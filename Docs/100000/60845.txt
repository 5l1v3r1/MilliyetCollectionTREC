<DOC>
<DOCNO> 60845 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/06/yazar/temelkuran.html </URL>
<DATE> 2002/01/06/ </DATE>
<TIME>  </TIME>
<AUTHOR> Ece TEMELKURAN  </AUTHOR>
<HEADLINE>
Tek dilli çocuklar şehri 
</HEADLINE>
<TEXT>

Şehir, berbat bir olanak sağlıyor sakinlerine. Tek kendi hayatını yaşayabilirsin, kendininkinden ibaret sanabilirsin bütün hayatı. Açlıktan ağlayan adamlar, televizyondaki uzak resim olarak kalabilir eğer kişi, 24 saat korumalı sitesiyle aynalı binalar arasında gidip geliyorsa. Tek bir dili yok bu şehrin oysa... 
     Oysa onlar gibi konuşuyorlar, VJ’lerden öğrendikleri "havalı" Türkçe’yi ve kikirdemeleri zorla tekrar ediyorlar. Sobalarının üzerinde güğümlerle su kaynayan, cam silinen suyla kapının önünün de yıkandığı evlerden gelmiyorlarmış gibi yapıyorlar. Ama kimi zaman bakakalıyorlar bir kadına, bir ayakkabıya veya bir etikete "neşeli gençler" rollerinde tökezliyorlar, dudakları dökülüyor. Parlak zeminde iyot gibi ortaya çıkıyorlar yanlarından geçen "Akmerkezliler" baştan aşağı süzüyor onları. Kendilerinden olmayanı hızla teşhis ediyorlar haince. 
     Muhtemelen buradan en fazla bir toka alıyorlar. O tokayı "öteki" dünyadan apartılabilmiş tek hazine olarak beş kardeş yattıkları odanın en dokunulmaz yerine saklıyorlar muhtemelen. O toka o odanın soğuğunu daha beter acıklı yapıyor... Muhtemelen... 
     
     "Kılabırlar" ve "Kırolar" 
     Hürriyet’te vardı haberi. Park Orman’da yapılan açık partiyi varoşlardan gelen çocuklar "basmış" . Şehrin merkezinden gelen "uygar" çocuklar da "irite" olup kaçmış. 
     Mutlaka şöyle olmuştur. Gecekondulu çocuklar, "öteki" dünyaya yapacakları bu kıymetli ziyaret için uzun uzun hazırlanmıştır. Birkaç evin gençleri toplanıp tıngır mıngır giden otobüslere doluşmuşlardır. Nasıl davranacaklarını, birbirlerini kaybetmemeyi falan epey konuşmuşlardır. Muhtemelen baştan aşağı süzüldükleri ilk bakışa kadar her şey yolunda gitmiştir. "Yabancı" olduklarını hiç acımadan ve aniden tasdik eden o bakışla karşılaşınca ince ve kendiliğinden bir öfkeyle olmadıkları kadar "varoş çocuğu" gibi davranmaya başlamışlardır. Şehrin zengin mahallelerinde insanlara uzun bakmak hoş karşılanmaz muhtemelen televizyonda gördükleri gibi olan bu insanlara uzun uzun bakmışlar, dudaklarını ortalık yere dökmüşlerdir. Mutlaka böyle olmuştur. 
     
     Kimliğinden ibaret insan 
     Sınıfsal bir gerilim elbette. Sınıflar arası uçurumun yaşam kültürünü nasıl "beş benzemez" haline getirdiğine ilişkin en acıklısından bir anekdot. Ama diğer yandan hayatları bölünmüş insanların karşılaşması bu. Koleje gönderilip kapıcı çocuğu arkadaşından ayrılmış çocuklar ile tornacıya çırak verilmiş o kapıcı çocuklarının yıllar sonra, hayatın "kimlikli" alanında yeniden karşılaşması. Büyümeye başladıkları anda dilleri birbirinden ayrılmış çocukların birbirlerine karşı dilsizleşmesi bu. Hayatta ters istikamette yapılan bir yolculuğun tesadüfi bir istasyonunda karşılaşıp konuşacak bir şey bulamayan eski arkadaşların sıkıntısı gibi... Çocukluğun büyük kardeşliğinin bölünüşü... Herkesin birbirini dizlerindeki yaralardan tanıdığı, daha çok çamura bulanmanın pek fiyakalı bir şey olduğu, kimsenin bu kadar "lekesiz" olmaya çabalamadığı zamanların geride kaldığının hazin göstergesi. Kimse o kadar "clubber" değil aslında, kimse o kadar "varoş çocuğu" değil. "Hiç kimse" olmamak için boyunlarına astıkları, kendilerinden bile ağır kimliklerle aslında hepsi şehrin çocukları. Böylesi daha az kafa karıştırıyor diye taşıyorlar o büyük ve pek mühim kimliklerini. Bir dillerini, eskiden kapıcı çocuklarıyla onların kapıcı çocuğu olduğunu bu yazıdaki gibi, utanmazca tekrar edip durmadan konuşabildikleri dillerini kesen kimlikleriyle şehrin çocukları hep yarım dilli. Bu, bir tür kağıt kesiği derin... 
     
     Tek dilli yaşamak 
     Şehir -hiç değilse bu şehir- berbat bir olanak sağlıyor sakinlerine. Bir tek kendi hayatını yaşayabilirsin, kendininkinden ibaret sanabilirsin bütün hayatı ömrün boyunca. Soğuktan ölenler, açlıktan ağlayan adamlar televizyondaki uzak resim olarak kalabilir, eğer kişi güvenlik kulübeli, 24 saat korumalı sitesiyle aynalı binalar arasında gidip geliyorsa. Eğer istiyorsan hayatına bir damla gecekondu çamuru bile sokmayabilirsin, ölene kadar pırıl pırıl tutabilirsin ayakkabılarını eğer böylesi sana şahane geliyorsa. Tornacı çocuk da gitmeyebilir Akmerkez’e eğer dudaklarını parlak zemine dökmek ve 
     bu adaletsizlik yüzünden kalbini bir kahroluşla çökertmek istemiyorsa. Kimse uçurumun ardına bakmaz eğer canı çekmiyorsa. Şehir böyle namussuz ve görünmez sınırlarla bölünmüş durumda. 
     Ama işte eskiden ilkokullarda 
     -galiba Hayat Bilgisi dersiydi- bir konu başlığı vardı 
     
     "Şehrimizi tanıyalım" 
     Belki de öğretmenler, uçurumun her iki tarafında da bu dersi yeniden işlemeliler. Bir otobüs bileti verip çocukların ellerine uçurumun ötesini göstermeliler. Toplumsal patlamayı mı hızlandırır bu Küçük bir kalp dayanamaz mı bu devasa kahroluşa 
     Hiç değilse kimse tek dilli kalmaz böylece. Bir başka dilin varlığını bilenler karşılaşmalardaki o yabancılaştıran bakışıyla çullanırken diğerinin üzerine belki biraz daha... Bu kadar şiirsel ve basit değil tabii, keşke öyle olsa. 
     
     







Çifte yutturma 


Çakan kararlı... 


Romantizmin dipsiz kuyusunda beyazla mavi... 


Karın asıl tahribatı 


Öğrenciler de pantalon giyebilecek mi 


Beni bu havalar mahvetti 


"O" asla unutulmaz 


Kar 


Tay tay duran bankalara son bir kez 


Tek dilli çocuklar şehri 


Yönetici işveren değil 


Bin yıllık Reich ve Pax Americana 


"Bağımsız Film" Festivali 


Four million three hundred and eigth three thousand.... 


</TEXT>
</DOC>
