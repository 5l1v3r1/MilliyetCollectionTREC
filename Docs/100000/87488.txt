<DOC>
<DOCNO> 87488 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/02/spor/ydenizli.html </URL>
<DATE> 2002/06/02/ </DATE>
<TIME>  </TIME>
<AUTHOR> MUSTAFA DENİZLİ  </AUTHOR>
<HEADLINE>
Mükemmel Almanya... Ya Türkiye 
</HEADLINE>
<TEXT>

     Teknik üstünlük Almanya. Fizik üstünlük Almanya. Bireysel üstünlük Almanya. Takım üstünlüğü Almanya. Kondisyon üstünlüğü Almanya. Bütün bunlardan sonra bu maçtan daha değişik bir sonuç çıkması mümkün değildi. 
     Almanya fizik üstünlüğünü, teknik üstünlüğünü kanat toplarıyla birleştirince, ortaya farklı skor çıktı. Ancak bu skor kimseyi çok fazla aldatmasın. Bu grupta işler h l çok karışık. Ve büyük bir ihtimalle de averaja kalabilir. 
     Almanya’yı, Suudi Arabistan karşısında bu kadar iyi izlerken, düşüncelerim beni iki yıl öncesine götürdü. Bu görüntüyü sergileyen Almanya, Türk Milli Takımı karşısında hem Bursa’da, hem Münih’te perişan olmuştu. Bu Almanya’yı izlerken, Milli Takımımız adına olağanüstü derecede umutlandım. Şimdi birçok otorite, Almanya’yı kupanın favorileri arasında gösterecek. Diğer tarafta da favoriler arasında gösterilmeyen Türkiye... Dolayısıyla Türkiye adına umutlarım, bu maçtan sonra daha da arttı. 
     Gayet tabii Almanya’nın iyi oyununu, kanat toplarındaki üstünlüğünü, hücum varyasyonlarını göz ardı etmek mümkün değil. Yine de bu oyun ve skor Almanya’yı favoriler arasına sokmayacak. Farklı skor Almanya’ya büyük moral kazandırdı. Ama bence bu maçı izleyen biz Türkler’e daha büyük moral kazandırması lazım. Belki hiçbir karşılaşmada bir daha bu skora ulaşılamayacak. 
     



 SPOR 


































</TEXT>
</DOC>
