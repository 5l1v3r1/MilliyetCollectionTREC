<DOC>
<DOCNO> 64312 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/26/son/sonspo06.html </URL>
<DATE> 2002/01/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaşlı Ahmet Dursun "İlhan ile sorunumuz yok.." 
</HEADLINE>
<TEXT>

     Beşiktaş'ın son haftalardaki formda futbolcusu Ahmet Dursun, takım arkadaşı İlhan Mansız ile aralarında hiçbir sorun olmadığını, forvetteki partneriyle çok iyi anlaştıklarını söyledi. 
     Ahmet Dursun, Beşiktaş Kulübü'nün resmi internet sitesi ''www.besiktasjk.com''da taraftarların sorularını yanıtlarken, iddialı açıklamalarda bulundu. 
     Genç futbolcuya en çok sorulan soruların başında, İlhan Mansız ile aralarında bir sorun olup olmadığı geldi. 
     Ahmet Dursun, bu sorulara şu yanıtı verdi 
     ''Bu soru bana çok sık soruluyor. İlhan ile aramızda hiçbir problem yok ve çok iyi anlaşıyoruz. Ayrıca Trabzonspor maçında o an çalım atmaya karar verdim. Futbolum konusunda bencil davrandığıma inanmıyorum. İlhan'ın gol kralı olması için bütün takım arkadaşlarım gibi ben de elimden geleni yapmaya çalışacağım. Bunu sürekli söylüyorum, bizim İlhan ve Tümer ile aramızda hiçbir problem olamaz. 
     Arkadaşlığımız sahada kalmıyor. Futbol dışında da yani özel yaşantımızda da iyi dostuz.'' 
     
     "Tempomuz sürerse şampiyonuz" 
     Siyah-beyazlı takımın yaptığı son 4 lig maçında da gol atarak, skora katkıda bulunan Ahmet Dursun, yakaladıkları tempoyu sürdürmeleri durumunda sezon sonunda şampiyonluğa ulaşacaklarını savundu. 
     Gurbetçi futbolcu, ''Bizin hedefimiz bu tempomuzu sezon sonuna kadar sürdürmek elbette ki. Bu tempoyu da sürdürürsek, sezon sonunda yüzde 100 şampiyonuz. Takımda şampiyonluk için inancımız tam'' dedi. 
     
     "Hedef rekoru kırmak" 
     Ahmet Dursun, bir soru üzerine de hedeflerinin Fenerbahçe'nin 1988-89 sezonunda attığı 103 golü geçerek, rekor kırmak olduğunu 
     söyledi. 
     Dün 24 yaşına giren Ahmet Dursun, ''Biz de takım olarak Fenerbahçe'nin 103 gollük rekorunu kırmayı hedefliyoruz'' diye konuştu. 
     Beşiktaş ile sözleşmesinin 1.5 yıl sonra biteceğini anlatan genç futbolcu, sözleşmeyi yenilemek istediğini, ancak her futbolcu gibi Avrupa'da oynama isteğinin de bulunduğunu belirterek, ''Yurtdışında Barcelona'da oynamak isterdim'' dedi. 
     
     "Dünya Kupası'nda oynamak isterim" 
     Ahmet Dursun, sakatlığı nedeniyle bir süre A Milli Takım'dan uzak kaldığını, ancak en büyük isteğinin ay-yıldızlı formayla Dünya Kupası finallerinde forma giymek olduğunu söyledi. 
     Siyah-beyazlı futbolcu, bir soruyu yanıtlarken, ''Şu anki performansım iyi. Milli takıma çağrılacağıma inanıyor ve Dünya Kupası'na giden kadroda yer almak istiyorum'' dedi. 
     ''Fenerbahçe veya Galatasaray gibi, Beşiktaş'ın ezeli rakipleri sana astronomik fiyatlar teklif etseler, para için Beşiktaş'tan ayrılır mısın '' biçimindeki bir soruya, ''Böyle birşeyi hiç düşünmem'' diye yanıt veren Ahmet Dursun, ''Bir takım yönetseydim, almak istediğim futbolcular Del Piero, Shevchenko, Vieri, Tugay ve Yıldıray Baştürk olurdu'' diye konuştu. 
     






</TEXT>
</DOC>
