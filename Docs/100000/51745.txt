<DOC>
<DOCNO> 51745 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/11/son/soneko06.html </URL>
<DATE> 2001/11/11/ </DATE>
<TIME>  </TIME>
<AUTHOR>  </AUTHOR>
<HEADLINE>
KDV indirimi şimdilik otomobil bayilerinin yüzünü güldürdü 
</HEADLINE>
<TEXT>

     Elektrikli ev eşyaları ve çeşitli otomobillere uygulanan 8 puanlık KDV yüzde 26'dan yüzde 18'e düşürülmesi indirimi, otomobil bayilerinin yüzünü güldürürken, beyaz eşya bayileri satışlarda değişen birşey olmadığını söylediler. 
     Beyaz eşya bayileri kısa bir süre önce gelen yüzde 10'luk zammın KDV indirimini anlamsız kıldığını bildirdiler. 
     Hundai, Opel, Honda, Toyota, Fiat ve Renault bayi temsilcileri ise, KDV'de yapılan indirimin ardından satışların arttığını, ancak otomobil alan kişilerin zaten araba almayı düşünen ve indirimi bekleyen kişiler olduğunu söylediler. Satıcılar, ''böyle olunca indirimin bir önemi yok'' dediler. 
     Bayi sahipleri indirimin geçerli olacağı 1.5 aylık dönem için umutlu olduklarını, yılbaşından sonra ise fiyatların artacağını ve tekrar durgunluğa girileceğini kaydettiler. 
     Bazı bayi sahipleri de hareketlenmenin tam olarak KDV indiriminden kaynaklanmadığını, bir süre önce yapılan ''ek taşıt alım vergisi''nde yapılan indirim nedeniyle piyasanın bir ölçüde rahatladığını ve büyük firmaların yıl sonunun gelmesi nedeniyle alım yaptıklarını söylediler. 
     Otomobil satıcıları, satışlardan memnun olsalar da piyasaya gerçekten bir hareket gelmesi için bu indirimin genele yayılması ve süresinin uzatılması gerektiğini bildirdiler. 
     Yılbaşından sonra birinci el otomobil fiyatlarının en az yüzde 50 oranında zamlanacağını düşündüklerini anlatan otomobil bayileri, o dönemde satışların tamamen duracağını ve bu 1.5 aylık süreçte kazandıklarının bir anlamı olmayacağını söylediler. 
     Otomobil bayiler Ocak ayından sonra satışların ikinci el otomobile döneceğini tahmin ediyor. 
     Beyaz eşya bayileri ise, KDV'de indirim ile gelebilecek bir artışa zaten inanmadıklarını ve her sene yaptıkları gibi tüketiciye nerdeyse yüzde 25 kar sağlayan ön ödemeleri kampanyaları başlattıklarını kaydettiler. Beyaz eşya bayileri de piyasayada gerçekten bir canlılık yaşanması için indirimin genele yayılması ve süresinin uzatılmasını gerektiğini belirttiler. 
     






</TEXT>
</DOC>
