<DOC>
<DOCNO> 55314 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/03/son/sondun16.html </URL>
<DATE> 2001/12/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Alman CDU kurultayı "Köktendinciler sınırdışı edilmeli" 
</HEADLINE>
<TEXT>

     Alman Hıristiyan Demokrat Birlik Parrtisi'nin CDU Dresden kentindeki parti kurultayı, Kreuzkirche adlı kilisede düzenlenen dini törenden sonra fuar alanındaki salonda başladı. 
     CDU Genel Başkanı Angela Merkel, parti kurultayının açılışında yaptığı konuşmada, Almanya'da yaşayan radikal dinciler arasında terörü destekleyen ve bizzat bu tür eylemlere katılanlar olduğunu belirterek, ülkede yaşayan yaklaşık 30 bin köktendincinin sınırdışı edilmesi gerektiğini söyledi. 
     Merkel, 11 Eylül olaylarının, demokratik ve açık toplumların ne kadar yaralanabilir, ayrıca farklı din ve kültürlerden insanların hayatlarının birbirine ne kadar bağlı olduğunu gösterdiğini belirterek, ''Bu nedenle, daha fazla göç yerine ülkemizde uzun yıllardan bu yana yaşayan yabancıların uyumu için çaba harcamalıyız'' dedi. 
     Berlin'de yoğun olarak Türklerin yaşadığı Kreuzberg semtindeki yabancı gençlerin yüzde 60'ının iyi meslek sahibi olamadıklarına işaret eden Merkel, ''Aile birleşimi kapsamında Almanya'ya getirilen yabancı çocuklar için öngörülen yaş sınırı 10 olmalı, çünkü daha büyük çocuklar uyumu tam olarak sağlayamaz. Hükümetin göç yasa tasarısı bizim tarafımızdan kabul edilemez. Hükümet doğru seçimi yapmazsa, göç konusunu tabii ki seçim malzemesi yaparız'' diye konuştu. 
     Merkel, ayrıca okullarda farklı dinlere mensup çocuklar için de din dersi verilmesi gerektiğini, böylece ahlaki değerlerin korunmasının sağlanabileceğini söyledi. 
     Schröder hükümetini birçok konuda eleştiren Merkel, ''Sosyal demokratlar, euro için de 'hayal' deyip Kohl ile Maliye Bakanı Waigel'i eleştirmişlerdi. Tahminleri çoğu kez yanlış olan Sosyal Demokratlar, bu kez de yanıldılar'' dedi. 
     Schröder'in verdiği birçok sözü yerine getiremediğini, bu nedenle CDU'nun, 22 Eylül 2002 tarihinde yapılacak genel seçimleri kazanacağını savunan Merkel, hükümetin özellikle emeklilik, sağlık sigortası ve işsizlik konularında başarısız kaldığını söyledi. 
     Bakanları da eleştiren Merkel, Dışişleri Bakanı Joschka Fischer'in, Kosova'ya asker gönderilmesi konusunda kendi partisinin desteğini almayı başaramadığını, Savunma Bakanı Rudolf Scharping'in hem kendi partisi, hem de ordu içindeki desteğini yitirdiğini, İçişleri Bakanı Otto Schily'nin de kendi partisinden olan eyalet içişleri bakanlarından bulamadığı desteği CDU'lu eyalet içişleri bakanlarından gördüğünü ifade etti. 
     






</TEXT>
</DOC>
