<DOC>
<DOCNO> 60072 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/02/dunya/dun02.html </URL>
<DATE> 2002/01/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Terörün beyni’ bitpazarında... 
</HEADLINE>
<TEXT>

Wall Street Journal gazetesi, El Kaide’nin kullandığı bir bilgisayarı bitpazarından satın aldığını açıkladı 
     DIŞ HABERLER SERVİSİ 

     El Kaide örgütünün Kabil’de yıllarca kullandığı bir bilgisayar, Amerikan gazetesi Wall Street Journal tarafından satın alındı. Gazete, dünkü sayısında, El Kaide’nin iki ve üç numaralı adamlarınca kullanıldığı kuvvetle tahmin edilen bilgisayarı, eski eşyalar satan bir mağazadan 1100 dolara satın aldığını, bilgisayarın hard diskinde Amerikan istihbaratını "memnun edecek bilgiler" bulunduğunu yazdı. 
     Gazeteye göre, bilgisayar, Amerikan bombardımanları başladıktan sonra örgüte ait bir üsten çalındı. Gazete, Amerikalı yetkililerin bilgisayardaki dosyaların gerçekliğini doğruladıklarını, birçoğu şifreli olan dosyalarda, El Kaide’nin iç işleyişi konusunda altın değerinde bilgiler bulunduğunun tahmin edildiğini kaydetti. 
     Bu arada, Kabil’deki El Kaide binalarında ele geçirilen dökümanlar arasında süpersonik füze planları, nükleer silah yapımında kullanılabilecek elementleri gösteren tablolar ve "içi boşaltılmış" bir kitaba nasıl patlayıcı yerleştirileceği, hava temizleme ünitelerine nasıl zehir katılabileceği gibi terörün püf noktalarını anlatan kitapçıklar da ele geçirildi. 
     



 DÜNYA 













</TEXT>
</DOC>
