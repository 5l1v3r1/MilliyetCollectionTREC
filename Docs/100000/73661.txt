<DOC>
<DOCNO> 73661 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/20/son/sontur05.html </URL>
<DATE> 2002/03/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Şehit Anaları'nın sağduyusu.. 
</HEADLINE>
<TEXT>

     İstanbul Şehit Anaları Dayanışma ve Yardımlaşma Derneği, ünlü türkücü İbrahim Tatlıses hakkında, ''terör örgütü PKK'ya yardım ve yataklık ettiği'' iddiasıyla Ankara DGM'ye yapılan suç duyurusuyla ilgilerinin olmadığını bildirdi. 
     Dernek'ten yapılan yazılı açıklamada, Avukat Şevket Can Özbay'ın, 60 şehit ve gazi ailesi adına Ankara DGM'ye yaptığı suç duyurusunun, 
     ''gündemi sulandırdığı ve medyada yer aldığı'' kaydedildi. 
     Terör örgütünün elebaşı Abdullah Öcalan'ın idamı için imza kampanyasının yürütüldüğü ifade edilen açıklamada, ''suni gündemlerin şehit ailelerinin amaçlarına zarar verdiği'' belirtildi. Açıklamada, ''Biz, İbrahim Tatlıses'in bir suçunun olup olmadığını bilmiyoruz ama vergi rekortmeni olduğunu biliyoruz ve bunu önemsiyoruz. Netice itibariyle, bu başvurunun derneğimiz tarafından yapılmadığını kamuoyu ile paylaşmak isteriz'' denildi. 
     Avukat Şevket Can Özbay ise şehit ailelerinin duygularına tercüman olduğunu öne sürerek, suç duyurusunu Türkiye geneline yayabileceğini söyledi. Özbay, ''Bizim bir beklentimiz, bir siyasi çıkarımız yok. 
     Şehit ailelerinin yüzde 99'u benimle'' diye konuştu. 
     






</TEXT>
</DOC>
