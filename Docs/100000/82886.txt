<DOC>
<DOCNO> 82886 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/08/son/sontur28.html </URL>
<DATE> 2002/05/08/ </DATE>
<TIME>  </TIME>
<AUTHOR>  </AUTHOR>
<HEADLINE>
İşçi liderleri biraraya geldi... 
</HEADLINE>
<TEXT>

     Türk-İş Genel Başkanı Bayram Meral, Hak-İş Genel Başkanı Salim Uslu ve DİSK Genel Başkanı Süleyman Çelebi, İş Güvencesi Yasa Taslağı ile 9 öğretim üyesinin oluşturduğu Bilim Kurulu tarafından değişiklik hazırlıkları sürdürülen çalışma yasalarını değerlendirmek üzere biraraya geldi. 
     Türk-İş Genel Merkezi'nde gerçekleştirilen toplantıda, işçi konfederasyonları başkanları, İş Güvencesi Taslağı'nın bir an önce yasalaşması için hükümet nezdinde girişimlerde bulunulmasını kararlaştırdı. 
     Toplantıda, Bilim Kurulu tarafından değişiklik çalışmaları sürdürülen çalışma hayatıyla ilgili yasalar hakkında kurul üyeleriyle görüşülerek, bilgi alınması ve bu konuda her üç konfederasyonun ortak çalışma yürütmesine de karar verildi. 
     Türk-İş Genel Başkanı Meral, toplantıya ilişkin olarak iş güvencesi yasasının çıkarılması konusunda kararlı olduklarını belirterek, hükümetin bu konudaki sözünü bir an önce yerine getirmesini beklediklerini söyledi. 
     Meral, Bilim Kurulu tarafından hazırlıkları sürdürülen çalışma yasalarında yapılacak çalışanlar aleyhinde bir düzenlemeyi kabul etmeyeceklerini vurgulayarak, kazanılmış haklardan taviz vermelerinin söz konusu olamayacağını ifade etti. 
     





</TEXT>
</DOC>
