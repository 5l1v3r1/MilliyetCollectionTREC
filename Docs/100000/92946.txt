<DOC>
<DOCNO> 92946 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/30/spor/spo06.html </URL>
<DATE> 2002/06/30/ </DATE>
<TIME>  </TIME>
<AUTHOR>  </AUTHOR>
<HEADLINE>
DÜNYA BASINI NE DEDİ 
</HEADLINE>
<TEXT>

     DÜNYA basını, Ay - Yıldızlı ekibimizi yine yere göğe sığdıramadı, üçüncülüğü hak ettiği görüşünü yansıttı. 
     
     İNGİLTERE 
     ITV TV "Aferin Türkiye’ye, bravo. İstanbul Boğazı’na son derece değerli bir bronz madalyayla dönüyorlar. Türkler, Brezilya maçından sonra bu maçı alsaydık, Almanya’yı yenip kupayı evimize götürebilirdik’ iddiasını ortaya atmıştı, haklıydılar. Türkiye, bugün oynadığı futbolla Almanya’yı yenebilecek güçte olduğunu kanıtladı. Kupa başından beri formsuz gözüken Hakan Şükür, Boğaz’ın boğası unvanının sahibi olduğunu gösterdi. İlhan Mansız ile Hakan Şükür turnuvanın forvette en uyumlu ikilisi. Turnuva boyunca en çok top kurtaran kaleci Rüştü oldu. Maç sonrası ortaya konulan tablo centilmenlik ve dostluk adına nefisti. " 
     
     İTALYA 
     RAI1 "Türkiye, uluslararası arenada ne olduğunu gösterdi. Hakan bu zamana kadar en fazla eleştirilen futbolcu oldu. Kendisinden istenilen oyunu, ancak bu maçta ortaya koyabildi. Rüştü, Dünya’nın en iyi kalecilerinden biri. Yedek kulübesinde ne Şenol Güneş ne de diğerleri kale için endişelenmiyor. Çünkü Rüştü o güveni verdi. Hasan Şaş oynamadı, ama oynasaydı Türkiye fark atardı. Hasan, Dünya Kupası’nda çok başarılı oynayarak gözde olmayı başardı. Dostluk gösterileri herkese örnek oldu." 
     
     FRANSA 
     TF1 "Uzun zamandır birlikte oynayan Türk savunması, kusursuz bir uyum içindeydi. Rüştü de harika bir kaleci. Sakat sakat oynayarak maçın en başarılı oyuncusu oldu. Kupanın başından bu yana ilk kez ilk on birde yan yana oynayan Hakan ve İlhan, birbirlerini tamamladı ve yardımlaşarak üç gol kaydetti. Emre’nin yerini dolduran Ergün de sol kanatta başarılı bir performans gösterdi. Maç sonrası müthiş güzellikler yaşandı. İşte dostluk, işte futbol." 
     
     ALMANYA 
     ARD "Milli Takımı’nın eski ünlü futbolcusu Günter Netzer "Türkler, sistemlerini çok geliştirdiler. H l çok genç yetenekli futbolcuları var. Bu büyük avantaj. Hakan Şükür de çok iyi oynadı. Rüştü de bence çok iyi bir kaleci". 
     
     YUNANİSTAN 
     ET1 "Türkler yine muhteşemliklerini gösterdiler ve 1954’de İsviçre’de yaptıkları gibi G. Kore’yi ezip geçtiler. Türkler daha merhaba’ demeden gol attılar. Güney Kore savunması adeta ayaklarının üzerinde sallanıyordu. Her anlamda korkunç bir oyun oldu. 32 dakikada 4 gol kaydedildi, bunlardan üçü Kırmızı - Beyazlılara aitti. Bravo Türkiye, üçüncü olmak şans eseri gelen bir başarı değildir. Türkiye’nin kutlanması gerekir." 
     
     NORVEÇ 
     NGT "Bronz madalya Türkiye’nin. Türkiye ile Güney Kore’nin oynadığı çok zevkli ve zor maçın ilk yarısı Dünya Kupası’nın hiç tartışmasız en mükemmel maçıydı. Yüksek tempo, pozisyon zenginliği ve dört gol. Kupa kuruldu kurulalı böyle bir üçüncülük maçı yaşanmadı. Hakan Şükür, yeni bir rekora imza atarak yine yıldız olduğunu gösterdi." 
     
     İSVEÇ 
     STV "Ve Türkiye Dünya üçüncüsü. Dünya Kupası’nın en zevkli üçüncülük maçında Türkiye, pozitif futboluyla büyük takdir toplarken, haklı olarak Dünya Kupası’ndaki esas yerini aldı. Güney Koreli seyircilerin Türk takımına gösterdiği müthiş sevgi ve Türkler’in de maç sonunda onlara verdiği karşılık görülmeye değerdi." 
     



 SPOR 






























</TEXT>
</DOC>
