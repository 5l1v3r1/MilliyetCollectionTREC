<DOC>
<DOCNO> 94563 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/09/siyaset/siy03a.html </URL>
<DATE> 2002/07/09/ </DATE>
<TIME>  </TIME>
<AUTHOR>  </AUTHOR>
<HEADLINE>
5 kritik soruya 5 yanıt... 
</HEADLINE>
<TEXT>

Ortakların tavrı belirleyici olacak      Hükümet bozulur mu 
     MHP lideri Devlet Bahçeli’nin tek taraflı seçim ilanı, Başbakan Ecevit’in de istifalara yol açan parti içi temizliği ANAP kanadında, "Tek taraflı koalisyonun bozulma sürecinin başlagıcı" şeklinde yorumlandı. Yılmaz’ın liderler zirvesi toplanarak değerlendirme yapma ihtiyacı içine girmesi Başkent’teki depremin hükümeti de sallayacağını gösteriyor. DYP lideri Tansu Çiller’in de, "Hükümete hazırım" mesajı vermesi ipleri koparan hükümet ortakları ve seçim isteyen muhalefetin yeni hükümet kombinasyonlarını gündeme getirmesi beklentisine neden oldu. Bu beklentiden, Hüsamettin Özkan’ın Kemal Derviş ve İsmail Cem ile birlikte hareket eder, parti kurma süreci somut bir sonuca ulaşırsa çok sayıda hükümet modeli ortaya çıkabilecek. 
     
     Ecevit çekilir mi 
     DSP lideri Bülent Ecevit parti içinde, "kendisi dışında hükümet senaryoları içine giren" ekibi temizleyerek, hastalığı nedeniyle uzak kaldığı hükümetteki koltuklara güvendiği isimleri getirecek. Hükümetten çekilmemek için operasyona giren Ecevit’in istifası, MHP’nin anlayış göstermesi durumunda, beklenmiyor. Ecevit istifa ederse hükümetin fiilen bitmesi, Cumhurbaşkanı Ahmet Necdet Sezer’in yeni bir görevlendirme yapması, görevlendirme sonucunda da hükümet kurulamazsa 45 gün sonra Meclis’in feshedilerek seçimlerin yenilenmesi gerekecek. 
     
     Fiilen başbakanlık bitti mi 
     Ecevit istemezse görevden ayrılmaz. Hükümet ortakları devamdan yana tavır koyarsa Ecevit’in işi kolaylaşır. "Yatakta da olsa Başbakan’dır" açıklaması yapan Bahçeli ile "Milletvekili sayısı değişse de protokol bozulmaz" diyen ortaklar bu tavırlarını sürdürürse, Ecevit görevinde kalır. Ancak hükümetin büyük ortağı büyük kan kaybına uğrar, sandalye sayısı daha da azalırsa, Ecevit’in başbakanlığı tartışmaya açılır. 
     
     Sezer devreye girer mi 
     Hükümetteki deprem, seçim çağrısı, Meclis’in olağanüstü toplantı çağrısı, Meclis’teki dağılımın değişmesi karşısında Cumhurbaşkanı devreye girebilir. Liderleri toplayıp yeni hükümet modellerine yol vermek için belirsizliğe son verecek bir formül üzerinde uzlaşma arayabilir. 
     
     Meclis, hükümeti düşürebilir mi 
     ANAP ve DSP, AB yasaları için Meclis’i olağanüstü toplamaya hazırlanırken, MHP’nin 3 Kasım’da seçim için toplantı istemesi, DYP’nin de aynı tarihte seçim için öneri vermesi Meclis’in devreye girmesine yol açabilir. Yeni bir teklifle daha erken bir tarihte toplanacak Meclis’te muhalefet gensoruyla hükümeti düşürmeye çalışabilir. Bunun için muhalefetle birlikte DSP’den kopanların sayısı hükümeti düşürmek için yeterli olmadığından, 276 güvensizlik oyunu bulmak, ancak hükümet ortaklarından ciddi bir kayma ile mümkün olur. 
     



 SİYASET 




















</TEXT>
</DOC>
