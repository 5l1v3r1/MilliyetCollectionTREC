<DOC>
<DOCNO> 66961 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/10/son/sontur17.html </URL>
<DATE> 2002/02/10/ </DATE>
<TIME>  </TIME>
<AUTHOR>  </AUTHOR>
<HEADLINE>
ÖDP'den yaklaşık 100 kişi istifa etti 
</HEADLINE>
<TEXT>

     Özgürlük ve Dayanışma Partisi'nin ÖDP İstanbul il ve ilçe yönetimlerinde görev almış yaklaşık 100 kişi, partilerinden istifa ettiklerini açıkladı. 
     Beyoğlu'ndaki ÖDP İstanbul İl Başkanlığı önünde toplanan ve partilerinden istifa ettiklerini belirten grup adına açıklamayı eski il yöneticilerinden Özgül Saki yaptı. 
     Özgürlükçü Sosyalizm Platformu dışında, ÖDP'yi oluşturan grup ve platformların tümünün partiyle bağlarını kopardığını ifade eden Saki, ÖDP'nin, bir siyasi parti olmaktan çıkarıldığını ve politik mücadelenin dışına düşürüldüğünü ileri sürerek, ''Ülkede meydana gelen bütün çatışmalı sorunlar karşısında asgari demokratik bir çizgi bile izleyemez hale geldi'' dedi. 
     ÖDP deneyiminin başarısızlıkla sonuçlandığını savunan Saki, ''Sosyalistler böyle bir parti kurmadılar. Onlar, böyle bir partide artık bir gün bile kalamazlar'' diye konuştu. 
     ÖDP deneyiminden yepyeni bir oluşumun, çok daha büyük bir güçle ortaya çıkacağından kuşkularının olmadığını belirten Saki, ''Bizim istifalarımız, yeni bir parti için diyalog yolunun açılmasından başka anlama gelmemektedir'' dedi. 
     Açıklamanın ardından, grup sessizce dağıldı. 
     






</TEXT>
</DOC>
