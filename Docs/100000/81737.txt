<DOC>
<DOCNO> 81737 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/02/son/sontur29.html </URL>
<DATE> 2002/05/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Mecliste el hareketi krizi Sökmenoğlu, Özkan'a çok kızdı... 
</HEADLINE>
<TEXT>

     TBMM Başkanvekili Murat Sökmenoğlu, TBMM Genel Kurulu'nda dün, Devlet Bakanı ve Başbakan Yardımcısı Hüsamettin Özkan'ın kendisine yönelik el hareketine tepki göstererek, ''Sayın Özkan, bana eliyle böyle bir hareket yapamaz'' dedi. 
     Sökmenoğlu, sıranın kendisinde olmasına karşın bugün birleşimi yönetmedi. 
     Sökmenoğlu, TBMM Kulisi'nde, gazetecilerin ''Bugün birleşimi sizin yönetmeniz gerekiyordu, kürsüye niçin çıkmadınız '' sorusunu yanıtlarken, dün Genel Kurul'da Cumhurbaşkanı tarafından iade edilen Radyo ve Televizyon Yasası'na geçilirken, Başbakan Yardımcısı Özkan'ın kendisine yönelik bir el hareketinde bulunduğunu söyledi. Sökmenoğlu, ''Sayın Özkan, benim sine-i milletin geri geldiğimin farkında değil. Bana eliyle bu hareketi yapamaz. 57 yaşında bir insanım'' diye konuştu. 
     Sökmenoğlu, ''Bu nedenle mi kürsüye çıkmadınız '' sorusuna karşılık, şu yanıtı verdi 
     ''Pilotlar ancak moralleri bozuk olduğunda işinin başına geçmez. 
     Ben 17 yıldır katiplik yapıyorum. Bakan olmadım, onların nasıl çalıştığını, ne yaptığını bilmem. Ben kendi işimi bilirim ve bunu da en iyi şekilde yapmaya çalışırım. Herkes kendi işine baksın, onu çok iyi şekilde yapsın. Kimse bana yanlış yapıyorsun diyemez. Bana yanlış yapıyorsun diyenler, neyin doğru yapıldığını bilmiyorlar. Bu nedenle kırıldım, gücendim, moralim bozuldu.'' Sökmenoğlu, tepkisinin ne olacağını soran bir gazeteciye, ''Şimdi başkanvekiliyim, görevimin başındayım ancak yarın ne olur bilemiyorum. Bırakabilirim'' dedi. 
     Radyo ve Televizyon Yasası'nın dünkü görüşmeleri sırasında, muhalefetin itirazları karşısında Birleşimi yöneten Başkanvekili Sökmenoğlu, muhalefete, ''İsterseniz Hükümet ile görüşmeniz için 10 dakika ara vereyim'' demiş, Başbakan Yardımcısı Özkan ise oturduğu yerden, buna gerek olmadığı, yasayanın görüşülmesine geçilmesini istediği şeklinde yorumlanan el hareketi yapmıştı. 
     
     KÜRSÜDE OTURMADI 

     Genel Kurul çalışmalarına başkanlık eden Meclis Başkanvekili Murat Sökmenoğlu'nun yerine bugün Yüksel Yalova oturdu. Muhalefet partilerine mensup sözcüler bu durumu eleştirdiler. 
     SP Grup Başkanvekili Veysel Candan, yerinden söz alarak, Başkanvekillerinin oturum yönetme görevinin haftalık belirlendiğini söyledi. Candan, ''Sayın Sökmenoğlu'na dün Hükümet sıralarından müdahale yapıldı. Kendisi de bu durumu protesto için kürsüye çıkmadı'' dedi. 
     





</TEXT>
</DOC>
