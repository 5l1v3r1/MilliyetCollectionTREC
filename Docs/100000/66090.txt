<DOC>
<DOCNO> 66090 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/05/son/sontur17.html </URL>
<DATE> 2002/02/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Kutan "Irak'a yapılacak müdahale toprak bütünlüğünü bitirir" 
</HEADLINE>
<TEXT>

     SP Genel Başkanı Recai Kutan, Irak'a yönelik askeri bir müdahalenin bu ülkenin bütünlüğünü ortadan kaldıracağını, bölgedeki tüm dengeleri altüst edeceğini söyledi. 
     Kutan, partisinin TBMM Grup toplantısında yaptığı konuşmada, Türkiye'nin, tarihin çok önemli bir dönemine, ''çok kötü'' bir hükümetle yakalandığını iddia etti. ABD şahinlerinin kalemi William Safire'in ''Türk tankları ABD özel birlikleriyle Bağdat'a girecek, bunun için Bush ile Ecevit anlaştılar'' diye yazdığını belirten Kutan, bu iddialara Ecevit'ten hiçbir yalanlama gelmediğini söyledi. 
     Başbakan Ecevit'in ABD gezisinden önceki sözleriyle geziden sonraki düşüncelerinin farklılaştığını öne süren Kutan, şöyle konuştu 
     ''Irak'a yapılacak bir müdahale, ne amaçla olursa olsun Irak'ın toprak bütünlüğünü ortadan kaldırır, bu da domino etkisi yaparak bölgenin tüm dengelerini altüst eder. Böyle bir durum Türkiye'yi birçok açıdan etkiler. Türkiye ekonomisi perişan olur, gelecek 10 milyar şöyle dursun, yeni 10 milyarlar bile Türkiye'nin zararlarını karşılayamaz. 
     Daha da önemlisi Türkiye'nin bölge halkları ile ilişkisi bozulur, sınırlarımız bile kırılgan hale gelir. 1991 Körfez Savaşı sonrasında kaybettiklerimizi kimse unutmasın. Bu ülke ABD'nin uç karakolu değildir. Yeni ekonomik ve sosyal maliyetlere, terörün tırmanmasına tahammülümüz yoktur.'' Kutan, Ecevit'in ABD'ye ne sözler verdiğinin bilinmediğini de ifade ederek, ''Küresel patronlar geleceğin petrolü olmaya aday olan Bor madenlerine göz koymuş durumdalar'' dedi. 
     






</TEXT>
</DOC>
