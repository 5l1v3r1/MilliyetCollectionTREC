<DOC>
<DOCNO> 72951 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/16/son/sondun19.html </URL>
<DATE> 2002/03/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Şişmanlık önleyici ilacı üreten firma ölüm iddialarını yalanladı 
</HEADLINE>
<TEXT>

     İtalya'da pazarlama izni askıya alınan, İngiltere'de de iki kişinin ölümüne neden olduğu iddia edilen şişmanlık önleyici ''Reductil'' adlı ilacı üreten Abbott firmasının yetkilileri, ölüm iddiaları yalanlayarak, ''ilacın güvenilirlik ve etkinliğinden şüphe duymadıklarını'' belirttiler. 
     Abbott Medikal Direktörü Dr. Margo Heath Chiozzi, ilacın güvenilirliğinden emin olduklarının altını çizerek, 70 ülkede farklı isimlerle kullanılan ilacın 8,5 milyon kişi tarafından kullanıldığını kaydetti. 
     İtalyan Sağlık Bakanlığı'nın ''Reductil''in pazarlama iznini askıya almasının, ürünün geri çekilmesi anlamına gelmediğini hatırlatan Chiozzi, ''Abbott, Reductil'in güvenilirlik profilini tüm ürünlerde olduğu gibi izlemeye devam edecek ve AB genelinde resmi otoritelere güncellenmiş altı aylık güvenilirlik bilgilerini sağlamaya devam edecektir. Bu raporlar kapsamında risk fayda profilinde önemli bir değişiklik görülmemiştir'' dedi. 
     Aşırı kilolu kişilerde iştahın bastırılması için kullanılan ''Sibutramine'' adlı ilacın satış izni İngiltere'de geçen yıl sonbahar aylarında alınmış ve ''Reductil'' adıyla piyasaya sürülmüştü. 
     İngiltere'de ilacın kullanıma sokulmasından bu yana 200'e yakın kişinin yan etkilerinden şikayet ederek yetkililere başvurduğu bildirilmiş, bu raporların 93'ünün ciddi iddialar içerdiği ve bu vakalardan ikisinin ölümle sonuçlandığı iddia edilmişti. 
     Benzer iddialar nedeniyle İtalya Sağlık Bakanlığı, ilacın pazarlama iznini askıya almıştı. 
     






</TEXT>
</DOC>
