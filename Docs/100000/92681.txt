<DOC>
<DOCNO> 92681 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/28/son/sonspo12.html </URL>
<DATE> 2002/06/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Terim, Mondragon'a fazladan izin verdiğini açıkladı 
</HEADLINE>
<TEXT>

     Galatasaray, yeni sezon hazırlık çalışmalarının ilk etabını İstanbul'da sürdürüyor. 
     Teknik direktör Fatih Terim yönetiminde Florya Metin Oktay Tesisleri'nde futbolcular, kapasite testlerine tabi tutuldu. Sağlık kurulu tarafından yapılan testler, yaklaşık 2 saat sürdü. Testler sırasında uzun süre koşu yapan oyuncuların, 2 forma değiştirdiği gözlendi. 
     Antrenmana, izinli olan kaleci Mondragon ve sakatlığı nedeniyle Belçika'da bulunan Bülent Akın ve milli futbolcular katılmadı. 
     Teknik direktör Terim, kaleci Mondragon'a birkaç gün fazladan izin verdiğini açıkladı. 
     Mondragon'un transfer çalışmaları nedeniyle tatile geç çıktığını belirten Terim, bu yüzden Kolombiyalı kaleciye izinde tolerans tanıdığını kaydetti. 
     Terim, Bülent Akın'ın ise menajeri aracılığıyla yöneticileri aradığını anlatarak, ''Doktorunun 15 gün daha Belçika'da kalmasının iyi olacağını söylemiş. Gelişmeleri izleyeceğiz ve gelince durumuna bakacağız'' diye konuştu. 
     Bu arada Galatasaray'ın PAF takımından kaleci Ersoy, Eyüp ve Gökhan, 1 yıllığına İkinci Lig ekiplerinden Yıldırım Bosnaspor'a kiralandı. Florya Metin Oktay Tesisleri'nde yapılan imza törenine, kulüp altyapı sorumlusu Ali Yavaş, Yıldırım Bosnaspor Kulübü Başkanı Kerim Erdem ve Yıldırım Bosnaspor'un yeni teknik direktörü Metin Yıldız da katıldı. 
     





</TEXT>
</DOC>
