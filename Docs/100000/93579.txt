<DOC>
<DOCNO> 93579 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/04/guncel/gun01.html </URL>
<DATE> 2002/07/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Yaz gelince bak neler oldu... 
</HEADLINE>
<TEXT>
Türbanlar fora 
Eminönü’nden tekneye binen türbanlı, çarşaflı kadınlar, Menekşe Plajı’na mayo ve şortlarla iniyor. Günübirlik özgürlük saat 09.00’da başlayıp 17.00’de bitiyor... 
     ASLI ÖKTENER, BELMA AKÇURA 

     Çoğunlukla Fatih, Eyüp ve Şirinevler’den çocuklarıyla gelen kadınlar, önceki sabah Tur - Yol’a ait tekneye binmek üzere Eminönü’nde toplandı. Aniden bastıran sağanak yağmur da onları durduramadı. Çünkü eşlerinden, bir günlük izin koparmışlardı. Saat 09.00’da tek sıra halinde tekneye binmeye başladılar. Yaklaşık yüz kişiydiler. Hemen yerler kapıldı ve tekne yola çıktı. 
     Bangır bangır çalan müzikle birlikte eğlence de başladı. Yağmur diner dinmez genç kızlar kendilerini dışarıya atarak oynamaya başladı. Kimi halay çekiyor, kimi diğer teknelerde gördüklerine el sallıyordu. Gelinler ise kayınvalidelerden uzakta, teknenin ikinci katında sigaralarını tüttürüyordu. Aradan yarım saat geçti, hoparlörden bir anons yapıldı 
     
     Adam başı 7 milyon TL 
     "Hanımlar, az sonra bilet paraları toplanacak. Lütfen aşağı kata inin. Tanıdıklarınızı yanınıza alın. Benim annem aşağıda, yengem yukarıda demek yok. Tuvalettekiler de oradan çıksın. Herkes parasını verecek." Söylenen yapıldı. Güverteye çıkılan kapılar sıkıca kapatıldı. Kişi başı 7 milyon lira ödendi. Sonra müzik tekrar başladı. Yaklaşık bir saat sonra Rumelikavağı Menekşe Plajı’na inildi. Tekneyle birlikte erkek personelin de plajdan uzaklaştırılmasıyla manzara birden değişti. Başörtüler, kara çarşaflar çıkarıldı, tellere asıldı. Genç kızlar, bazı kadınlar mayo, bikini giydi. Daha yaşlılar iç çamaşırları ya da uzun şortlarıyla kaldı. Biz art arda fotoğraf çekerken, bir genç kız gelip "Burada fotoğraf çekmek yasak" diye bizi uyardı. 
     
     Eyvah erkekler geliyor 
     Tuvaleti ve duşu olmayan bu plajda bir günlüğüne de denize girme keyfini yaşayan tesettürlü kadınların çoğu yüzme bilmiyordu. Çoğu kıyıda durup ıslanmakla yetiniyordu. Bir ara plaja, içinde 5 - 6 erkek olan bir teknenin yanaşması büyük bir hareketliliğe neden oldu. Kadınlar panik içinde kaçışıp üstlerini ve yüzlerini havlularla örttü. Tekne uzaklaşınca her şey normale döndü. Saat 17.00’yi gösterdiğinde tellerin üzerine asılan türbanlar yeniden takıldı, pardösüler giyildi. Sadece salı ve cuma günleri yaşanan bu tatlı özgürlüğe veda edip gerçek hayata dönme vakti gelmişti... 
     



 GÜNCEL 

















</TEXT>
</DOC>
