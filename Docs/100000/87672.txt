<DOC>
<DOCNO> 87672 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/03/son/sondun26.html </URL>
<DATE> 2002/06/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Le Monde Le Pen'in Cezayir savaşında işkence yaptığını iddia etti 
</HEADLINE>
<TEXT>

     Fransız Le Monde gazetesinde çıkan bir haberde, göçmen karşıtı ve aşırı sağcı Jean-Marie Le Pen'in, Cezayir'in Fransa'ya karşı bağımsızlık savaşı sırasında işkence yaptığına dair iddialara yer verildi. 
     Fransa'ya karşı bağımsızlık mücadelesinde yer alan Cezayirli Abdülkadir Ammur, gazeteye yaptığı açıklamada, 1950'li yılların sonunda Le Pen'in, Cezayir'de hava indirme birliğinde görevliyken yaptığı sorgulamalarda, Cezayirli militanlara, elektrik vererek, döverek ve ıslak havluyla boğazlarını sıkarak işkence yaptığını iddia etti. 
     Cezayirli eski militan, Le Pen'in işkence sırasında ''Devam edin, durmayın'' şeklindeki bağırmalarının hala kulaklarında çınladığını söyledi. 
     Le Pen ise yaptığı açıklamada, genel seçimlere bir haftadan az bir süre kala ortaya atılan iddiaları reddetti ve Cezayirli militanın işkencelerin olduğunu söylediği bölgelerde hiç bulunmadığını bildirdi. 
     Fransa'nın aşırı sağcı lideri, bu açıklamaların yalan olduğunu belirtti ve bu tür bir iddiaların ''çılgınlık'' olduğunu söyledi. 
     Le Pen, gazeteyi de bu iddialara yer vererek ''kamuoyunu yanlış yönlendirmekle'' suçladı. 
     Aşırı sağcı Le Pen, daha önce bir televizyon tartışması sırasında, kendisini Cezayir'de işkence yapmakla itham eden eski Başbakan Michel Rocard'ı mahkemeye vermişti. Fransız mahkemesi, Le Pen'in bu başvuruyla ilgili olarak suç unsuru bulmamıştı. 
     





</TEXT>
</DOC>
