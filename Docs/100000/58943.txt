<DOC>
<DOCNO> 58943 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/25/son/sonspo07.html </URL>
<DATE> 2001/12/25/ </DATE>
<TIME>  </TIME>
<AUTHOR>  </AUTHOR>
<HEADLINE>
2001 yılının en iyi forveti seçiliyor... Haydi oylayın 
</HEADLINE>
<TEXT>

     Avrupa Futbol Federasyonları Birliği UEFA , ''2001 Yılının En İyi Forveti'' adaylarını açıklayarak, internet sitesinde ankete sundu. 
     www.uefa.com internet adresinde yapılan açıklamada, aday futbolcular olarak Galatasaray'ın sezon başında Portekiz'in Sporting Lizbon Kulübü'ne sattığı Brezilyalı golcü Mario Jardel'in yanı sıra, Juventus'un Fransız yıldızı David Trezeguet, Bayern Münih'in Brezilyalı golcüsü Giovane Elber, Milan'ın Ukraynalı oyuncusu Andrei Shevchenko, Roma'nın Arjantinli oyuncusu Gabriel Batistuta ve Spartak Moskova'dan Vladimir Beschastnykh yer aldı. 
     Mario Jardel, Sporting Lizbon takımında yaptığı 14 lig maçında 16 gol kaydederken, bu ekibin UEFA Kupası'ndaki 6 karşılaşmasında da yine rakip fileleri 6 gol gönderdi. 
     Juventus ve Fransa Milli Takımı'nın usta ayağı David Trezeguet ise, İtalya Ligi Serie A'da forma giydiği 15 karşılaşmada takımına 8 gol kazandırdı. Bu futbolcu, Şampiyonlar Ligi'nde takımının en büyük silahı olarak da dikkat çekti ve 7 maçta 8 kez fileleri havalandırdı. 
     Bayern Münih taraftarlarının sevgilisi olarak UEFA'nın resmi sitesinde nitelendirilen Brezilyalı golcü Elber, takımının Almanya Ligi Bundesliga'da 8, Şampiyonlar Ligi'nde ise 4 golüne imza attı. 
     Milan'ın dünyaca ünlü Ukraynalı yıldızı Andrey Shevchenko ile Roma'nın Arjantinli gol ayağı Gabriel Batistuta İtalyan taraftarların çok yakından tandığı isimler ve UEFA'nın sitesinde takımlarının ateşleyici gücü oldukları ifade edildi. 
     Rus futbolunun güçlü isimlerinden Spartak Moskova'nın golcü oyuncusu Vladimir Beschastnykh da kendi liginde takımına bu sezon 10 gol kazandırırken, Şampiyonlar Ligi'nde de 4 kez rakip kalecileri avlayarak dikkat çekti. 
     Futbolseverlerin 30 Aralık tarihine kadar oylarını UEFA'nın resmi sitesinde kullanabilecekleri anketin sonucu da 1 Ocak 2002'de açıklanacak. 
     






</TEXT>
</DOC>
