<DOC>
<DOCNO> 75098 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/28/son/soneko05.html </URL>
<DATE> 2002/03/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Merkez Bankası döviz alım ihalesi açacak 
</HEADLINE>
<TEXT>

     Merkez Bankası, döviz alım ihaleleri yöntemi ile rezerv seviyesinin artırılmasına karar verdi. 
     Merkez Bankası'ndan yapılan açıklamada, rezerv miktarının artırılmasına neden olarak ''orta ve uzun vadede daha güçlü bir rezerv pozisyonuna sahip olunmasının, uygulanan programa ilişkin piyasa güveninin artmasına katkı sağlayacağı'' gösterildi. 
     Ancak, söz konusu döviz alım ihaleleri yöntemi ile Merkez Bankası'nca ulaşılmak istenen belirli bir rezerv seviyesinin bulunmadığı vurgulanan açıklamada, şöyle denildi 
     ''Amaçlanan, piyasada belirlenen döviz kurları üzerinden ve herhangi bir kur seviyesi hedeflenmeden, ekonomide oluşacak döviz arz fazlasının döviz kurlarında ilave bir oynaklık yaratmayacak ve bankaların döviz pozisyonlarını bozmayacak şekilde Merkez Bankası rezervlerinde birikiminin sağlanmasıdır.'' Merkez Bankası'nca her zaman döviz piyasasındaki oynaklığın yakından takip edildiği kaydedilen açıklamada, kurlarda her iki yönde oluşabilecek aşırı oynaklık durumunda piyasalara doğrudan müdahale edileceği ifade edildi. 
     
     İhalede izlenecek yntem 

     Bu çerçevede, aylık döviz alım ihaleleri açılmasına ve ihale tutarlarına ilişkin duyuruların önceden kamuoyunun bilgisine sunulacağı belirtilen açıklaya göre, Nisan 2002 ayında döviz alım ihaleleri düzenlenmesine karar verildi ve günlük ihale tutarı 20 milyon dolar olarak belirlendi. 
     Ancak, Türkiye'de işgünü olmasına rağmen, ABD'nin tatil olduğu günlerde ihale açılmayacak. Yarım işgünlerinde gösterge niteliğinde kur belirlenmediğinden, ihale düzenlenmeyecek. 
     Döviz ve efektif piyasalarında işlem yapmaya yetkili bankalar ve özel finans kurumları kuruluşlar katılabileceği ihale çoklu fiyat ihalesi yöntemi ile yapılacak. 
     İhalede verilebilecek maksimum fiyat, ihalenin yapıldığı gün içinde yukarıda gösterge niteliğindeki kurların belirlenme esasları yöntemi çerçevesinde saptanan ilk 5 ortalama fiyatın aritmetik ortalaması olacak. 
     Bu şekilde belirlenen fiyat, ihalede verilebilecek maksimum fiyat olarak saat 14.40'da ilan edilecek. Kuruluşlar, ihale tekliflerini saat 14.40-15.00 arasında verebilecekler. 
     İhale teklif miktarı minimum 1 milyon ABD Doları ve katları üzerinden verilebilecek. İhalede teklif edilebilecek maksimum tutar ihale tutarı ile sınırlı olacak. 
     Kuruluşlar verdikleri teklif tutarlarını ve fiyatları ihale süresince değiştiremeyecek. İhalenin kesildiği fiyatta birden fazla teklif olması halinde, dağıtım oransal olarak yapılacak. 
     İhale sonuçları toplam teklif ortalama fiyat maksimum fiyat minimum fiyat saat 15.30'da ilan edilecek. 
     İhalelerde işlem komisyonu alınmayacak olup ihale yükümlülüğünü yerine getiremeyen kuruluşlara Döviz ve Efektif Piyasaları Uygulama Talimatı çerçevesinde müeyyide uygulanacak. 
     






</TEXT>
</DOC>
