<DOC>
<DOCNO> 55876 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/06/son/sonspo09.html </URL>
<DATE> 2001/12/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Trabzonspor'da skandal...Brezilyalıların pasaportlarına el konmuş 
</HEADLINE>
<TEXT>

     Trabzonspor'da, Brezilyalı oyuncuların sorunu bir başka boyuta taşındı. 
     Trabzonspor'un daha önce bonservis bedellerinin 315 bin dolarlık son bölümünün ödemesini geciktirmesinin ardından, bordo-mavili kulüp ile Olaira Kulübü arasında sorun çıkmıştı. 
     Brezilyalı oyuncuların bonservis bedellerindeki ödenmesi geciken miktarın, yeniden bir rakama bağlanması için dün gece Olaira Kulubü Başkanı İstanbul'a gelirken, bu futbolcuların menajeri Miranda ise Brezilya Futbol Federasyonu aracılığıyla, Dışişleri Bakanlığı'na başvuruda bulundu. 
     Trabzonspor Kulübü Hukuk İşleri Sorumlusu Yusuf Reha Alp, menajer Miranda'nın bordo-mavili kulübün 4 Brezilyalı oyuncunun pasaportlarına el koyduğu ve bu oyunculara baskı yaptığı iddiasıyla konuyu Brezilya Futbol Federasyonu'na bildirdiğini belirterek, ''Brezilya Federasyonu da Brezilya Dışişleri Bakanlığı'na konuyu iletti. Brezilya Dışişleri Bakanlığı da Türk Dışişleri Bakanlığı'na konuyu aktardı ve Dışişleri Bakanlığı da olay hakkında Trabzon Emniyet Müdürlüğü'nün soruşturma açmasını istedi'' dedi. 
     Bordo-mavili kulübün yönetim kurulu üyesi Kenan Sönmez ise Trabzon Cumhuriyet Başsavcısı Burhan Çobanoğlu ile bir görüşme yaptı. Görüşme sonrasında Sönmez, ziyaretinin Brezilyalı oyuncuların olayıyla ilgili olmadığını, bu oyuncuların hafta sonundaki Fenerbahçe maçında oynayacaklarını ve herhangi bir sorun görmediklerini söyledi. 
     Trabzon Emniyet Müdürlüğü'nden alınan bilgiye göre, yabancılar şubesine bağlı ekipler, Mehmet Ali Yılmaz Tesisleri'ne giderek, Bezilyalı Jarro, Eduardo, Da Silva ve Aurelio'nun ifadesini aldılar. 
     






</TEXT>
</DOC>
