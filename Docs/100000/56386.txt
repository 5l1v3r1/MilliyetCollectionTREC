<DOC>
<DOCNO> 56386 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/10/siyaset/asiy.html </URL>
<DATE> 2001/12/10/ </DATE>
<TIME>  </TIME>
<AUTHOR>  </AUTHOR>
<HEADLINE>
SOHBET ODASI 
</HEADLINE>
<TEXT>

11 Eylül’ü İslam’la bağdaştırmak yanlış11 Eylül faciasının İslam'la bir ilgisi olmadığını belirten Sabancı Üniversitesi öğretim üyesi Şerif Mardin sözlerini şöyle sürdürüyor "Ortada din, medeniyet çatışması yok. Eylemi, insan davranışı açısından incelemek lazım. Ladin'in sözlerinin İslam dünyasında değeri yok" 
     DERYA SAZAK 

Türkiye'de "din, siyaset ve İslamcılık" üzerine yaptığınız araştırmalarla öne çıkan bir toplumbilimci olarak 11 Eylül'ü nasıl değerlendiriyorsunuz Samuel Huntington'ın, 'medeniyetler çatışması' tezi bu bağlamda ne ölçüde geçerli, Usame bin Ladin'in Müslüman kimliği, radikal İslamın teröre yönelmesi şeklinde görülebilir mi Bunu genellemeden kaçınarak soruyorum. 
     Şimdi bunu Müslümanlara atfetmek yalnış bir şey. 11 Eylül'de New York'ta yaşanan, fundamentalizmin de ötesinde, teknolojik imkanlar kullanılarak gerçekleştirilen bir facia. Kendilerini, başkalarını yok etmeyi düşünen insanlar ortaya çıkıyor ve böyle bir dehşete yol açıyor. Niçin böyle şeyler oluyor diye düşünmek lazım. 
     
     Farklı kıyamet arayışı 
Amerika'da sokaktaki adamdan politikacısına kadar herkes 'Bizden niye nefret ediyorlar ' sorusuna yanıt arıyor. 
     Çok aykırı görüşte olanlar var. Mesela bazı bilim adamları 'dünyanın yaratılışıyla, sonuyla ilgili' teoriler ortaya atıyor. Bunun arkasında bir dini düşünce tarzı var ama özel bir düşünce tarzı, kainatla ilgili... 
     
Kıyamet mi 
     Kıyametçi bir yaklaşım her zaman olmuştur... 
     
Stephen Hawking de, dünyayı tehdit eden 'kıyamet virüsü'nden söz etti. 
     Eskiden beri 'kıyamet', yani dinlerin söyledikleri kıyametin dışında bir kıyameti düşünüp de ona göre hareket eden insanlar olmuştur. Avrupa'da oldu, hatta son zamanlarda ABD'de bazı tarikatlarda toplu intiharlar görüldü. 
     
     Ladin'in sözleri saçma 
ABD, Ladin, El Kaide ve onlara destek veren Taliban rejimini devirmek için Afganistan'ı iki aydır bombalıyor. Sizce operasyonlar sonunda, eyleminin nedeni anlaşılabilecek mi İslama karşı duyulan kuşku azalacak mı Yoksa... 
     Bunu bir dinle ilgili olmaktan çok bir insan davranış tipi olarak incelemek lazım. İslami dünya açısından Ladin'in 'Müslümanlar Hıristiyanlarla savaş halindedir' düşüncesi çok saçma. 
     
     Kontrolden kaçan şiddet 
Ladin retoriği İslamiyetle ilişkilendirilemez... 
     İslamla ilgisi yoktur, Batı medeniyetiyle problemi olan bir insanın ifade tarzıdır Usame'nin söylemi. Büyük kitlelerin, İslamı ve Kuran'ı yorumlama konusunda bir arayışı var ve bazen bu arayışın cevabını da karizmatik insanlarda bulabiliyorlar. Ama gene de bunu İslami bir eylem şeklinde yorumlamadan önce terörizm ivmesi kazanan sosyal sapma olarak incelemeniz lazım. 
     
Huntington'ın tezinden ayrılıyorsunuz. 
     Medeniyetler çatışmasına inanmıyorum. Yaşadığımız şey terör, kontrolden kaçan şiddet. ETA da insanın aklına gelmeyecek kadar hunharca şeyler yapıyor. Bunun İslami bir ivme olması daha çok Usame'nin Müslüman olmasından ileri geliyor. O terörist ivmelerin frekansı da biraz İslamın genişliğine bağlı. 
     
     ABD'ye öfke duyuluyor 
Arap ve İslam dünyasında ABD'ye karşı bir tepkisellik var Ortadoğu'da Filistin sorununa duyarsızlıktan Körfez Savaşı'na kadar giden son 10 yılın birikimleri de etkin olmalı. Ladin'in siyasal şiddet anlamında doğumu, Körfez Savaşı'nda yabancı askerlerin Suudi Arabistan'a ayak basmasına rastlıyor. 
     Büyük devletlere karşı her dönemde sert politikalar gelişmiştir. Ancak 11 Eylül anti - Amerikancılığın bir tezahürüdür demek doğru değil. Le Monde'da falan makaleler okuyoruz. ABD'nin geliştirdiği ekonomi politikalarının alternatifi var mıdır diye. Bu en iyi politika olmayabilir ama alternatifi de çıkarılamadı. Ayrıca bu tarz düşünceler 11 Eylül'ü meşru kılmaz. 
     Ladin ya da onun teşvik ettiği tipteki fedailerin İkiz Kuleler'e inişini önlemek için ne yapılabilirdi. ABD İsrail politikası konusunda bir şeyler yapmaya çalıştı ama Ortadoğu politikasında bunlar olmuyor diye bir fedai tipinin bunu üstüne alıp, 5 bin kişiyi katletmesi düşünülemez. 
     
     Haklıyken haksız olmak 
Fedai tipinden kastınız 
     Amerika'da uçakları çarpan kişiler. 
     
Barışçı politikalar bile bu 'asosyal' tepkileri önleyemezdi diyorsunuz. 
     Orada barışçı yönetim politikaları, küçük nüvelerin üremesini engellemiyor. Mesela, İsrail'deki Filistinlilerin haklı şikayetleri var. Memleketleri işgal edilmiş, sorun çözülmeli. Ama bu tip gerekçelerden bu fedailerin yaptıklarını anlamak kolay değil. Ladin aslında bir fenomen. 11 Eylül saldırısını kim düzenlemişse o insanlar hakkında herhangi bir şey söylemek çok zor. 
     
     Pentagon mağaradan vurulur mu 
11 Eylül Ladin'in işi değilse... Afganistan 30 günde düştü, orada bir mağaradan Pentagon'u vurmayı planlamak kolay mı 
     KUŞKULAR orada toplanıyor ama net bilgi yok. Bence yaygın bir network var. Bu ağ eskiden beri, yani İsrail'in kurulduğu günden beri ve Filistinliler kendi topraklarından çıkarıldıktan sonra oluşmuş, bunun yüz tane ucu var. Burada bazen Müslümanlardan yardım alınır bazen işin içine lüzumundan fazla terörist girer. Böyle bir network varsa, Ladin önemli biri olmayabilir. 
     
     Dini tartışabilsek her şey farklı olur 
Sizin İslamın 'yeniden canlanışı' ve "ılımlı İslama" dönük görüşleriniz, Saidi Nursi ve Nakşibendilikle ilgili araştırmalarınız hayli eleştirilmişti. 
     İslamiyetle ilgili araştırmalardan edindiğim sonuç şu oldu İslamın kendi içinden gelen hareket tarzları var. Söylediğim şeylerden biri şuydu Politik İslam falan gibi şeyler deniyor, bunlar saçma. Aslında mesele bütün İslami değerleri taşıyan bir topluluk meydana getirmekten geçiyor. Diyorum ki İslami değerleri taşıyan insanların amacı politik baş olmak değil, topluluğu İslami değerlere göre yönetmektir. Talibanlar bunun en katı olanı. 
     
     Açık olamıyoruz ki... 
Peki İslamla demokrasi bağdaşmaz deniyor radikal islamcı kanatta. 
     Evet ama bunu Müslüman Kardeşler falan söylemiyor, ne kadar demokrasi olursa o kadar özgür oluruz diyorlar. Çünkü şimdi kendilerini özgür saymıyorlar. 
     
Dinde reforma inanıyor musunuz 
     Gelişmeye engel olan en baştaki şey 'kol kırılır yen içinde kalır' anlayışıdır. Açık bir tartışma yok İslam'da... 
     
1970'ler Türkiyesini incelerken Erbakan'ı da sorguluyorsunuz. 28 Şubat sürecinde Erbakan başbakandı ve sonunda iktidarı bırakmak zorunda kaldı, Refah kapatıldı. Buna 'post modern darbe' denildi. Siyasal İslamdan niye ürkülüyor 

     Hoşgörülü olmak şart 
     Siyasal İslam Müslümanların istemedikleri bir şey. Çünkü onlar önce topluluk değişsin ondan sonra siyaseti ele geçirelim düşüncesindeler. Erbakan'ın yaya kaldığı yerlerden biri bu. İkincisi, Müslümanlar demokratik sistemin kurallarına göre hareket ettikleri zaman kendi istedikleri şeyi ortaya çıkaramıyorlar. Müslümanların ille şunları dayatacağız noktasında olmaması lazım. Laikler de aynı ölçüde katı. Türkiye'nin bugün gelmiş olduğu noktayı kimse bir kontra - Müslüman nokta olarak tanımlayamaz. 
     
     Ladin'in sözleri değer taşımıyor 
ABD Başkanı Bush 'haçlı seferi' benzetmesi yaptı, dolayısıyla geri planda yine medeniyetler çatışması tezi geçerlilik kazanmıyor mu 
     Ladin'in kendisini bir haçlı seferine maruz görmesi aslında Müslümanların düşündükleri bir şey. Orada emperyalizmden gelen saptamalar var. Bu saptamaların yekününü anlamak lazım. 
     
21'inci yüzyılda haçlı seferi tuhaf değil mi 
     Haçlı seferi ivmesinin hakiki tarihi olgularla ilgisi yok, incelenmesi gereken şey emperyalizmdir. Devletlerin politikasıdır, bunun karşısında AB gibi bazı kümeleşmelerdir. Bunlar Hıristiyan ama bize karşı haçlı seferi hazırlanmıyor. 
     
     Bush propaganda yaptı 
Paranoyaya kapılmamak lazım. 
     Ladin'in sözlerinin Müslümanlar indinde değeri yok, Bush'un haçlı seferi sözleri ise propaganda amaçlı. Araplar açısından bakarsak... Suudi Arabistan'ın kendisinin 'otokratik' bir mesele olması vardır ama Ladin ondan destek aldı. 
     
Yani 11 Eylül medeniyetler çatışması şeklinde izah edilemez öyle mi 
     Hayır, mesele büyük laflar etrafında dönüyor ama gerçek, tarihi gelişmeleri görmekten geçiyor. 
     
     AB’ye girersek tembelliğimize darbe inecek... 
Mardin, AB’ye girersek tembellik etme lüksümüzün biteceğini söylüyor 
Türkiye'nin AB'ye üyelik şansını nasıl görüyorsunuz, Avrupa nüfusu Müslüman olan bir ülkeyi almaya hazır mı 
     AB, Türkiye'yi kendi şartları altında almak istiyor. Menfaati bu yönde. Ama şartlarını yerine getiremiyoruz. Elbette kültürümüzü, kimliğimizi savunacağız ama bu kadar da sıkılarak bir işi yapmak Avrupa'yı da tereddüte düşürüyor. Sorun bizim tartışmaktan kaçmamızda. 
     
     Sindireceğiz 
AB'ye girersek ne kaybederiz 
     Tabii ki bazı şeyleri kaybedeceğiz bir kere tembelliğimize müthiş bir darbe vurulacak Tartışmıyoruz ki, ne kaybedeceğimizi bilelim. Korkuyoruz galiba. Korkarak birşey elde edilmez. Türkiye'nin dış politikası aslında çok akıllıdır falan denir de şimdi öyle bir zamana geldik ki artık bu iş pazarlıkla yapılmayacak. Evet, ben 'seve seve' siyasi kriterlere doğru ilerliyorum demekle olacak. İçimize sindireceğiz. 
     



 SİYASET 











</TEXT>
</DOC>
