<DOC>
<DOCNO> 78641 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/16/son/sondun23.html </URL>
<DATE> 2002/04/16/ </DATE>
<TIME>  </TIME>
<AUTHOR>  </AUTHOR>
<HEADLINE>
İstanbul Boğazı Tüp Geçişinin temeli 2003'te atılacak 
</HEADLINE>
<TEXT>

     Ulaştırma Bakanı Oktay Vural, ''Boğaz Tüp Geçişi Projesi''nin sismik çalışmalarının yenilenmesi için Japon Pacific Consultant International ve Oriental Consultant müşavirlik firmalarına talimat verdiğini bildirdi. 
     Japonya'da bulunan Vural, söz konusu proje için Ağustos ayında firmalara yeterlik çağrısı yapmayı, Kasım ayında ihalesini gerçekleştirmeyi ve 2003 yılının Nisan ayında da temelini atmayı planladıklarını belirtti. 
     Vural, bugün ilk olarak Tokyo, Chiba, Yokohama, Kawasaki ve Kisarazu kentlerini denizaltından tüp geçitle birbirine bağlayan Aqualine tünelinde incelemelerde bulundu. Boğaz tüp geçiş projesinin müşavirlik hizmetini de yürüten Pacific Consultant International firmasının yetkililerinden bilgi alan Vural, daha sonra sırasıyla Japonya Uluslararası İşbirliği Bankası JBIC Başkanı Kyosuke Shinozawa ve Maliye Bakanı Masajura Shiokawa ile biraraya geldi. 
     Vural, Japonya'da bulunmasının öncelikli nedenlerinden birinin Türkiye için çok önemli olan tüp geçiş projesindeki gelişmeler ve bundan sonraki safhaları hakkında bilgi vermek olduğunu, bakanlığı tarafından yakın bir gelecekte yürütülecek projeler hakkında da Japon yatırımcıları bilgilendirdiklerini söyledi. 
     Bu çerçevede, Japon Parlamentosu Türk Dostluk Grubu Başkanı Kanezo Muraoka ve Toprak, Altyapı ve Ulaştırma Bakanı Chikage Oogi ile görüşmeler yaptığını anlatan Vural, bugün de Maliye Bakanı Masajura Shiokawa ve JBIC Başkanı Kyosuke Shinozawa değerlendirmelerde bulunduğunu belirtti. 
     Japon yetkililere Boğaz Tüp Geçişi Projesi ile ilgili bilgiler verdiğini kaydeden Vural, ''Bu çerçevede öncelikli olarak bu projenin mühendislik ve müşavirlik şirketinin ilk safhasında depremle ilgili araştırmalar yapılması gerektiğini ve bu safhada projenin temelini atmak istediğimizi belirttim'' dedi. 
     Tüp geçişin temelinin atılmasının ardından projenin gerçekleştirilmesi için Japon hükümetinin desteğinin devamı konusunu da değerlendirdiklerini anlatan Vural, ''Özellikle, 2003 Japonya'da Türkiye Yılı ve görüştüğüm herkes böyle önemli bir projeyi gerçekleştirmekten büyük heyecan duyduklarını ifade ettiler'' diye konuştu. 
     Japon yetkililere projenin ikinci safhası olan banliyonun yüzeysel metroya dönüştürülmesinin ihalesine de başlanacağını ifade ettiğini bildiren Vural, ''Bu projelerin gerçekleştirilmesi yönünde desteklerini sürdüreceklerini söylediler'' dedi. Vural şöyle devam etti 
     ''Özellikle tüp geçiş projesiyle ilgili JBIC'de yaptığımız görüşmede projenin yürütülmesiyle ilgili birimin kurulması safhaları ve bugüne kadar projeyle ilgili karar verme safhalarının daha etkin bir şekilde olması gerektiği konusunda görüş birliğine vardık. JBIC Başkanı da bu projeyle ilgili olarak bütün gelişmelerde doğrudan kendisiyle irtibata geçmem konusunu özellikle istediler.'' 
     
     Depreme dayanıklı proje 
     Tüp geçiş projesiyle ilgili müşavirlik firmasından, Marmara depreminden sonraki gelişmeleri dikkate alarak, projenin tatbik edileceği safhada sismik çalışmalarının yenilenmesini istediklerini vurgulayan Vural, projenin depremle ilgili her türlü hususu dikkate alacak şekilde gerçekleştirilmesi gerektiğine işaret etti. 
     Müşavirlik firmasının bu işe derhal başlayacağını kaydeden Vural, ''Buna göre, yeni sondajlar yapılacak ve depremle ilgili bütün değerlendirmeler projede yer alacak'' dedi. 
     Projeyle ilgili Ağustos ayında firmalara yeterlik çağrısı yapmayı, 2,5 ay içinde bu yeterliliği tamamlamayı, Kasım ayında ihalesini 
     gerçekleştirmeyi ve 2003 yılının Nisan ayında da temelini atmayı planladıklarını bildiren Vural, şunları söyledi ''Türkiye için çok önemli olan bu projeyle ilgili seri bir şekilde karar alma düşüncesindeyiz. Bunu temin amacıyla özel bir proje uygulama birimi oluşturacağız. Bu birim projenin gerçekleştirilmesinden sorumlu olacak. Böylece İstanbul'un toplu taşıma sorununu çözerek trafik sorununa çözüm bulma amacındayız.'' Vural, Japon yatırımcılara Bakanlığının diğer projelerini de sunduklarını belirtti. Vural, bunların Ankara-İstanbul demiryolu ulaşımının 4 saate indirilmesi, Bandırma Körfezi'ndeki üretimi demiryoluna aktarmak için Bandırma-Bursa-Osmaneli demiryolu ve 9 yat limanıyla ilgili ''yap-işlet-devret'' projeleri olduğunu söyledi. Vural, bu projelerle ilgili Japon yatırımcılara bilgi verdiklerini belirterek, ''Rekabet güçlerini Türkiye'ye çekmeye gayret ediyoruz'' dedi. 
     





</TEXT>
</DOC>
