<DOC>
<DOCNO> 85546 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/23/dunya/dun01.html </URL>
<DATE> 2002/05/23/ </DATE>
<TIME>  </TIME>
<AUTHOR>  </AUTHOR>
<HEADLINE>
1 no’lu terörist İran 
</HEADLINE>
<TEXT>

Amerikan yönetimi yıllar sonra İran’ı bir kez daha bir numaralı terörizm destekçisi ülke ilan etti. Rapora göre, Tahran’ın terör ihraç ettiği ülkeler arasında Türkiye de var 
     DIŞ HABERLER SERVİSİ 

     ABD Dışişleri Bakanlığı’nın terörizm raporunda İran, yeniden terörizme destek veren ülkeler değerlendirmesinde baş sırada yer aldı. Böylece ABD - İran ilişkileri tam 23 yıl sonra tekrar gerginleşme noktasına geldi. Raporda, Türkiye’de eylem yapan Çeçenler de kara listeye girdi. 
     Raporda, Lübnanlı ve Filistinli örgütlere silah, eğitim ve mali yardım sağladığı vurgulanan İran’ın Türkiye, Orta Asya ve Basra Körfezi’ndeki terör örgütlerine de destek verdiği belirtildi. Küba, Libya, Irak, Kuzey Kore, Sudan ve Suriye de terörizme destek veren ülkeler arasında yer aldı. 
     
     PKK, DHKP-C 
     Raporda, DHKP - C ve Türk Hizbullahı’nın, Türkiye’deki en etkin terörist örgütler olduğu, bunların halen öldürücü saldırılar düzenleme kapasitesinin bulunduğu belirtildi. Rapor sadece 2001 yılını kapsadığı için, terör örgütü PKK’nın, adını KADEK olarak değiştirdiğine yer verilmedi. ABD raporunda, "Çeçen ayrılıkçılar" ve sempatizanlarının da Türkiye’yi terörist saldırılara sahne olarak kullandığı yazıldı. Nisan ayında 13 Çeçen destekçisi silahlı adamın, Çeçen kökenli bir Türk vatandaşı olan Muhammed Tokcan liderliğinde, İstanbul’da bir otelde birçok kişiyi 12 saat rehin aldığı ve bu kişinin 1996’da bir Rus feribotunu Türkiye’den kaçırmaktan sadece 4 yıl hapis yattığı belirtildi. 
     
     Bizim’ Çeçenler 
     Raporda, "Türkiye’nin mahkeme sistemi, Çeçen destekçisi teröristlere karşı yumuşak" davrandığı iddiasında bulunuldu. Bunun dışında 3 Çeçen’in, 175 yolcu taşıyan bir Rus uçağını İstanbul’dan Moskova’ya 15 Mart’ta kaçırdığı ve Suudi Arabistan’daki operasyonla krizin sona erdirildiği anlatıldı. 
     
     Yunan mahkemeleri 
     Raporda, Yunanistan mahkemeleri de, teröristlere karşı yumuşak davranmakla suçlandı. ABD raporunda, "terör bağlantılı davalarda Yunan teröristlerin cezalarının inanılmaz ölçüde indirilmesi veya suçlu bulunduklarında kararın temyiz edilmesi, terörle mücadelede bir gerileme teşkil ediyor" denildi. 
     
ABD 2003’te saldıracaktı’      İran Devrim Muhafızları’nın eski Komutanı Muhsin Rızai, ABD’nin 2003 yılında İran’a saldırmayı planladığını, ancak Filistin direnişi nedeniyle bu planından vazgeçmek zorunda kaldığını ileri sürdü. 
     Halen eski Cumhurbaşkanı Haşimi Rafsancani başkanlığındaki Düzenin Yararını Teşhis Heyeti Genel Sekreterliği’ni yürüten Rızai, Kudüs gazetesine verdiği demeçte, "ABD 2001’de Afganistan’a saldırdıktan, 2002’de Irak rejimini devirdikten sonra 2003’te İran’a karşı bir savaş başlatmak istiyordu. Ama işgal topraklarındaki Filistin direnişi planlarını mahvetti" dedi. 
     



 DÜNYA 














</TEXT>
</DOC>
