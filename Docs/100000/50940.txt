<DOC>
<DOCNO> 50940 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/06/son/sonspo15.html </URL>
<DATE> 2001/11/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Avusturya teknik direktörü Bariç "Biz daha avantajlıyız" 
</HEADLINE>
<TEXT>

     A Milli Futbol Takımı'nın Dünya Kupası elemelerindeki rakibi Avusturya'nın teknik direktörü Otto Bariç, ''Türkiye, İsrail'den daha güçlü bir takım. Ama ben Türk futbolunu yakından tanıyorum. Türkler bizi tanımıyor, bu bizim için büyük bir avantaj'' dedi. 
     Bariç, bugün sadece Avusturyalı gazetecilerin davetli olduğu basın toplantısı düzenledi. Kendileri açısından umut dolu mesajlar veren Otto Bariç, soruları yanıtlarken, özetle şunları söyledi 
     ''Türkiye ile play-of için karşılaşmamızdan çok mutluyum. Türkiye bizden daha iyi. Yurtdışında oynayan birçok futbolcusu var. Ancak biz de son oynadığımız maçlardan daha iyi durumdayız. 
     Ben tüm sorunlarımıza rağmen umutluyum. Biz, Türk Milli Takımı'nın son İsveç, Slovakya ve Makedonya maçlarına ait tüm kasetleri defalarca izledik. Milli takım kadrosunda yer alan oyuncuların çoğunu da tanıyorum. Türklerin sahada nasıl bir taktikle oynayacaklarını da şimdiden tahmin edebilirim. Örneğin Okan, Arif, Hakan Şükür, Bülent, Fatih, Alpay, Sergen, Emre, Ümit, Tugay... Bu oyuncular yüzde 100 sahaya çıkacak. Bizim rakibimizin taktikleriyle, futbolcuların özellikleriyle bir sorunumz yok. Ama Türkler bizi tanımıyor. Bu da bizim için büyük bir avantaj.'' Otto Bariç, bir soru üzerine ise Türk Milli Takımı'nın sahada 5-5- 1 veya 4-3-3 taktiğiyle oynayacağını ileri sürdü. 
     Basın toplantısında soruları yanıtlayan takım kaptanı Adreas Herzog da Türk Milli Takımı'nın İsrail'e kıyasla daha güçlü olduğunu söyledi. Henüz 19 yaşındayken Galatasaray karşısında oynadığını ve Türk futbolunu tanıdığını belirten Herzog, ''Bizim görevimiz Türklerin oynamasına fırsat vermemek. Bunu başarırsak Dünya Kupası'na biz gideriz'' diye konuştu. 
     Bu arada, basın toplantısında bir açıklama yapan Avusturya Futbol Federasyonu ÖFB Basın Sözcüsü Wolfgang Gramann, Avusturya ve Türkiye'den toplam 250 gazetecinin karşılaşmayı izlemek için başvurduğunu, ancak basın tribününde sadece 170 kişilik yer olduğu için basın biletlerini, maç günü açılacak özel bir gişede, basın kartını ibraz karşılığında dağıtacaklarını söyledi. 
     Gramann, Türkiye'den bugüne kadar 70 gazetecinin karşılaşmayı izlemek için akreditasyon yaptırdığını kaydetti. 
     Öte yandan, Viyana'da bugün kampa giren Avusturya Milli Takımı aday kadrosuna çağrılan 1860 Münih takımından Harald Cerny, ''eşinin doğum yapacağı'' gerekçesiyle kampa katılmadı. Teknik Direktör Bariç, son anda ortaya çıkan bu olay üzerine kadroya iki yeni oyuncu alacağını açıkladı. 
     






</TEXT>
</DOC>
