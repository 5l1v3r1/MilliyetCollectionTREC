<DOC>
<DOCNO> 55283 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/03/spor/ysenay.html </URL>
<DATE> 2001/12/03/ </DATE>
<TIME>  </TIME>
<AUTHOR> ERDOĞAN ŞENAY  </AUTHOR>
<HEADLINE>
Sihir sona erdi 
</HEADLINE>
<TEXT>

     Yağmur tufanı şemsiyesi altındaki görkemli derbide Fenerbahçe ve Beşiktaş büyük bir dikkat ve disiplin içinde koruyorlardı oyun şemalarını... Her iki takım da, İlhan ve Serhat gibi birer nöbetçi santrforla hücum alanına adam çıkartıyorlar, onun dışındaki bütün özellikli isimler orta alandaki kalabalık çember içinde çarpışıyorlardı formaları ve üç puan adına... 
     Fenerbahçe'de ağır hava şartlarına göre ayarlanmış bir gençler dizisi forma giyiniyor, fizik ve pas gücü yüksek bütün genç isimler yarışıyordu Beşiktaş'la başa baş, dişe diş mücadele ile... Beşiktaş'ın savunmada kurduğu kalabalık düzen Fenerbahçe ataklarına nefes aldırmıyor, Ceyhun'un, Hakan'ın bütün ara pas çıkartma gayretleri hep Siyah - Beyazlı kramponlara takılıp, kalıyordu... Bu arada Tümer gibi Beşiktaş ve İlhan'ın gol pozisyonları için çok gerekli bir isim, futbolun bütün profesyonel maksatlarıyla birlikte Mirkovic'i de yerde yatarken tekmeliyor, bu futbolcu da sinirlerine mağlup olup, Tümer'i itip kakınca, Orhan Erdemir de pek yerinde kullandığı kırmızılarla dışarı yolluyordu iki oyuna yakışmayan adamı. 
     Beşiktaş'ta ise Ali Eren savunmanın göbeğinde cengaver bir edada Fener'in bütün hücum teşebbüslerine anında kilitleniyor, Baya ve Yasin ise kanatlara kaldırdıkları usta toplarla Kartal'ın kulvar hücumlarında dirilip, ayaklanmasını sağlıyorlardı... Denk bir oyun tarzında, ancak insanüstü gayretlerle oynuyordu Kadıköy'de iki büyük takımımız da. 
     
     İkinci yarıya Denizli, ilk devredeki tempoda hafif kalan Ali Akdeniz'in yerine Andersson'u alarak başlıyor, böylece Beşiktaş savunması içindeki kargaşadan yararlanacak bir uzun boyluyla denemek istiyordu gol şanslarını... Fenerbahçe ikinci yarıda rüzgarla harmanlamış yağmur bulutunu da arkasına alarak oyunu götürüyor ve de Abdullah'ın yan toptan kaldırdığı direk vuruşu gol olarak iniyordu Kartal'ın filelerine... Golden on dakika sonra gelen Ronaldo'nun direk dibindeki son dokunuşu gerçek bir Siyah - Beyaz golü müydü işin aslında, yoksa yan hakem ve Orhan Erdemir'in görmediği veya görmek istemediği gizli bir hakem hilesi miydi çok tartışılır... 
     Özetle Fenerbahçe, kendi sahasında yarattığı yenilmezlik efsanesini Ronaldo'dan gelen iki golle Beşiktaş'a karşı kaybediyor ve şampiyonluk yarışında belki de ilerde çok arayacağı üç puanı hoyratca harcıyordu geleneksel rakibi önünde. 
     
     



 SPOR 





























</TEXT>
</DOC>
