<DOC>
<DOCNO> 58783 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/24/son/sontur14.html </URL>
<DATE> 2001/12/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Polis şefi rüşvet iddiasıyla dört saat sorgulandı 
</HEADLINE>
<TEXT>

     Hayali ihracat ve kara para aklamanın incelendiği "Örümcek Ağı Operasyonu" kapsamında İstanbul Emniyet Müdürlüğü Kaçakçılık ve Organize Suçlarla Mücadele Şube Müdürü Adil Serdar Saçan, Ankara DGM Savcısı Hamza Keleş tarafından yaklaşık dört saat sorgulandı. 
     Emniyet Müdürü Saçan, sabah 09.00 sıralarında Ankara DGM Binası'na geldi. Saçan, Örümcek Ağı Operasyonu'nu yürüten Savcı Keleş'in makam odasında yaklaşık dört saat boyunca sorgulandı. Gazetecilerin DGM içerisine alınmadığı sorgu işleminden sonra Adil Serdar Saçan yanında avukatı olduğu belirtilen bir kişiyle hızla DGM'den uzaklaştı. Bu sırada gazeteciler tarafından soru bombardımanına tutulan Saçan, "Bunlar hafif ithamlar. Daha büyüklerini bekliyordum. 
     Mafyayla uğraşmanın ne demek olduğunu öğrenin, ondan sonra gelin" şeklinde konuştu. Saçan, "Savcı Keleş'in Örümcek Ağı'yla mı ilgili olarak sorgulandığı" yönündeki bir soruya ise, "O iddiaları arkadaşlarınız yazıyor. Savcı bana böyle birşey sormadı" yanıtını verdi. 
     Bu arada, İstanbul Mali Şube Müdürü Ayhan Mimaroğlu'nun da sabahleyin Ankara DGM'ye geldiği belirtilmişti. Ancak öğlen saatlerinde Mimaroğlu'nun DGM'ye gelmemiş olabileceği yorumları yapıldı. Saçan'ın yanındaki avukatının Mimaroğlu'na benzetildiği, bu nedenle böyle bir karışıklık yaşandığı tahmin ediliyor. 
     Savcı Keleş'in, Saçan'ın ifadesini İstanbul DGM Başsavcılığı aracılığıyla talimatla alması mümkünken bu yolu tercih etmeden doğrudan kendisinin sorgulama yapması dikkat çekti. 
     
     İnceleme başlatıldı 
     Bu arada, İçişleri Bakanı Rüştü Kazım Yücelen'in talimatıyla bu konunun idari açıdan incelenmesine başlandığı, bu amaçla bir mülkiye müfettişinin yanısıra iki polis başmüfettişinin de bugün görevlendirildiği öğrenildi. 
     Sabah saatlerinde Polis Akademesi'nde yapılan seminere katılan İçişleri Bakanı Yücelen, gazetecilerin konuyla ilgili soruları üzerine, "Hukuk her zaman hepimize lazım. 
     Mevki ve makamı ne olursa olsun herkes kanun önünde eşittir" yorumunu yapmıştı. 
     






</TEXT>
</DOC>
