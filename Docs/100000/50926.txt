<DOC>
<DOCNO> 50926 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/06/son/sonspo01.html </URL>
<DATE> 2001/11/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Milan 2. Başkanı Galliani " Sorumluluk benim" 
</HEADLINE>
<TEXT>

     A.C Milan Kulübü 2. Başkanı Adriano Galliani, ''Terim'in görevine son verilme kararı dün akşam alındı. Sorumluluk benim'' dedi. 
     Milan'ın resmi televizyon kanalı Milan Channel'a telefon bağlantısı yapan Galliani, ''Herhangi bir polemik yaratmak istemiyorum. Terim ile iyi bir ilişkimiz vardı. Ayrılık polemikli olmadı. Söyleyecek çok az şey var'' diye konuştu. 
     Torino karşısında aldıkları 1-0'lık yenilgi sonrası çok düşündüklerini ifade eden Milan 2. Başkanı, ''Tüm gece uyuyamadım. 
     Başkanımız Berlusconi ile de sabah konuştum ve zaten Başbakanlık görevinden dolayı Milan'ın yönetimini bana bıraktığından, kararı ben aldım. O da kararımı paylaştığını söyledi'' dedi. 
     Ligde geçen haftaya kadar 2. sırada olduklarını ve UEFA'da da yollarına devam ettiklerini dile getiren Galliani, bu kararın Milan için iyi olacağını düşündüklerini savundu. Gallini, ''Hem Ancelotti, hem Terim hem de elimizdeki futbolcuları değerlendirdik. 
     Uzun zamandır kulübümüzde görev yapan Maldini, Albertini ve Costacurta gibi futbolcularla konuştuk. İyi bir grup var ve her zaman şampiyonluk yarışında olmak zorunda olan bir takımız. Ancelotti'nin Milan için daha iyi olacağına karar verdik'' ifadelerini kullandı. 
     Terim'in görevine son verilmesinin kişisel olarak kulüpteki herkesi üzdüğünü belirten Milanlı yönetici, ''Şu anda kendimi huzurlu hissediyorum. Bu kararın Milan'a şans getirmesini umuyorum'' dedi. 
     Galliani, kararın Torino maçı sonrasında alındığı konusuna herkesin inanması gerektiğinin altını çizerek, ''Bana kimse inanmayacak ama karar Torino maçından sonra alındı. Bu sabah Ancelotti'nin evine giderek konuştum. Milan takımından gelen eski bir dost. Birlikte şarap içerek, kontratı imzaladı. Milan, dünyaca tanınmış bir kulüptür. 
     İtalya'dan da gelse, kültürü, töreleri farklı olan da gelse Milan'da aynı ortamı bulur. Bu, herkes için aynıdır'' açıklamasında bulundu. 
     






</TEXT>
</DOC>
