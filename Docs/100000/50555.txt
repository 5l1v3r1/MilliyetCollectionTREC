<DOC>
<DOCNO> 50555 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/04/son/sondun11.html </URL>
<DATE> 2001/11/04/ </DATE>
<TIME>  </TIME>
<AUTHOR>  </AUTHOR>
<HEADLINE>
İngiliz basını "Bir-iki hafta içinde kara harekatı başlatılacak" 
</HEADLINE>
<TEXT>

     İngiltere'de yayımlanan iki saygın pazar gazetesi, müttefiklerin bir-iki hafta içinde Afganistan'a kara harekatını başlatacaklarını yazdılar. 
     The Sunday Telegraph Gazetesi, ittifak güçlerinin önümüzdeki hafta içinde başlayacağını iddia ettiği ''acımasız bir kara harekatı dalgasına'' hazırlandıklarını, amacın bir an önce Taliban yönetimini devirmek olduğunu belirtti. 
     Askeri harekat planlamacılarının Amerikan ve İngiliz hükümetleri tarafından hazırlıklara hız vermeleri konusunda uyarıldıklarını öne süren gazete, Afganistan'da istikrarlı bir yönetimin kurulması ve eski Kral Zahir Şah'ın dönüşünün amaçlandığını kaydetti. 
     Amerikan güçlerinin kuzeyde kilit öneme sahip Mezar'ı Şerif kenti çevresinde yığınak yapacaklarını yazan gazete, böylece Kuzey İttifakı güçlerine yol açılmasının hedeflendiğini bildirdi. Gazete, Kuzey İttifakı'nın Mezar-ı Şerif Ak Kupruk gibi yerleşim merkezlerini ele geçirdiklerine dair iddialarının henüz doğrulanmamış olsa bile büyük önem taşıdığını, müttefik güçlerin önünde şimdi de Taliban'a ait bazı havaalanlarının ele geçirilmesi ve böylece Afganistan'a kış ayları boyunca yardımın rahatça ulaştırılmasının hedeflendiğini belirtti. 
     Gazete, Amerikan yönetiminin ''son derece aceleci davrandığını, zira uluslararası koalisyon gibi iç kamuoyu desteğinin de azalmasından çekindiğini'' yazdı. 
     The Sunday Times Gazetesi ise binlerce askerden oluşan bir kara gücünün ''birkaç hafta içinde'' Afganistan'ın içlerine doğru ilerleyeceğini öne sürdü. 
     İngiliz deniz komandolarının ilk hedefinin, Afgan halkına ulaştırılacak yardımın dağıtılabileceği bir üs oluşturmak olduğunu belirten gazete, müttefik güçlerin daha ziyade Afganistan'ın kuzey kesiminde konuşlanacaklarını savundu. Sunday Times, bu yöndeki hazırlığı iki İngiliz bakan yardımcısının da doğruladığını yazdı. 
     Gazete müttefik askerlerinin ilk hedeflerinin havada savaş uçaklarının da desteğiyle Taliban güçlerini Özbekistan sınırı ile Mezar-ı Şerif arasındaki bölgeden sürmek olduğunu, Washington ve Londra yönetimlerinin bu arada bazı kayıplar verilebileceğini de kabul ettiklerini belirtti. 
     






</TEXT>
</DOC>
