<DOC>
<DOCNO> 97604 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/24/guncel/gun04.html </URL>
<DATE> 2002/07/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Çöpteki altını almayın 
</HEADLINE>
<TEXT>

Eskişehir’de yanlışlıkla atılan ziynet eşyalarını çöpten bulan iki kardeş, "Başkasına ait eşyayı teslim etmemek" suçundan mahkemeye çıkarıldı 
     Eskişehir’de bir kadının "hırsızlardan korumak" amacıyla poşet içinde balkona sakladığı ziynet eşyalarını, temizlik yapan kızı çöpe attı. Ziynet eşyaları çöpleri ayıran 2 kişi tarafından bulunarak paylaşıldı. Ancak polis, 2 kişiyi tespit ederek altınları sahibine teslim etti. 
     Hoşnudiye Atatürk Caddesi’nde oturan Şefika Eren, hırsızlığa karşı 40 adet yarım, 30 adet çeyrek, 8 adet Cumhuriyet altınıyla 1 bilezik, 1 tuğra, 1 pırlanta yüzük, pullu zincir ve yeşil taşlı kolyeden oluşan ziynet eşyalarını, naylon poşete koyarak balkona sakladı. Balkonda temizlik yapan ve ziynet eşyalarından haberi olmayan kızı Deniz ise, ziynet eşyalarının bulunduğu poşeti çöpe attı. Çöpleri araştıran, ancak poşeti bulamayan anne - kız, apartman kapıcısından, her akşam Mehmet isimli birinin çöpleri ayırdığını öğrenerek polise başvurdu. 
     Yapılan araştırma sonucu Mehmet ve Halil Özdemir kardeşler yakalanırken, 4 milyar 871 milyon liralık ziynet eşyaları da Eren’e teslim edildi. 2 kardeş, "Başkasına ait eşyayı mal edinmek ve teslim etmemek" suçundan çıkarıldıkları mahkemece tutuksuz yargılanmak üzere serbest bırakıldı. 
     Ceza hukukçusu Doç. Dr. Fatih Selami Mahmutoğlu, olayın hukuki boyutunu şöyle değerlendirdi "Çöpte bulunan bir malın size ait olup olmadığını önce kanıtlamanız lazım. Çöpleri karıştırırken bunları bulan kişi için ise durum hırsızlığa girmez ama bulduğunuz malı bildirmemeniz, teslim etmemeniz suçtur, bundan da ceza alabilirsiniz." 
     



 GÜNCEL 





















</TEXT>
</DOC>
