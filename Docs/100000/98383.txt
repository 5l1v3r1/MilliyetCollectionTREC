<DOC>
<DOCNO> 98383 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/27/son/sontur10.html </URL>
<DATE> 2002/07/27/ </DATE>
<TIME>  </TIME>
<AUTHOR>  </AUTHOR>
<HEADLINE>
ATO'nun seçim anketine göre seçmenin yüzde 45'i kararsız 
</HEADLINE>
<TEXT>

     Ankara Ticaret Odası'nın ATO Ankara'daki iş merkezlerinde gerçekleştirdiği ''seçim'' anketinde seçmenin Kasım ayı içerisinde yapılması beklenen erken seçimlerde hangi partiye oy vereceği konusunda kararsız olduğunu gözler önüne serdi. 
     ATO'nun Tunalıhilmi, Karum, Migros, Siteler, Kızılay, Ulus, Galleria, Ostim, Gimat, Arjantin Caddesi, Bahçelievler, Posta Caddesi, Rüzgarlı Sokak, Anafartalar Çarşısı, Sıhhiye, İzmir Caddesi ve Sanayi Caddesi üzerindeki 3 bin 200 işyeri sahibi arasında ''Ankara Tüccarı Seçime Nasıl bakıyor'' başlığı ile 9 soruluk bir anket düzenledi. 
     Ankete katılanların yüzde 92.2'si bir erken seçime gidilmesini isterken, bu soruya evet yanıtı verenlerin yüzde 81.9'u da erken seçimin Kasım ayı içerisinde yapılması yönünde görüş bildirdi. 
     
     KARARSIZ SEÇMENİN ORANI YÜZDE 45.1 
     ATO'nun anketinde ''Oy vereceğiniz partiyi belirlediniz mi '' sorusuna ankete katılanların yüzde 45.1'i ''hayır'' yanıtı verirken, ''Son bir hafta içerisinde oy vermeyi düşündükleri partide değişiklik yapıp yapmadıklarına'' ilişkin soruya da deneklerin yüzde 80.6'sı ''hayır'' dedi. 
     ''Türkiye'yi seçime nasıl bir hükümet götürmeli '' sorusuna ise ankete katılanların yüzde .8'i ''yeni bir hükümet'' yanıtı verdi. Mevcut hükümetle seçime gidilmesini isteyenlerin oranı yüzde 34.4 olurken, tüm partilerin katılacağı bir hükümetle seçime gidilmesini isteyenlerin oranı yüzde 11.8 olarak belirlendi. 
     
     AYNI PARTİYE OY VERMEYECEKLERİN ORANI YÜZDE 82.8 
     Anket'te yer alan ''Olası bir erken seçimde, bir önceki seçimde oy verdiğiniz partiye mi oy kullanmayı düşünüyorsunuz '' sorusuna ankete katılanların yüzde 82.8'i ''hayır'' yanıtı verirken, ''evet'' diyenlerin oranı yüzde 17.2'de kaldı. 
     AB ile siyasi partiler ve seçim yasalarında değişiklik yapılarak seçime gidilmesini isteyenlerin yüzde 49.4 olarak belirlendiği ankette, siyasi partiler ve seçim yasalarında değişiklik yapıldıktan sonra erken seçime gidilmesini isteyenlerin oranı yüzde 26.8 olarak saptandı. Sadece Avrupa Birliği ile ilgili yasaların çıkarılmasını isteyenlerin oranı yüzde 11.5 olurken, seçim ile ilgili yasalarda değişikliğe gidilmesini isteyenlerin oranı da yüzde 12.3 oldu. 
     Ankette katılan deneklerin yüzde 83.1'i erken seçimin bir rejim bunalımına yol açmayacağını bildirirken, ''Önümüzdeki seçimde tek başına iktidar ya da güçlü bir hükümet modeli çıkar mı '' sorusuna ankete katılanların yüzde 62.1'i ''hayır'' yanıtı verdi. 
     
     ATO BAŞKANI AYGÜN 
     Anket sonuçları ile ilgili değerlendirmede bulunan ATO Başkanı Sinan Aygün, kararsız ve yüzer-gezer oyların çok yüksek olmasına dikkat çekerek, bunun altında siyasi partilerin kafalarının karışık olmasının yattığını söyledi. Aygün, şöyle dedi 
     ''Türkiye'de yaşanan siyasi depremin acı sonuçları yavaş yavaş ortay çıkıyor. Siyasi partilerimizde ve onların yörüngelerindeki sapmalar, halkın kafasını karıştırarak siyasal dağınıklığı, siyasi krizi derinleştiriyor. Siyasi kriz derinleştikçe siyasi parti sayısı artıyor. Parti sayısı arttıkça istikrarsızlık ortaya çıkıyor. Siyasi sarsıntılar durmalı, bu kısır döngü, Seçim ve Siyasi Partiler Yasası'nın değiştirilmesi ile kırılmalıdır. Türkiye için şu anda erken seçim ne kadar kaçınılmazsa bu iki yasadaki değişiklikte o kadar kaçınılmazdır.'' Aygün, bir erken seçim sonrasında halkın arzu ettiği siyasal istikrarı yakalamasının güç olduğunu belirterek, ''Türkiye zincirleme seçimler dönemine girebilir.'' dedi. 
     





</TEXT>
</DOC>
