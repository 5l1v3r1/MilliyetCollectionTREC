<DOC>
<DOCNO> 96877 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/20/ekonomi/eko02.html </URL>
<DATE> 2002/07/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Toyota, Türkiye’de yan sanayii uçuracak 
</HEADLINE>
<TEXT>

Toyota Motor Avrupa CEO’su Toyoda, Japon firmalarının 200 milyon euro’luk yan sanayi yatırımı başlattığını ve Avrupa’daki fabrikalarına Türkiye’den parça gönderileceğini söyledi 
     LEVENT KÖPRÜLÜ 

     Toyota Motor Europe Genel Müdürü ve CEO’su güçlendirimiş genel koordinatör Dr. Shuhei Toyoda, Türkiye’nin öneminin farkında olduklarını ve yatırımlarına devam edeceklerini söyledi. 
     İstanbul’da bir basın toplantısı düzenleyen Toyoda, üretimde parça yerlileştirmesine büyük önem verdiklerini ve bu nedenle parça tedarikçileri olan yan sanayicilerle yakın işbirliği içerisinde olacaklarını ifade etti. Toyoda, ürün geliştirme, üretim teknolojileri ve proje yönetimi gibi konularda destek sağlayacaklarını açıkladı. Toyoda, kendileriyle çalışmak amacıyla birçok Japon yan sanayi firmasının da Türkiye’de şu ana dek 150 milyon euro yatırım yaptıklarını hatırlatırken, 50 milyon euro’luk yeni yatırımın da bu firmalarca başlatıldığını açıkladı. 
     
     100 farklı parça ihraç edilecek 
     Toyota’nın, Türkiye’deki tedarikçilerinden Avrupa’ya, özellikle de diğer Toyota fabrikalarına parça ihraç edilmesi doğrultusunda çalışmalar başlattığını da belirten Toyoda, 100 farklı parçanın Avrupa’ya ihracı konusunda kararlar aldığını söyledi. 
     Toyoda, Türkiye’ye şu ana kadar 500 milyon euro yatırım yaptıklarını, 2004’e kadar bunu 750 milyon euro’ya ulaştıracaklarını kaydetti. Türkiye’nin gerek üretim maliyetleri, kaliteli ve rekabetçi işgücü, gerekse de birçok otomotiv pazarına yakınlığı ile büyük avantajları bulunduğunu ifade eden Toyoda, 2005’te Avrupa’da satmayı planladıkları 800 bin aracın 120 bininin Türkiye’den karşılanacağını bildirdi. 
     
     Yaris’in yaratıcısı 
     Toyota şirketinin kurucusu Kiichiro Toyoda’nın yeğeni, Toyota Motor Şirketi’nin eski Genel Müdürü Eiji Toyoda’nın ise oğlu olan Toyoda, 1947 doğumlu. Toyota’nın Türkiye’de de satılan minik modeli Yaris’in yaratıcıları arasında yer alıyor. 
     
     Astronomi ve tavlaya meraklı 
     Toyoda, boş zamanlarında tavla oynamaktan zevk alıyor ve astronomi ile ilgileniyor. Bugüne kadar, firmanın Japonya’daki iki fabrikasına başkanlık eden Toyoda, Temmuz 2001’den bu yana da, Toyota’nın Avrupa’daki üretim operasyonlarını yönetmekte. Kendisi aynı zamanda, Nisan 2002’de kurulan Toyota Motor Europe TME holding şirketinin de Başkanı ve CEO’su. 
     
Türkiye çok avantajlı bir de istikrar olsa...      Toyoda, Türkiye’nin pazarlara yakınlığı, nitelikli iş gücü ve güçlü yan sanayii avantajı olduğunu belirterek, "Türk parça üreticileri, ihracatçı firmaları, rekabetçi kurlar ve düşük maliyetli, yüksek kaliteli üretimle destekleme konusunda çok avantajlılar" dedi. 
     
     Görüntü donuyor 
     Türkiye’de yatırım ortamının gelişmesi için politik ve ekonomik istikrarın sağlanması gerektiğini kaydeden Toyoda, "Özellikle ihracata yönelik karmaşık ve sürekli değişen yasaların basitleştirilmesi, KDV geri ödemelerinin hızlandırılması da olumlu adımlar olacaktır" diye konuştu. Ulaştırma ve haberleşme altyapısının da geliştirilmesi gerektiğini kaydeden Toyoda, Türkiye ile görüşmelerini telekonferans yöntemiyle yaptıklarını, ancak bir anda görüntünün donup kaldığını anlattı. 
     İmalat için uzun dönemli planlar yapıldığını, ancak kurdaki aşırı dalgalanmalar nedeniyle sürekli planların değişime uğradığını da belirten Toyoda, bunun ortadan kaldırılması gerektiğini söyledi. Ancak Toyoda, kuvvetli olmayan ekonomilerde sabit kur sisteminin yararlı olmayacağını da ifade etti. 
     
     Türkiye iyileşme yolunda’ 
     Toyoda, Türk ekonomisinin durumunun, ilk yatırım yaptıkları 1994’e göre daha ümitsiz olmadığının da altını çizdi. Türkiye’nin potansiyeline ve güçlü rekabetçi konumuna güvendiklerini kaydeden Toyoda, "Ekonomik sorunların mevcudiyetine rağmen, Türkiye’nin iyileşme yolunda olduğuna dair en ufak bir şüphemiz yok" dedi. 
     



 EKONOMİ 























</TEXT>
</DOC>
