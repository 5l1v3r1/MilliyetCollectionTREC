<DOC>
<DOCNO> 91869 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/25/guncel/gun06.html </URL>
<DATE> 2002/06/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Kayıp Yeşil’e dava 
</HEADLINE>
<TEXT>

Yıllardır aranan ancak izine rastlanamayan Mahmut Yıldırım, gıyabında yargılanacak. Yeşil’in 3 yıla kadar hapsi isteniyor 
     Ankara Cumhuriyet Başsavcılığı, ismi özellikle Susurluk skandalından sonra gündemde kalan, birçok faili meçhul cinayette ismi geçen ve yaşayıp yaşamadığı bile yıllardır tartışılan "Yeşil" kod adlı Mahmut Yıldırım hakkında ilk davayı açtı ancak, iddianame tıpkı Yeşil gibi "muammaları" içinde barındırdı. 
     
     İlk çelişki Çetin’de 
     Savcı Sait Sağlam tarafından hazırlanan ve Yeşil’in "cürüm işlemek için çete oluşturmak" suçundan 3 yıla kadar hapsi istenen iddianamede, Uğur Mumcu’nun öldürülmesi olayıyla ilgili hakkında dava açılan Abdullah Argun Çetin’in, ifadesinde Yıldırım’ın itirafçılardan oluşturduğu "çete" aracılığıyla Berna Yılmaz, Turgut Yılmaz, Çölaşan, Çağlar ve Balkaner’e suikast düzenleneceğini öğrendiğini söylediği kaydedildi. İddianamedeki ilk çelişki burada ortaya çıktı. Çünkü Çetin, Mumcu’nun öldürülmesi olayı nedeniyle yargılandı, ancak davanın sonunda beraat etti. 
     Yıldırım’ın yakalanamaması dolayısıyla savunmasının alınamadığı belirtilen iddianamede, teşekkül içinde bulunan Sebahattin, Müfit, Selçuk Güneş ve Atakan adlı kişilerin açık kimliklerinin belirlenemediği bildirildi. İddianamede sadece isimleri geçen Sebahattin, Müfit ve Atakan isimleri daha önce de gündeme geldi. Çetin, Mumcu suikastı soruşturması sırasında verdiği ifadelerde bu kişilerle bağlantısı olduğunu iddia etmişti. 
     İddianamenin sonunda, Yıldırım hakkında, TCK’nın "suç işlemek için teşekkül oluşturma" hükmünü içeren 313 2. maddesi uyarınca 1 yıldan 3 yıla kadar ağır hapis cezası talep edildi. 
     
     İlerleme beklenmiyor 
     Hakkında Kırmızı Bülten bulunan ancak yıllardır yakalanamayan Yeşil hakkındaki dava Ankara 7. Ağır Ceza Mahkemesi’nde gıyabında başlayacak. Mahkeme sanığı dinlemeden karar veremeyeceği için davada bir ilerleme kaydedilmesi beklenmiyor. Bu nedenle davanın zamanaşımına uğramasının büyük olasılık olduğuna dikkat çekiliyor. 
     



 GÜNCEL 





















</TEXT>
</DOC>
