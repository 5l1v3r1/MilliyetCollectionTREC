<DOC>
<DOCNO> 71166 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/06/son/sontur07.html </URL>
<DATE> 2002/03/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Sır talihli parasını hala almadı, bir daire ve otomobilden oldu... 
</HEADLINE>
<TEXT>

     Sayısal Loto'nun 2 Şubat 2002 tarihinde yapılan çekilişinde, 1,7 milyar liralık büyük ikramiyenin isabet ettiği kuponu oynayan İzmirli talihli, 32 gün geçmesine rağmen hala ortaya çıkmadı. 
     Milli Piyango İdaresi Genel Müdürlüğü yetkilileri, yaptıkları açıklamada, loto talihlisinin henüz kendilerine başvurmadığını belirterek, ''Talihli veya vekili ikramiyesini almak için bize başvurmadı. Kuponun hangi bayide oynandığı belli ancak, talihlinin kim olduğunu bilmiyoruz'' dediler. 
     Yetkililer, talihlinin ikramiyesini bir yıla kadar almaya hakkı olduğunu hatırlattılar. 
     Aradan 32 gün geçmesine rağmen ikramiyesini almayan talihli, 1 trilyon 736 milyar lirayı alıp bankaya yatırsa, her gün için 3 milyar lira faiz kazanacaktı. Talihlinin 32 günlük faiz kaybı yaklaşık 96 milyar lira olarak hesaplandı. 
     ''Sır'' talihli, ikramiyesinin 32 günlük faiziyle İzmir'in birçok ilçesinde lüks bir daire ile araba alabilirdi. 
     Sayısal Loto'nun 2 Şubat Cumartesi akşamı yapılan çekilişinde ''1, 8, 20, 30, 36 ve 38'' numaralarını tek başına bilerek, 1 trilyon 736 milyar 771 milyon 360 bin lira olan büyük ikramiye almaya hak 
     kazanan kuponun, Yeşilyurt Semti'nde Kenan Bozkurt'a ait bayiden yatırıldığı belirlenmişti. Öte yandan Milli Piyango İdaresi Genel Müdürlüğü yetkilileri, Sayısal Loto'nun 2 Mart 2002 tarihindeki çekilişinde kazanan 6 talihliden biri olan bir başka İzmirlinin, 180 milyar 264 milyon lira olan ikramiyesini aldığını bildirdiler. 
     






</TEXT>
</DOC>
