<DOC>
<DOCNO> 63649 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/22/son/sontur15.html </URL>
<DATE> 2002/01/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Kutan "ABD Mart ayında Irak'a müdahale edecek" 
</HEADLINE>
<TEXT>

     SP Genel Başkanı Recai Kutan, ABD'nin Mart ayında Irak'a müdahale edeceğini öne sürerek, ''ABD sadece terörle mücadele etmek için müdahale etmiyor. Başka amaçları var ve bu amaçları bizim amaçlarımızla aynı değil'' dedi. 
     Kutan, partisinin TBMM Grup toplantısında yaptığı konuşmada, Başbakan Bülent Ecevit'in ABD ziyaretinde tekstil ve demir çelik kotaları konusu komisyona havale edilirken, Irak konusunun önem kazandığını söyledi. ABD Başkanı George Bush'un ''Saddam'ı yaşatmam'' diye açıklama yaptığını ifade eden Kutan, ABD'nin Mart'ta bölgeyi ısıtıp Irak'a müdahale edeceğini öne sürdü. ABD'nin Irak'ı vurmadan önce Başbakan Ecevit'in dediği şekilde Türkiye'yi aramayacağını savunan Kutan, şöyle konuştu 
     ''Şimdi muhtemel bir Irak savaşı sadece ekonomi ve turizmi değil, bölgedeki ilişkilerimizi de ciddi bir şekilde olumsuz etkileyecektir. 
     Savaş sonrası muhtemel Irak haritası Türkiye'yi yıllarca uğraştırabilir. 
     Bu iş bu hükümete bırakılmayacak kadar ciddidir. Sayın Ecevit TBMM'ye ve muhalefet liderlerine bilgi vermek zorundadır. Milletin geleceği ile ülkenin geleceği ile oynanmasına izin veremeyiz. 
     ABD dost ve müttefik olabilir. ABD'nin terörle mücadelesine katılabiliriz. Ama ABD'nin çıkarları ile bizim çıkarlarımız örtüşmüyorsa hayır demesini bilmeliyiz. 
     Bize göre ABD Irak'a sadece terörle mücadele için müdahale etmiyor. Başka amaçları var. Bu amaçlar bizim amaçlarımızla aynı değil. Burada hayır demek durumundayız.'' 
     
     Uyum yasa tasarısı 
     SP Genel Başkanı Kutan, TBMM Adalet Komisyonu'nda yarın görüşülecek olan Uyum Yasa Tasarısı'nı da eleştirerek, şöyle konuştu 
     ''Kamu düzenini bozma olasılığı diye getirilen bir düzenleme demokrasiyi sınırlar, hatta ortadan kaldırır. Bu düzenlemeden sonra bu ülkede siyasi konuşma yapmak, yazı yazmak, eleştiri yapmak, özellikle kamu otoritesini kullananları eleştirmek mümkün olmayacaktır. 
     Siyaset yapma, düşünce açıklama ve eleştiri yapmanın tüm güvencesi kaldırılmış olacaktır. 
     Elbette demokrasilerde de ifade özgürlüğünün bir sınırı vardır. Bu sınır şiddettir, terördür. Şiddet ve terörün olduğu yerde demokrasi olamayacağından, yani düşünceler serbestçe ifade edilemeyeceğinden sınırlama getirilmelidir. 
     O halde niçin dolanıp duruyorlar Gelsinler somut ve açık tehlike, şiddete tahrik dışında ifade sınırlanamaz desinler, iş bitsin.'' 
     






</TEXT>
</DOC>
