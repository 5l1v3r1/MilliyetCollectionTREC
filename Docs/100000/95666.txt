<DOC>
<DOCNO> 95666 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/14/son/sondun06.html </URL>
<DATE> 2002/07/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Steven Seagal'a mafya haraç kesti 
</HEADLINE>
<TEXT>

     New York mafyasının, vurdulu-kırdılı filmlerin başrol oyuncusu Steven Seagal'den tehdit yoluyla 700 bin dolar haraç aldığı ortaya çıktı. 
     Aktörün, New York'un Brooklyn kesimindeki ünlü lokantalarından biri olan Gage Tollner'a götürülerek, Gambino mafyası üyelerinden Anthony Ciccone ve Primo Cassarino tarafından tehdit edildiği ve korkan Seagal'in parayı vermeyi kabul ettiği öğrenildi. 
     Daha sonra olaya el koyan polisin, mafya üyelerinin gittikleri New York'taki Brioso lokantasına yerleştirdiği dinleme cihazları sayesinde, Ciccone ve Cassarino'nun aralarındaki bir konuşmada 1.90 boyundaki iri yarı Seagal'i, tıpkı filmlerdeki gibi, nasıl sarstıklarını ve korkutarak parayı vermeye razı ettiklerini gülerek anlattıkları kayda alındı. 
     Aktörün parasını alan mafyanın Peter Gotti'nin denetiminde olduğu, Seagal'in prodüktörü Julius Nasso'nun da Gambino ailesiyle ortak çalıştığı ifade edildi. Nasso'nun Seagal hakkında mafyaya önemli bilgiler verdiği sanılıyor. Ancak Nasso polise verdiği ifadede ''söylenenlerin gerçekle ilgisi bulunmadığını'' savundu ve ''Seagal'in kendisine 500 bin dolar borcu olduğunu'' öne sürdü. 
     





</TEXT>
</DOC>
