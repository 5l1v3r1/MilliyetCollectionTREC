<DOC>
<DOCNO> 64063 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/25/guncel/gun08a.html </URL>
<DATE> 2002/01/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Askeriyede devrim 
</HEADLINE>
<TEXT>

157 yıllık Kuleli’ye ilk kez ÖSYM ile öğrenci alınacak 
     UTKU ÇAKIRÖZER Ankara 

     Genelkurmay Başkanlığı, tüm askeri öğrencilerin seçimini ÖSYM’nin sınavıyla yapma kararı aldı. Yeni uygulamayla, TSK’nin komuta yapısını yetiştiren 157 yıllık Kuleli Askeri Lisesi’ne ilk kez ÖSYM sınavıyla öğrenci alınacak. Askeri liselere girmek isteyen ilköğretim okulu 8. sınıf öğrencileri ve mezunları, 18 Şubat’a kadar ÖSYM’ye başvuracak. 
     Genelkurmay Başkanlığı tarihi bir karar alarak kara, deniz ve hava kuvvetlerine subay - astsubay yetiştiren askeri okullara giriş sınavlarının ÖSYM tarafından yapılacağını açıkladı. Geçen yıla kadar Kuleli, Maltepe ve Işıklar askeri liseleri Kara ve Hava kuvvetlerine, Deniz Lisesi Deniz Kuvvetleri’ne subay yetiştirirken, astsubay hazırlama okullarına öğrenci alımında da her kuvvet kendi sınavını hazırlıyordu. Ancak Genelkurmay Başkanı Orgeneral Hüseyin Kıvrıkoğlu’nun bu sınavların merkezileştirilmesi yönündeki talimatı üzerine, geçen yıl ilk pilot uygulama yapıldı. Hava Kuvvetleri adına Kuleli’de okutulacak öğrencilerin ÖSYM’ce seçiminden memnun kalan Genelkurmay, bu yıl uygulamayı bütün okullara yayma kararı aldı. ÖSYM’nin yazılı sınavını kazanan adaylar, askeri heyetlerce yapılacak sağlık testi ve sözlü mülakatların ardından okullara yerleştirilecek. 
     Genelkurmay Başkanlığı yeni uygulamayı "İlköğretim okullarından mezun olacak gençlere çağrı" başlıklı bir basın duyurusuyla açıkladı. Açıklamada, askeri liseler ve astsubay hazırlama okullarına başvuruların 28 Ocak - 18 Şubat arasında ÖSYM’ye yapılması istendi. 
     



 GÜNCEL 

























</TEXT>
</DOC>
