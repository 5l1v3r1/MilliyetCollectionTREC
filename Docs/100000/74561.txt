<DOC>
<DOCNO> 74561 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/25/son/sontur17.html </URL>
<DATE> 2002/03/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Tunceli, birahanede çalışan kadınlar için ayaklandı... 
</HEADLINE>
<TEXT>

     Tunceli'de, birahanelerde çalışan kadınların ''ahlak dışı işler'' yaptığını ve Devlet Hastanesi'nin görevini yerine getirmediğini ileri süren bir grup, izinsiz yürüyüş yaptı. Polisin panzerlerle müdahalesiyle önlenen yürüyüşte şu ana kadar 2 kişi gözaltına alındı. 
     Tunceli Siyasi Partiler ve Sendikalar Platformu bugün Belediye binası önünde, birahanelerde çalışan kadınların ''ahlak dışı işler'' yaptıklarını ileri sürerek basın açıklaması yaptı. Dışardan gelerek birahanelerde çalışan kadın garsonların, Tunceli'de ahlaki çöküntüye neden oldukları iddia edilen açıklamada, bu kadınların kentten gönderilmesi istendi. 
     Açıklamayı dinlemek için belediyenin önünde toplanan kalabalık, yetkililerin dağılması yönündeki uyarılarına uymayarak, sloganlar eşliğinde yürümeye başladı. Kent merkezinde yaklaşık 45 dakika yürüyüş yapan kalabalık, Devlet Hastanesi önünde, polisin panzerlerle müdahalesi sonucu dağıtılırken, şu ana kadar 2 kişinin gözaltına alındığı bildirildi. 
     Bu arada, önceki gün, iki birahane sahibi arasında ''kadın garsonlar'' yüzünden kavga çıkmıştı. Kavgada Servet, Deniz, Mustafa Çınar ile Nazım Ateş bıçakla yaralanmıştı. Tunceli Devlet Hastanesi'ne kaldırılan yaralılara Doktor Erdal Ardıcı tarafından müdahale edilmediği ileri sürülmüştü. 
     Yetkililer, kalabalığın ''kadın garsonlar'' ve hastanede yaralılara müdahale edilmediği gerekçesiyle izinsiz yürüyüşü gerçekleştirdiklerini bildirdiler. Halkı galeyana getirerek izinsiz yürüyüşe teşvik edenlerin polis tarafından tespit edilmeye çalışıldığı kaydedildi. 
     






</TEXT>
</DOC>
