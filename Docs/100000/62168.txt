<DOC>
<DOCNO> 62168 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/14/yazar/temelkuran.html </URL>
<DATE> 2002/01/14/ </DATE>
<TIME>  </TIME>
<AUTHOR> Ece TEMELKURAN  </AUTHOR>
<HEADLINE>
Bizler Ali Veli Makinist .. 
</HEADLINE>
<TEXT>

Levent Kırca’nın Son’ filmi iyi midir, kötü müdür, onu bilemedik. Zira acımasız gözümüzü daha ikinci sahnede koltuğun altına düşürdük. Ve bir daha da aramadık 
     Herhalde oyuncuların içinde bir kalabalık vardır. Oyuncular "iyi oyun" çıkardıklarında, "oynamaktan" ziyade, içlerindeki kalabalıktan bir insan seçip, o "olmaktadırlar" herhalde. Galiba, "olmak" ile "yapmak" arasındaki farktır, bir oyuncuyu "iyi" veya "kötü" yapan... Levent Kırca’nın içindeki kalabalıkta da "kaybeden, sıradan bir adam" varmış işte. Kim bilir, belki de içindeki kalabalıkta en sevdiği adam bu kaybeden olan olduğu için "Son" filmi "iyi" olmuş. "İyi" derken, vardır tabii hataları falan. O değil, başka bir şey. Bu sanat işlerinde esas mesele kusursuz olmak değil, içinizde korunaksız bıraktığınız bir yere isabet edecek o duyguyu yaratmaktır. İsabet kaydedilmiş ise eğer, izleyen, dinleyen, okuyan kişi, yanlışları bulan acımasız gözünü kaybeder, bakışları bulanır, buğulanır. Mesele izleyeni, okuyanı, dinleyeni bir tılsımla yarı sağır, yarı kör edip başka bir gözünü açmaktır söylenmek istenen asıl cümleyi görecek gözünü... Nihayetinde "Son" filmi, samimiyetle yapılan bütün şeyler gibi iyidir. Göbek kahkahası attıran bir komedi değil, izleyenin içindeki "kaybeden, herhangi adamı" çağırıp onunla söyleşen, hatta dertleşen bir filmdir. Dertleşmenin isabetini kaydetmektedir. 
     
Olamaz o kadar      "Bizler Ali, Veli, Makinist Bunlar vagonlarımız" şarkısını ve TRT’deki "Oyun Treni" programını 70’lerde doğanlar hatırlarlar. Üç tiyatrocu bir trenle Türkiye’yi dolaşıyor gibi yapardı ve şehirlerden bahsederlerdi. Levent Kırca’nın kocaman bıyıklarının siyah olduğu zamanlardı. Hiçbirimizin aklına aklar düşmemişti henüz şimdi köhne, suni görünen duyguları samimiyetle yaşardık. Cem Yılmaz’ın şahane bir biçimde dalga geçtiği o karton evleri hakikaten yapar, vagonlara binip hakikaten yolculuklar ederdik. Sonra işte malum, olanlar oldu ve "Olacak O Kadar" başladı. Başlarda bu makyajla kılıktan kılığa girme meselesi yüzünden ilginçti, ama sonra biz büyüdük ve daha komik şeyler gördük. Program bizim için fazla ders vericiydi, fazla kör gözüm parmağına, fazla... Öyle işte. Bizim için değildi yani. Velhasıl Levent Kırca bizden biraz uzağa düştü. 
     
Bir sözü bekletmek      Ama sonra işte "Son" filmine gittik, bir tesadüfle. Kaybeden, sıradan ve silik adamların kendilerinin farkında olmadıkları "komiklikleri" kadar can yakıcı çok az şey vardır gülmekten ziyade ağladık. Levent Kırca’nın nicedir içindeki kalabalıkta, sotada beklettiği "herhangi adamı", "oynamaya" çalışmadan ortaya çıkarıverişine, o adam "oluverişine" şaşırdık. Şan, şöhret, para, şu, bu sahibi bir televizyon yıldızının, bu kaybeden ve fakat kalender adamı içinde bekletirken ve her Allah’ın günü magazin programlarına sempatiklik yapmaya çalışırken ne çok yorulduğunu düşünüp ayrıca hüzünlendik. "Ali, Veli, Makinist" zamanlardan kalma bir duyarlılığı, söylenmek için çok beklenmiş bir sözü söylerken insanın boğazına tıkanan o yumrunun sızısıyla ve o sızıya rağmen söylemesine... Sevindik. Film iyi midir, kötü müdür, onu bilemedik. Zira acımasız gözümüzü daha ikinci sahnede koltuğun altına düşürdük. Bir daha da aramadık 
     
     







Saddam'ı tanımak 


Amerika’ya Irak mesajı 


Washington'da Ecevit'i bekleyen... 


Washington’a giderken Başbakan’ın çantasındakiler 


Hukuk nedir, kime lazım olur 


Asparagas haberin şahı 


Ecevit'in Türkmen kartı 


Bizler Ali Veli Makinist .. 


Stanley Fischer'ın itirafları ve Derviş 


Kanun iyidir’ önemli olan uygulama’ 


</TEXT>
</DOC>
