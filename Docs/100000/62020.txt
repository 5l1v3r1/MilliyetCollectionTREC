<DOC>
<DOCNO> 62020 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/13/spor/spo04.html </URL>
<DATE> 2002/01/13/ </DATE>
<TIME>  </TIME>
<AUTHOR>  </AUTHOR>
<HEADLINE>
GÖKDENİZ ÖFKELİ 
</HEADLINE>
<TEXT>

Trabzonspor’un genç yıldızı, Güngör ile tartışmasında hatalı davranmadığını savundu, "Bugün yine ölçüsüz davransın, aynı karşılığı veririm. Hatta daha da kötüsünü yaparım" diye konuştu 
     BORDO - Mavili takımın Antalya kampında futbolcular arasında yaşanan gerginlik camiayı tedirgin ediyor. Bratislava maçında Cem’le tartışan, önceki günkü idmanda da Güngör ile yumruk yumruğa kava eden Gökdeniz, yaptıklarının arkasında olduğunu söyledi. Genç oyuncu, "Göngör bugün bana aynı şekilde ölçüsüz davransın, yine aynı karşılığı veririm. Hatta daha da kötüsünü yaparım" ifadelerini kullandı 
     HAKLI olduğunu savunan Gökdeniz, "Takımda huzursuzluk odağı haline gelmek istemiyorum. Hocamız olaydan sonra bizi barıştırdı. Ama farketmez. Güngör her zaman aynı şeyi yapıyor. Sert girmeyi alışkanlık haline getirdi. Vicdanım rahat. Doğruluğuna inandığım bir olayda kimseden çekinmem" dedi. Briegel’in, Trabzon’a dönülünce oyuncularla görüşüp, yönetime olayları rapor etmesi bekleniyor. 
     
     Briegel’in gözdesi Hami 
     TEKNİK Direktör Briegel, tecrübeli futbolcunun performansından dolayı duyduğu memnuniyeti gizlemiyor. Daha önce "Askerler takımıyız" diyen Alman teknik adam, sadece Hami’yi yıldız olarak değerlendirebileceklerini söylemişti. Hami’nin özellikle son maçtaki performansını öven Briegel, "Vazgeçilmez bir isim. Gerçek bir ağabey ve lider. Her takıma bir Hami gerek. Oyunun kaderini değiştirebilecek niteliklere sahip. Takımda önemli bir ağırlığı var" dedi. 
     
     Kamp bitiyor 
     TRABZON, 11 gün süren Antalya kampına bugün nokta koyacak. Kafile akşam saatlerinde Trabzon’a dönecek. Pazartesi günü izin verilecek futbolcular, salı gününden itibaren Beşiktaş maçının hazırlıklarına başlayacak. Futbol Şube Sorumlusu Serdar Bali, tesislerde sahalarda bulunan karların temizlenmesini ve zeminin her yönüyle hazır hale getirilmesini istedi. 
     
Trabzon’dan geç siftah 2-1Bordo - Mavili ekip, Antalya kampındaki ilk galibiyetine son hazırlık sınavında Makedon Sloga karşısında ulaştı 
     KARADENİZ ekibi, üçüncü hazırlık maçında Makedonya 1. Ligi’nde devreyi ikinci sırada tamamlayan Sloga’yı Hami’nin golleriyle mağlup ederek, Antalya kampındaki ilk galibiyetini aldı. Yorgun olmasına rağmen başarılı bir maç çıkaran Trabzon’da, sahanın en iyileri olarak biri penaltıdan iki gol atan Hami, Aurelio ve Erman göze battı. Defanstaki sıkıntılar sürerken, Briegel’in takım iskeletini oluşturma aşamasına geldiği gözlendi. 
     
     Maçın karnesi 
     MEHMET TAN 

     HAKEMLER Mustafa Öğretmenoğlu, Murat Bozdağ, Sertaç Kılınçat 
     TRABZONSPOR Metin 7 Bülent Dk.46 6 - Cem 5 , Mehmet 6 Güngör Dk.72 5 , Macit 5 - Gökdeniz 5 , Aurelio 5 , Hasan 5 , Erman 7 , Sommers 5 - Hami 7 , Zafer 4 Jarro Dk.46 4 
     SLOGA Nikolovski 5 - Zdranevski 6 , Sterioski 6 , Arif 5 - Beganoviç 5 , Skulovski 6 , Bayram 6 , Stankovski 5 , Preski 7 - Demiri 5 , Bekiri 7 Karadov Dk.72 5 
     GOLLER Hami Dk.30, Dk.70 - Pen. , Bekiri Dk.53 
     



 SPOR 





















</TEXT>
</DOC>
