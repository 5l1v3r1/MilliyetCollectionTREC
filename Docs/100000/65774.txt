<DOC>
<DOCNO> 65774 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/04/guncel/gun02.html </URL>
<DATE> 2002/02/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Kazak eğitimine Türkiye desteği 
</HEADLINE>
<TEXT>

Kazakistan’daki Hoca Ahmet Yesevi Üniversitesi, bin 222 öğrenciyi ücretsiz okutacak. Giderler, Türkiye Cumhuriyeti katkı payından karşılanacak 
     İSTANBUL Milliyet 

     Kazakistan’ın Türkistan kentindeki Hoca Ahmet Yesevi Uluslararası Türk - Kazak Üniversitesi, beş yıllık yeni bir gelişme programıyla eğitimde atağa geçti. Reform niteliğindeki bu süreçte, 2001 - 2002 öğretim yılında üniversiteye kabul edilen bin 222 öğrenci ücretsiz okutulacak. Öğrenim giderleri için gerekli ödenek Türkiye Cumhuriyeti katkı payından karşılanacak. Üniversitenin Mütevelli Heyet Başkanı Namık Kemal Zeybek, Rektör Prof. Dr. Orazalı Sabden’in başlattığı programın önemini şöyle açıkladı 
     
     İşbirliği yapılacak 
     "Türkistan şehrinde kontenjanlar paralı eğitime ayrılmıştı. Biz paralı eğitimi kaldırdık ve öğrencilere ücretsiz eğitim olanağı sağladık. Bu Kazakistan için çok önemli ve yeni bir şey. Çünkü burada üniversitelerin yüzde 80’i paralı. Öğrenim masraflarını Türkiye olarak üzerimize aldık." 
     Zeybek, "Türkiye’deki üniversitelerle de işbirliğine gidiyoruz. Gazi Üniversitesi ile bir anlaşma imzalandı. Bu kapsamda Gazi’den konuk öğretmenler oraya gidecek. İnternet yoluyla eğitim faaliyeti de çok yakında başlayacak. Bu, Türkiye Türkçesi’yle, Türkçe konuşan tüm milletlere yönelik olacak" dedi. 
     
535 öğretim görevlisi var      Hoca Ahmet Yesevi Uluslararası Türk - Kazak Üniversitesi bünyesinde, 8 ayrı ülkeden toplam 535 öğretim elemanı görev yapıyor. Kazakistan, Türkiye ve Türkçe konuşan devletlerin gençlerine üniversite eğitimi vererek bu gençler arasından uzman kadrolar oluşturulmasını hedefleniyor. Üniversitede 26 devlet, otonom cumhuriyet, millet ve Türk topluluklarından gelen öğrencilere, 74 mesleki alanda lisans ve lisansüstü eğitim veriliyor. 
     



 GÜNCEL 












</TEXT>
</DOC>
