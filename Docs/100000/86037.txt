<DOC>
<DOCNO> 86037 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/25/yasam/ayas.html </URL>
<DATE> 2002/05/25/ </DATE>
<TIME>  </TIME>
<AUTHOR>  </AUTHOR>
<HEADLINE>
İstifa ediyorum şarap yapacağım’ 
</HEADLINE>
<TEXT>

Evinde kendi şarabını üretmek için işini bırakan Okan Ergüven şimdi eşi Kuğu’yla birlikte ev yapımı içkilerinden yudumluyor 
     PINAR AKTAŞ İstanbul 

     Bankacı Okan Ergüven, mesleğinden sıkıldı ve kısa süre sonra kendini evde şarap yaparken buldu... İşinden istifa eden, eşini de işin içine katan Ergüven, ilk ürettiği şarabı yudumladı bile... 
     Ergüven çiftini evde şarap yapmaya iten süreç işteki tatminsizlik ve huzursuzlukla başladı. Okan Ergüven, işin böyle devam edemeyeceğini anlayınca hemen araştırmaya koyuldu. Aklına evde şarap üretmek fikri geldi. California Üniversitesi’nden uzaktan eğitimle şarap dersleri aldı... 
     
Baktı ki elle olmuyor...      Bir dizi araştırmadan sonra kolları sıvadı. Önce marketten 22 kilo üzüm aldı. Elle sıktığı üzümlerden ilk amatör şarabını 2000 yılında içti. Şarap yapma düşüncesiyle alay eden arkadaşları da düzenlenen bir partiyle işin aslında nasıl da ciddiye alınması gerektiğini gördüler. 
     İkinci yıl ise profesyonelliğe bir adım atıldı. Üzümlerin elle sıkılamayacağını gören Ergüven, azmetti, üzüm presi başta olmak üzere şarap yapımında gerekli bütün aletleri yaptı. 2002’nin ürünleri daha başarılı oldu. 
     
Sırada peynir var      Çift, profesyonelliğe biraz daha yaklaştı. Yeni sezon şarapları için Gaziantep’ten 100 kilo üzüm ısmarlandı. Otobüsle İstanbul’a getirilecek olan üzümler, ağustosta şarap halinde şişelenmiş olarak Ergüven çifti ve arkadaşları tarafından tüketilecek. 
     Hayallerinin bir bağ evinde yaşayıp şarap yapımını daha da geliştirmek olduğunu söyleyen Ergüven çifti, bu işi ticarete dökmeye niyetli değil. "Ticaret işin tadını kaçırır" diyen Okan Ergüven’in şimdiki merakı ise evde peynir üretmek. 
     Kendi kurdukları bilgisayar firmasında çalışma hayatlarına devam eden Ergüven çiftinin, İlkkan adında kırmızı ve Chateau Evranos adında beyaz şarapları var. 
     
Ev şarabını nasıl yapıyorlar      Önce şekerölçer’ ile üzümden ne kadar alkol çıkacağı tespit ediliyor. Olumlu sonuç alınınca, üzümler tek tek bir aletten geçirilerek patlatılıyor. Daha sonra üzüm presinde sıkılıyor. Sıkma işleminden sonra kırmızı şarap yaparken bir büyük ayrı kapta üzüm suyu, bir miktar posayla beraber rengini alması için bekletiliyor. Beyaz şarap yaparken de üzüm suyu fermantasyon mayalama kabının içine konuluyor. Kaba ekmek mayası eklenerek fermantasyona bırakılıyor. Beyaz şarap için 1 ay, kırmızı için ise 15 gün bekleniliyor. Daha sonra ortaya çıkan şarap, üzüme göre dinlendiriliyor ve şişeleniyor. 
     



 YAŞAM 


















</TEXT>
</DOC>
