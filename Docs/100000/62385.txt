<DOC>
<DOCNO> 62385 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/15/son/soneko10.html </URL>
<DATE> 2002/01/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Diyarbakır'lı kadınlar artık inekleri bilimsel sağacaklar 
</HEADLINE>
<TEXT>

     Diyarbakır'da köylü kadınlara bilimsel yöntemlerle hayvan sağımı, bakımı ve beslenmesi konularında eğitim veriliyor. 
     Tarım İl Müdürlüğü Çiftçi Eğitimi ve Destekleme Şubesi'nin bir veteriner, bir ziraat mühendisi, bir ev ekonomisi uzmanı ve bir ev ekonomisi teknisyeninden oluşturduğu ''Kadın Çiftçi Eğitim Grubu''nda görevli 4 kadın, eğitim programı için köyleri dolaşarak kadın çiftçileri eğitiyorlar. 
     Merkeze bağlı Kuşlukbağı Köyü'ne giden grup, köydeki toplam 30 kadın ve genç kızı, bilimsel olarak hayvanların bakım ve beslenmesi, sağlıklı sağım tekniği, ahır hijyeni, hastalıklardan korunma ve gıdaların korunması konularında bilgilendirdiler. 
     Kadın Çiftçi Eğitim Grubu Başkanı Veteriner Hekim Necla Doğru, Kuşlukbağı Köyü'ndeki çalışamalarda, köylü kadınların yoğun ilgisiyle karşılaştıklarını ifade ederek, kadınların kendilerinden farklı taleplerde de bulunduklarını söyledi. 
     Hayvan bakımı, sağım teknikleri, ahır temizliği, gıdaların korunması konularında eğitim verdiklerini anlatan Doğru, şöyle dedi 
     ''Bu konulara dikkat edilmediği için özelikle bulaşıcı hastalıklar köylerde çok yaşanıyor. Sağım tekniklerini kadınlara öğretirken herşeyden önce temizlik kurallarına uymalarını istiyoruz. Sağımdan önce temizlenmeyen hayvan memesindeki pislik süte karışarak sofralarımıza sağlıksız süt, yoğurt ve peynir olarak geliyor. Bu yanlış uygulamaları düzeltmek amacıyla çalışıyoruz.'' Doğru, köydeki kadınların her tür sorunlarını kendilerine ilettiklerini ve çok sayıda talepleri olduğunu kaydederek, köydeki kadınların dikiş-nakış kurslarının köylerinde açılmasını istediklerini bildirdi. 
     Köydeki kadınları aile planlaması ve çocuk bakımı konularında da bilgilendirdiklerini anlatan Doğru, ''Her kadının 8-10 arasında çocuğu var. Fakat gençler artık fazla çocuk yapmak istemiyorlar. Ancak korunma yöntemleri konusunda bilgileri eksik. Onlara bu konuda da bilgi veriyoruz'' dedi. 
     






</TEXT>
</DOC>
