<DOC>
<DOCNO> 93516 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/03/son/sonspo08.html </URL>
<DATE> 2002/07/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye, dünyanın en iyi 12. takımı.. 
</HEADLINE>
<TEXT>

     Uluslararası Futbol Federasyonları Birliği'nin FIFA milli takımlar temmuz ayı dünya klasmanı açıklandı. 
     Dünya Kupası'nın sona ermesinden sonra yapılan değerlendirmelere göre dünya üçüncüsü A Milli Takım, kupa öncesi 22. sıradayken, kupada elde ettiği tarihi başarı nedeniyle 707 puanla 12. sıraya yükseldi. Türkiye böylece, temmuz ayında en büyük yükselişi gerçekleştiren 3. ekip oldu. Türkiye, Avrupa klasmanında ise 7. durumda bulunuyor. 
     Klasmanda ilk sıraya Dünya Şampiyonu Brezilya, 852 puanla yükselirken, kupaya ilk turda veda eden 2 ekip Fransa ve Arjantin, 784 puanla 2.liği paylaştı. 
     Sıralamada İspanya, 774 puanla 8.likten 4.lüğe, kupa finalisti Almanya da 765 puanla 11.likten 5.liğe çıktı. 
     Temmuz ayı klasmanında en büyük sıçramayı, kupada yarı final oynayan Güney Kore gerçekleştirdi. 1998 yılından bu yana ilk kez Asya klasmanında birinci sıraya yükselen Güney Kore, 664 puanla 40. sıradan 22. sıraya yükselmeyi başarırken, kupada Türkiye'nin çeyrek finalde elediği Senegal de 637 puanla 42.likten 31.liğe çıktı. 
     FIFA'ya üye 203 ülkenin dahil edildiği klasmanda son sırada, 9 puanla FIFA'nın yeni üyesi Montserrat bulunuyor. 
     Öte yandan Türkiye'nin Avrupa Şampiyonası Eleme Grubu'ndaki rakiplerinden İngiltere, 728 puanla 12.likten 8.liğe, Slovakya, 586 puanla 49.luktan 46.lığa çıkarken, Makedonya, 447 puanla 89.luktan 90.lığa, Liechtenstein ise 236 puanla 150.likten 149.luğa indi. 
     





</TEXT>
</DOC>
