<DOC>
<DOCNO> 67498 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/13/son/sontur16.html </URL>
<DATE> 2002/02/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Tayyip Erdoğan ''İktidara gelirsek kamusal alanda içmek yasak'' 
</HEADLINE>
<TEXT>

     AK Parti Genel Başkanı Recep Tayyip Erdoğan, alkollü içki konusundaki görüşlerini açıklarken, ''Siz meyhanelerde, restoranlarda istediğiniz gibi kullanın, istediğiniz gibi için...'' dedi. 
     Erdoğan, partisinin grup toplantısında, iktidara gelmeleri halinde alkollü içki konusunun referanduma götüreceklerine ilişkin haberleri değerlendirdi. 
     "Biz şimdi, hiçbir şeyi gizli tutmuyoruz" diyen Erdoğan, şöyle konuştu 
     "Biz kamusal alandan bahsediyoruz. Kamusal alandan bahsederken de dayanağımız Türkiye Cumhuriyeti Anayasası. Devlet gençleri, alkol düşkünlüğünden, uyuşturucu maddelerden, kumar ve benzeri gibi kötü alışkanlıklardan korumak için gerekli tedbirleri almak zorundadır. 
     Bu konuda tedbir alması gereken devlet yani baba evlatlarına bu kötü alışkanlıkları getirmemesi için önce kendisini bu noktada alıştırması lazım.'' 
     
     Meyhanelerde için 

     Erdoğan, bazı köşe yazarlarının bunu hak olarak gördüğünü ifade ederek, ''Bunu siz özel sektörde meyhanelerde, restoranlarda istediğiniz gibi kullanın, istediğiniz gibi için ama biz devlet olarak ne diyoruz, bunu kanunlaştırmışız. Sağlığınıza zararlıdır ilkesini de alkollü içkilerin üzerine yapıştıracaksınız. Bu ne menem iştir yahu... 
     Sağlığınıza zararlıdır diyeceksiniz, ondan sonra da bunu teşvik edeceksiniz, böyle saçmalık olur mu '' diye sordu. 
     Trafik kazalarının önemli bir bölümüne alkolün sebebiyet verdiğini anlatan Erdoğan, bu konudaki görüşlerinin ''muhafazakar yönlerinin'' bir göstergesi olduğunu söyledi. 
     Bunu bir program olarak dile getirdiklerini ve milletten oy istediklerini belirten Erdoğan, ''eğer milletimiz bize oy vermeyecekse daha iyi işte biz iktidara gelmeyiz. Sizler iktidara gelirsiniz. Ama biz, bu programı açıklayıp halkımızdan oy istiyoruz'' diye konuştu. 
     Erdoğan, konuşmasının ardından gazetecilerin sorularını yanıtladı. 
     
     Hesap vermeye mecbur değilim 

     Bir gazetecinin, ''Bazı kesimlerin, alkollü içki konusundaki açıklamalarının ardından değiştim diyen Erdoğan'ın değişmediği ifade edildi'' sözleri üzerine Erdoğan, şöyle konuştu 
     ''Ben her şeyi anlattım. Kimseye değişmek, değişmemek hesabını vermeye Tayyip Erdoğan mecbur değil. Tayyip Erdoğan, bu haliyle milletinin karşısındadır. Diğer siyasi anlayışta ve kanaatte olanlar ne yazarlarsa yazsınlar, ne çizerlerse çizsinler, Tayyip Erdoğan uygulamaları ve düşünceleri ile ortadadır. Tayyip Erdoğan, dünyadaki tüm gelişmelere açıktır ve bu gelişimleri arkadaşlarıyla gayet iyi takip etmekte ve onun için de kurumsallaşmaktadır. Türkiye bir anayasa ülkesidir. Türkiye, bu anayasa içinde laik, demokratik ve sosyal bir hukuk devleti olarak gerekenleri yapacaktır. 
     Ülkede ekonomi çökmüştür, bunlarla uğraşalım. 15 milyon insanımız ayda 43 dolarla geçiniyor. Bunları yazan çizenler bunlarla uğraşsınlar. Bizim derdimiz bu. Belli bir azınlığın diyeceğim, sadece onların derdiyle uğraşmak değil, onlar istediği kadar içsinler, onların içkilerine karıştığımız falan yok. Özel alanlarda istendiği gibi içilebilir, buna bir muhalefetimiz yok.'' Erdoğan, iktidar olduklarında ilk olarak özelleştirecekleri kurumlar arasında Tekel'in olacağını belirterek, bu kuruluşu özel sektöre devredeceklerini söyledi. 
     Ekonomiden sorumlu Devlet Bakanı Kemal Derviş'in Irak'a olası bir müdahalenin ekonomiyi olumsuz etkilemeyeceği sözlerini bir soru üzerine değerlendiren Erdoğan, bu görüşe katılmadığını ifade etti. 
     Olası bir müdahalenin Türk ekonomisini ciddi anlamda etkileyeceğini dile getiren Erdoğan, 1990'daki müdahalenin etkilerini hala bölgede hissedildiğini anlattı. 
     






</TEXT>
</DOC>
