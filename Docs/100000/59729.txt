<DOC>
<DOCNO> 59729 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/30/son/soneko03.html </URL>
<DATE> 2001/12/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Rakamlarla 2001 ve 2002 Türkiye'si... 
</HEADLINE>
<TEXT>

     Türkiye, sıkıntılarla dolu bir yılı geride bırakırken, 2001 Türkiye'si her gün ortalama 506.2 trilyon liralık mal ve hizmet üretti. Bu rakamın 2002 Türkiye'sinde ise günlük 768.6 trilyon lirayı bulması bekleniyor. 
     Yeni yılda ayrıca, ülkenin her gün 117.3 trilyon lira faiz ödeyeceği, vatandaşın cebinden de her gün 158.7 trilyon lira vergi ve 3.6 trilyon lira ceza parası çıkacağı belirlendi. 
     2001 yılı Türkiye'sinde devletin kasasından çeşitli harcamalar 
     için her gün 216.4 trilyon lira çıktı. Bunun 113.1 trilyon lirasını iç ve dış borç faiz ödemeleri oluştururken, SSK, Bağ-Kur ve Emekli Sandığı'ndaki kara delikler için de bu kurumlara her gün ortalama 14 trilyon lira kaynak aktarıldı. 2002 yılında ise devletin günlük harcama miktarının 268.7 trilyon lira olması öngörülürken, günlük faiz ödemesinin 117.3 trilyon lirada, sosyal güvenlik kuruluşlarına aktarılan paranın da günlük 21.7 trilyon lirada tutulması hedeflendi. -HER GÜN 158.7 TRİLYON VERGİ ÖDEYECEĞİZ- 2001 yılında vatandaşın cebinden vergi olarak da her gün ortalama 103.3 trilyon lira çıktı. Yeni yılda vatandaşın ödeyeceği günlük vergi miktarı ise 158.7 trilyon lira olarak belirlendi. Bu yılın sadece 11 ayında kamu kuruluşlarınca vatandaşlara 1 katrilyon 640 trilyon liralık ceza kesildi. Bütçede yılın tümü için 806 trilyon lira ceza geliri beklenmesine karşılık, 11 ayda tahsil edilen ceza tutarı 814 trilyon lirayı aştı. Böylece vatandaş, her gün 4 trilyon 910 milyar lira ceza yedi, buna karşılık 2 trilyon 437 milyar lira ceza ödedi. 2002 yılında ise vatandaşın ödemesi öngörülen ceza miktarı 3 trilyon 592 milyar lira olarak tespit edildi. 2001 Türkiye'sinde her gün 103 trilyon lira ihracat, 138.5 trilyon lira da ithalat yapıldı. Yeni yılda da bu rakamların sırasıyla 157.9 trilyon ve 224.5 trilyon lira olması programlandı. 
     
     Özel sektör ihracata sarıldı 
     Otomotiv Sanayii Derneği'nin yılın 9 ayına ilişkin verilerine göre, Türkiye'de bu dönemde her gün ortalama 560 otomobil üretildi. 
     Buna karşılık günlük otomobil satışı 675 oldu. 
     Türkiye Beyaz Eşya Sanayicileri Derneği'nin üretim ve satış rakamları ise 2001 Türkiye'sinde her gün ortalama 6 bin 8 buzdolabı, 2 bin 741 çamaşır makinası, 608 bulaşık makinası ve 2 bin 979 fırın 
     üretildiğini ortaya koydu. Buna karşılık günlük iç satış, buzdolabında 2 bin 740, çamaşır makinasında 2 bin 48, bulaşık makinasında 687, 
     fırında ise 895 olarak gerçekleşti. Beyaz eşya sanayicileri, her gün ortalama 4 bin 227 buzdolabı, 1.187 çamaşır makinası, 179 bulaşık makinası ve 2 bin 100 adet fırın ihraç etti. Aynı durum elektronik cihazlar sektöründe de yaşandı. Elektronik Cihazlar İmalatçıları Derneği verilerine göre, iç pazarda her gün ortalama 2 bin 634 televizyon satılırken, bu üründe günlük ihracat 19 bin 308 oldu. 
     
     Ücretli kaybetti 
     Bu arada Devlet Planlama Teşkilatı verileri, 2001 yılının ücretliler açısından pek iyi geçmediğini de gözler önüne serdi. 
     2001 yılında memur maaşları bir önceki yıla oranla reel olarak 7.5 
     puan, kamu işçi ücretleri 13.7 puan, asgari ücret 16.8 puan gerileme gösterdi. Memur emekli maaşında 3.5 puan olan reel düşüş, SSK emeklileri için 2.7 puan, Bağ-Kur emeklileri için de 0.2 puan olarak hesaplandı. Öte yandan 2001'de nüfusa her gün ortalama 2 bin 712 kişinin eklendiği Türkiye'de, bu rakam 2002'de 2 bin 740 kişiye yükselecek. 
     






</TEXT>
</DOC>
