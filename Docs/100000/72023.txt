<DOC>
<DOCNO> 72023 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/11/son/sontur18.html </URL>
<DATE> 2002/03/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaş'ta iki küçük çocuk su kuyusunda boğulup öldü 
</HEADLINE>
<TEXT>

     Beşiktaş'ta 5 gün önce sokakta oynarken kaybolan 5'er yaşındaki 2 kuzenin cesetleri, harabe halindeki bir binada yer alan su kuyusunda bulundu. 
     Kuruçeşme Caddesi Çınarlı Sokak'ta oynayan 5 yaşındaki Ercan Polat ile amcasının oğlu aynı yaştaki Muammer Polat, 6 Mart 2002 Çarşamba günü ortadan kayboldular. 
     Çevrede arama yapmalarına rağmen çocuklarını bulamayan aile, itfaiyeye haber vererek, harabe halindeki binanın içinde ve çevresinde fark ettikleri su kuyularının kontrol edilmesini istedi. 
     Olay yerine gelen itfaiye ekipleri, fenerle kontrol ettikleri kuyularda herhangi bir cesede rastlamadı. 
     Çocukların bulunması için girişimlerini sürdüren Ercan Polat'ın babası Erdal, annesi Hayriye, Muammer Polat'ın babası Nihat ve annesi Ergül Polat ile diğer akrabaları, üzerinde çocuklarının fotoğrafları bulunan kayıp broşürleri hazırlayarak çevrede dağıtılmasını sağladılar. 
     Ailelerin bir yandan da çocuklarının kısmen taşlarla örülmüş ve üstü suntayla kapatılmış 20 metre derinliğindeki kuyuya düşmüş olabileceklerinde ısrar etmesi üzerine olay yerine bugün yeniden giden itfaiye ekipleri, geniş kapsamlı bir arama daha başlattı. 
     Yürütülen çalışmalar sonucu, harabe halindeki binada bulunan ve 10 metresi suyla dolu olan kuyuda önce bir çocuğun, sonra da diğer 
     çocuğun cesedi görüldü. 
     Olay yerine gelen polislerce çevre önlemi alınan kuyudan, su tahliyesi ve ardından da cesetlerin çıkartılması işlemlerine başlandı. 
     Bu olay yaşanana kadar harabe binada kuyu olduğunun farkına varmadıklarını belirten Muammer Polat'ın annesi Ergül Polat, şöyle konuştu 
     ''Çocuklar, birlikte oyun oynuyorlardı. Zaten birbirlerinden hiç ayrılmazdı. Aniden ortadan kayboldular. Ne olduğunu anlayamadık. 
     Herkese sorduk, kimse bir şey görmemiş. Ben bu kuyuya düşmüş olabileceklerini rüyamda gördüm. Onun için ısrarla itfaiyeyi yeniden çağırdık.'' Öte yandan, Asayiş Şube Müdürlüğü Cinayet Büro Amirliği'nden gelen polisler de inceleme çalışmalarına katıldılar. 
     






</TEXT>
</DOC>
