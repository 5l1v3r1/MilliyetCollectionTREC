<DOC>
<DOCNO> 81749 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/03/ekonomi/eko05.html </URL>
<DATE> 2002/05/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Vestel’den 200 milyon dolarlık tahvil ihracı 
</HEADLINE>
<TEXT>

Zorlu Grubu’nun gözde şirketi Vestel Elektronik, 5 yıl vadeli tahvil ihracı başlattı 
     EKONOMİ SERVİSİ 

     Ekonomik krize rağmen gerek uluslararası alanda gerekse yurtiçinde yatırımlarını sürdüren Vestel Elektronik, şimdi de yurtdışından kaynak sağlamayı başardı ve 200 milyon dolarlık 5 yıl vadeli tahvil ihracı başlattı. ABN Amro’nun yönettiği tahvil ihracında satılan kağıtların vadesi 14 Mayıs 2007 olarak belirlendi. 
     Öte yandan, uluslararası arenada rekabet eden Vestel, Türkiye’nin her köşesine yayılıyor. Vestel, beyaz kahverengi eşya ve bilişim ürünlerinin sergilendiği showroom’lar zincirine yeni bir halkayı Mersin’de ekledi. Vestel, geçtiğimiz günlerde Mersin’in en işlek caddesinde showroom açarak mağaza sayısını 214’e çıkardı. 
     
     Manisa’ya dev yatırım 
     Vestel, geçtiğimiz ayın sonlarında da Manisa Organize Sanayi Bölgesi’ndeki beyaz eşya tesislerinde 70 milyon dolarlık yatırımla çamaşır makinesi fabrikasının temelini atmıştı. Temel atma törenine Başbakan Yardımcısı Mesut Yılmaz’ın da katıldığı fabrika 2003’te faaliyete geçecek. Fabrikada yılda 1 milyon çamaşır makinesi üretilecek. 
     



 EKONOMİ 























</TEXT>
</DOC>
