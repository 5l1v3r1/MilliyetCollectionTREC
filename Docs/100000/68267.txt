<DOC>
<DOCNO> 68267 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/18/son/sondun22.html </URL>
<DATE> 2002/02/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Sınavda kopya çeken 2 bin 295 İtalyan avukat cezaevine girebilir 
</HEADLINE>
<TEXT>

     İtalya'da avukatlık sınavında aynı yanıtları verdikleri saptanan 2 bin 295 avukatın devam eden davalarında, bir yıla kadar hapis cezası verilebilecek. 
     Catanzaro kentinde 1997 yılında yapılan yazılı sınavda 2 bin 295 avukat adayının "kopya çekerek" sınavı kazanmaları üzerine açılan davada, savunma avukatlarının para cezası verilmesi önerisi hakim tarafından reddedildi. 
     Davanın görüşülmesine 4 Nisan'da devam edileceği açıklanırken, avukatların 3 ay ile 1 yıl arasında hapsi isteniyor. 
     İtalya'da, Hukuk fakültelerinden mezun olduktan sonra 2 yıl süreyle staj yapan avukat adayları, mesleğe başlamadan önce yazılı ve sözlü sınava tabi tutuluyor. 
     Adaylar, başkent Roma'daki sınav zor olduğu için genelde kütüklerini değiştirerek, küçük kentlerde sınava girmeyi tercih ediyor. Catanzaro da, adayların en rahat avukat olabildikleri kent olarak biliniyor. 
     






</TEXT>
</DOC>
