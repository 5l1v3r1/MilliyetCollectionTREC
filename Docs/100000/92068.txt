<DOC>
<DOCNO> 92068 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/25/son/sontur22.html </URL>
<DATE> 2002/06/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Anayasa Mahkemesi, Bankacılık Yasası'nı kısmen iptal etti 
</HEADLINE>
<TEXT>

     Anayasa Mahkemesi, bankacılık ile ilgili düzenlemeler içeren 4743 sayılı yasanın bir maddesindeki 3 fıkrayı iptal etti. İptal edilen düzenlemelerin yürürlüğe girmesi için kararın, Resmi Gazete'de yayımlanmasından sonra 6 ay süre verildi. 
     İptal edilen düzenlemeler, özerk kurul, üst kurul ve bunlara bağlı kurumların denetimini düzenliyor. 
     Anayasa Mahkemesi Başkanvekili Haşim Kılıç, heyetin öğleden sonraki toplantısının ardından alınan kararları açıkladı. 
     Kılıç, 4743 sayılı Mali Sektöre Olan Borçların Yeniden Yapılandırılması ve Bazı Kanunlarda Değişiklik Yapılması Hakkında Kanunu'un bazı maddelerinin DYP tarafından iptali istemiyle açılan davayı karara bağladıklarını söyledi. 
     Kılıç'ın verdiği bilgiye göre, yasanın ''Denetim'' başlığını taşıyan 7. maddesinin 1., 3. ve 4. fıkraları Anayasa'ya aykırı bulunarak iptal edildi. Bu iptal kararının yürürlüğe girmesi için de kararın Resmi Gazete'de yayımlanmasından sonra 6 aylık bir süre verildi. Dolayısıyla yürürlüğü durdurma istemi de reddedildi. 
     İptal edilen düzenleme şöyle 
     ''Özel kanunlarla kurulmuş kamu tüzel kişiliğini ve idari ve mali özerkliği haiz kurul, üst kurul ve bunlara bağlı kurumların yıllık hesapları Başbakanlık tarafından belirlenen Başbakanlık Müfettişi, bir Başbakanlık Yüksek Denetleme Kurulu Denetçisi ve Maliye Müfettişinden oluşan bir komisyon tarafından denetlenir. 
     Bu madde kapsamındaki kurul, üst kurul ve bunlara bağlı kurumlar 6245 sayılı Harcırah Kanunu, 1050 sayılı Muhasebei Umumiye Kanunu ve 
     832 sayılı Sayıştay Kanunu'na tabi değildir. 
     Bu madde kapsamındaki kurul, üst kurul ve bunlara bağlı kurumların kanunlarındaki ve diğer kanunlardaki bu maddeye aykırı hükümler uygulanmaz.'' 
     
     İPTAL İSTEMİ REDDEDİLENLER 

     Başkanvekili Kılıç, aynı yasanın 6. maddesiyle 4603 sayılı yasanın geçici birinci maddesinin 3. fıkrasını değiştiren düzenleme, 7. 
     maddenin 2. fıkrası ve geçici birinci maddenin 2. ve 3. fıkralarının iptal isteminin ise reddedildiğini bildirdi. 
     Yasanın 6. maddesi Ziraat, Halk, Emlakbankası'nda 31 Aralık 2002 tarihinden sonra özel hukuk hükümlerine tabi olmayan personelin çalıştırılamayacağını öngörüyor. 
     İptal istemi reddedilen 7. maddenin 2. fıkrası da özel kanunlarla kurulmuş kamu tüzel kişiliğini, idari ve mali özerkliği haiz kurul, üst kurul ve bunlara bağlı kurumların faaliyetleri hakkında yıllık raporun her yılın mayıs ayı sonuna kadar Bakanlar Kurulu'na sunulmasını ve bu kurul ve kuruluşların faaliyetlerine ilişkin olarak yılda bir defa TBMM Plan ve Bütçe Komisyonu'nun bilgilendirilmesini öngörüyor. 
     Yasanın geçici birinci maddesinin 2. ve 3. fıkraları da Ziraat, Halk ve Emlakbankası'nın yönetim, denetim ve tasfiye kurulu üyelerinin bu kanun ve 4603 sayılı yasa hükümleri çerçevesinde yaptıkları işlemlerden dolayı hukuki sorumluluklarının bankacılık sektöründe faaliyette bulunan özel bankaların yönetim, denetim ve tasfiye kurullarına uygulanan özel hukuk hükümlerine ve mevzuata tabi olmalarını içeriyor. Bu üç bankanın yönetim, denetim ve tasfiye kurulu üyelerinin ceza ve idare hukuku bakımından memur sayılamayacaklarını öngörüyor. 
     Anayasa Mahkemesi Başkanvekili Kılıç, Yapı Denetim Hakkında Kanun'un bazı maddelerinin iptali istemiyle açılan davayı görüşmeye başladıklarını, bu konuda yarın bir karar verilebileceğini söyledi. 
     Kılıç, RTÜK yasasının 13 maddesinin iptali istemiyle 119 milletvekilinin açtığı davada ise yürürlüğün durdurulması istemini Perşembe günü görüşeceklerini bildirdi. 
     





</TEXT>
</DOC>
