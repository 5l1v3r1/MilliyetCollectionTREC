<DOC>
<DOCNO> 96701 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/19/spor/spo02.html </URL>
<DATE> 2002/07/19/ </DATE>
<TIME>  </TIME>
<AUTHOR>  </AUTHOR>
<HEADLINE>
"Çok çalışmalıyız" 
</HEADLINE>
<TEXT>

Lorant, takımdaki eksiklikleri görme fırsatı bulduğunu söyledi. "Lig başlayana kadar katetmemiz gereken bir hayli yol var" dedi 
     FENERBAHÇE Teknik Direktörü Werner Lorant, Hamburg yenilgisi sonrası yaptığı açıklamada "Biraz daha zamana ihtiyacımız bulunuyor. Ligin ilk maçına kadar katetmemiz gereken bir hayli yol var. Biz bugün dün kötü oynamadık ancak etkili de değildik. Bunda da rakibin çok güçlü olmasının rolü vardı. Kazanmak için gol çabalarımızda ise başarılı olamadık" dedi. 
     ABDULLAH, Ogün ve Washington’u özellikle oynatmadığını söyleyen Alman Hoca, gerekçesini "Gençleri de görmek zorundayım. Onları hazırlıklarda görmezsem ne zaman göreceğim" diyerek açıkladı. Ortega’nın zamana ihtiyacı olduğunu vurgulayan Lorant, "Adapte olduğunda büyük işler başaracaktır. Artan performansımız herkesi memnun edecek" diye konuştu. 
     
ORTEGA dert yandı      SON günlerde kendisi hakkında çıkan haberlerden son derece rahatsız olan Ariel Ortega, oda arkadaşı Revivo’ya dert yandı. Arjantinli yıldızın, "Türk halkının beni yanlış tanımasını istemiyorum. Kesinlikle içki içmiyorum ve gece hayatım da yok" dediği öğrenildi. Ortega’nın ayrıca İsrailli oyuncuya gazeteleri tek tek okuttuğu da belirtildi. 
     YÖNETİM de Arjantinli oyuncuya sahip çıktı. Yönetici Mahmut Uslu, Ortega’ya yapılan eleştirileri kasıtlı bulduklarını söyledi, "Meyve veren ağaç taşlanır. Önce Ortega’nın alınamayacağı yazıldı, ardından bu tip saldırılar başladı. Ama o sezon başladığında herkese gereken cevabı verecek" dedi. Bu arada Ortega’nın İstanbul’da oturacağı villa hazırlandı. 
     
Rapajc’ten söz      SARI - Lacivertli takımın sorunlu futbolcusu Rapajc, Başkan Aziz Yıldırım ile özel bir görüşme yaptı. Hırvat yıldız bundan sonra takımın başarısı için elinden geleni yapacağını söyledi. Sakatlığı geçen Rapajc daha hazır olmamasına rağmen dünkü maçta Teknik Direktör Lorant tarafından oynatıldı. 
     
19.07 Fenerliler Günü      DÜNYA Fenerbahçeliler günü bugün kutlanıyor. İstanbul’un yanısıra, Ankara ve İzmir’de özel kutlama programları hazırlandı. Ankara’da saat 15.00’te Konukkent 2 kavşağında buluşacak olan Sarı - Lacivertli taraftarlar buradan Anıtkabir’e geçecekler. 18.30’da da Çankaya Belediyesi Parkı’nda marşlar çalınacak. 
     İZMİR Fenerbahçeliler Derneği ise Körfez turu düzenleyecek. Saat 20.30’da 1. Kordon’da Pasaport İskelesi yakınlarında toplanacak olan Fenerbahçeliler, Bergama vapuru ile 19.07’yi kutlayacaklar. Canlı müzik ve çeşitli sürprizlerin bulunacağı gemi turuyla Sarı - Lacivertli taraftarlar coşkulu bir gece geçirmeyi planlıyorlar. 
     
Serhat’a aile morali      Fenerbahçe’nin genç oyuncusu Serhat’ı ailesi ziyaret etti. Almanya’da yaşayan ailesini dün kampta gören golcü futbolcu büyük moral bulurken, anne ve babası ile hasret giderdi. Serhat’ın ailesi dün sabah yapılan antrenmanı da izlerken, oğulları ile gurur duyduklarını belirttiler. 
     



 SPOR 



























</TEXT>
</DOC>
