<DOC>
<DOCNO> 74722 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/26/son/sonspo12.html </URL>
<DATE> 2002/03/26/ </DATE>
<TIME>  </TIME>
<AUTHOR>  </AUTHOR>
<HEADLINE>
İtalyan basını "Roma'nın başına gelenler hep Galatasaray'ın suçu" 
</HEADLINE>
<TEXT>

     La Gazzetta Dello Sport gazetesi, ''Her şey Galatasaray'ın suçu'' başlıklı haberinde, Roma'nın Şampiyonlar Ligi'nden elenmesi, ardından San Siro'da İnter'e yenilmesi ve son haftalarda futbolcuların agresif olmasının sebebini, Olimpiyat Stadı'nda çıkan kavga olarak gösterdi. 
     
     "Kararı değiştirmek için çalışıyoruz" 
     Öte yandan İtalyan Futbol Federasyonu FIGC Başkanı Franco Carraro, UEFA'nın Roma hakkında verdiği kararı değiştirmek için çalışacaklarını söyledi. 
     UEFA Kontrol ve Disiplin Komitesi'nin Roma-Galatasaray maçı sonrasında çıkan olaylarla ilgili kararının ardından Carraro, Roma Başkanı Sensi ve Teknik Direktör Capello tarafından ''Etkisiz kaldı. 
     Avrupa'da dost bile edinemedi. Hep Roma'da. Bize yardım edeceğini söyledi ama hiçbir şey yapmadı'' sözleriyle eleştirilmişti. 
     Carraro, ''Önemli bir kulübün başkanı olan Sensi ile polemik yaratmak arzusunda değilim. Şu anda Roma'nın çıkarları İtalyan futbolunun çıkarlarıdır. UEFA'nın şaşkınlık yaratan kararını değiştirmek için birlikte çalışmamız gerekir'' dedi. 
     Galatasaray Kulübü'nden gelen açıklamaları ''anlamsız'' olarak yorumlayan Carraro, ''Önemli olan güvenirliliktir ve ben inanıyorum ki, UEFA güvenilirliğini gösterecektir'' şeklinde konuştu. 
     Öte yandan UEFA'nın kararına İtalya'da tepkiler devam ederken, tartışmalar da sürüyor. 
     






</TEXT>
</DOC>
