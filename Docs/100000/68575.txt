<DOC>
<DOCNO> 68575 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/20/siyaset/siy02.html </URL>
<DATE> 2002/02/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Poşetlesek de mi satsak, yoksa... 
</HEADLINE>
<TEXT>

Ekmekte poşet zorunluluğunu kabul etmeyen Gökçek, 15 Mart’ta Halk Ekmek Fabrikası’nı kapatacağını açıklarken fırıncılar tebliği desteklediklerini söylüyor... 
     YILDIZ YAZICIOĞLU Ankara 

     Ekmeğin yeniden poşete girmesi zorunlu hale gelirse ortalık bir hayli karışacak gibi görünüyor. Ankara Büyükşehir Belediye Başkanı Melih Gökçek’in "Eğer hükümet ekmeğe yeniden poşet zorunluluğu getiren tebliğinden vazgeçmezse, 15 Mart’ta Halk Ekmek Fabrikası’nı kapatmaya kararlıyım" sözleri üzerine, her gün 100 bin liradan ekmek alan vatandaşlar kara kara düşünmeye başladı. Ankara Büyükşehir Belediyesi’ne ait Halk Ekmek Fabrikası, her gün 1 milyon 100 bin ekmek üretiyor. 
     
     Fırıncılar dava açacak 
     Öte yandan ekmeği 150 bin liraya satan fırıncılar ise Tarım ve Köyişleri Bakanlığı’nı destekleyerek, ekmeğin poşete girmesini istiyor. Türkiye Fırıncılar Federasyonu Başkanı Yusuf Ekşi, "Halk Ekmek yüzünden Ankara’da 458 olan fırın sayısı 124’e indi. Gökçek, eğer fabrikasında poşetleme teknolojisi kuramıyorsa neden modern bir tesis olduklarını savunuyor Eninde sonunda ekmek poşete girecek" dedi. Ekşi, fırıncılar adına Halk Ekmek’e karşı Danıştay’da dava açacaklarını da söyledi. 
     
     Bahane etmesinler’ 
     Tarım Bakanı Hüsnü Yusuf Gökalp ise "Kimse tebliği fabrikasını kapatmak için bahane yapmasın. Hiçbir değişiklik yapmadık. Ekmek bugüne kadar nasıl pazarlanıyorsa öyle pazarlanacak" derken, Gökçek şunları söyledi "Bayilerimizi fabrikamıza doğrudan bağlı kabul ettirmiştik ve poşetsiz ekmek satabiliyorduk. Şimdi yeni tebliğ, mahkeme kararını geçersiz kıldı. İptal davası açtık." 
     



 SİYASET 












</TEXT>
</DOC>
