<DOC>
<DOCNO> 82465 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/06/son/sontur14.html </URL>
<DATE> 2002/05/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Deprem Konseyi raporu açıklandı... 
</HEADLINE>
<TEXT>

     Ulusal Deprem Konseyi tarafından hazırlanan ''Deprem Zararlarını Azaltma Ulusal Stratejisi'' raporu açıklandı. 
     Deprem Konseyi Başkanı Prof. Dr. Tuğrul Tankut, konsey üyesi Murat Balamir ile birlikte düzenlediği basın toplantısında, rapor ve bölümleri hakkında bilgi verdi. 
     Prof. Dr. Tankut, 1999 yılında yaşanan depremlerin ardından Başbakanlık genelgesi ile kurulan Konsey'in kamuya ve yetkililere ''doğru ve bilimsel'' bilgi vermekle görevli olduğunu söyledi. 
     Konseyin hiçbir uygulama görevi ve yaptırım yetkisi bulunmadığına işaret eden Prof. Dr. Tankut, Konsey'in bilimsellikten ve etikten ödün vermediğini vurguladı. 
     Konsey tarafından hazırlanan raporun, ayrıntılı uygulama önerileri içermediğini ve bir strateji raporu olduğunu ifade eden Prof. Dr. 
     Tankut, ''Raporda depremden önce yapılması gereken çalışmalar ele alınmıştır. Raporda, sorunlar belirlenmekte, çözüm önerileri ilke düzeyinde tanımlanmaktadır'' dedi. 
     Prof. Dr. Tankut, raporun kısa bir süre içinde yapılması gerekli görülen bir ''Uygulama Planı'' çalışmasına temel olmasını amaçladıklarını ifade ederek, ''Raporda, raporun ardından geniş kapsamlı bir proje çerçevesinde bir uygulama planı hazırlanmasını öngörüyoruz'' diye konuştu. 
     Prof. Dr. Tankut, raporda konuların ''Deprem Bilgi Altyapısı'', ''Yerleşim Yerlerinin Deprem Güvenliği'', ''Yapıların Deprem Güvenliği'', ''Eğitim ve Örgütlenme'', ''Kullanılabilecek Kaynaklar'', ''Yasal Düzenlemeler'' ve ''Bilimsel Araştırmalar'' bölümleri altında ele alındığını bildirdi. 
     Planın ''Yerleşim Yerlerinin Deprem Güvenliği'' bölümünde İstanbul'a ayrı bir yer verildiğini belirten Prof. Dr. Tankut, ''Burada konuyu yalnızca İstanbul olarak görmek pek doğru değil. Şu sıra bütün dikkatler İstanbul'da yoğunlaştığı için bu yola gidilmiştir, oysa benzer şeyler yine büyük deprem riski altında bulunan diğer büyük kentler için de söz konusu olmalıdır'' dedi. 
     
     ''KONSEY'DE HUZURSUZLUK SÖZ KONUSU OLMADI'' 
     Prof. Dr. Tankut daha sonra gazetecilerin sorularını yanıtladı. 
     Bir gazetecinin, raporun hazırlık aşamasında, bazı üyelerin istifa ettiği ve ''bazı gerçeklerin saklandığı'' yolunda medyada yer alan iddiaları hatırlatması üzerine Prof. Dr. Tankut, şunları kaydetti 
     ''Bunların hepsi spekülasyon. Konsey içinde son derece uyumlu bir çalışma oldu. Hiçbir şekilde huzursuzluk söz konusu bile olmadı. Gayet tabii tartışmalar oldu, görüş ayrılıkları oldu ama sonunda belli bir noktada uzlaşıp tüm konsey üyelerinin katılımıyla bir kolektif çalışma sonucunda bu rapor ortaya çıktı. Bazı bilgilerin gizlendiği gibi şeyler tamamen spekülasyon. Bu rapor öyle çarpıcı, gizlenmesi gereken şeyler getirmiyor.'' Prof. Dr. Tankut, bir gazetecinin ''Konsey'den istifa edenler oldu mu '' sorusu üzerine, ''Evet, çeşitli nedenlerle ayrılanlar oldu ama bunun raporla uzaktan yakından ilgisi yok'' yanıtını verdi. 
     Bir gazetecinin hükümetin MHP kanadının Konsey'in ciddi bir çalışma yapmadığı ve lağvedilmesi yolunda görüşleri olduğunu belirtmesi üzerine Prof. Dr. Tankut, ''Bir partinin Konsey çalışmalarını nasıl değerlendirdiğini bilemem. Son derece doğaldır, onların da belli bir değerlendirmeleri söz konusudur'' dedi. 
     MHP'nin Konsey'e ilişkin yasa teklifinin, yeni bir Konsey tanımı getirdiğini ifade eden Prof. Dr. Tankut, ''Söz konusu yasa teklifinin sağlıklı olmadığı yolundaki görüşlerimizi bildirdik ilgililere ve sanıyorum başka birtakım tepkiler sonucunda da o yasa teklifi geri çekildi'' dedi. 
     
     ''ÜLKE YÖNETİCİLERİ TARAFINDAN OLUMLU KARŞILANDI'' 
     Konsey'in bağımsız olduğunu ve Konsey üyelerinin herhangi bir kurum temsilcisi olmadığını vurgulayan Prof. Dr. Tankut, ''Konsey'de çeşitli kurumlardan gelen 20 uzman vardır ama bu uzmanlar Konsey'de hiçbir kurumu temsil etmezler. Oraya bir kurum temsilcisi olarak değil yalnızca kendileri seçilmiş oldukları için gelmişlerdir'' diye konuştu. 
     Prof. Dr. Tankut, Konsey'in çalışmalarını sürdüreceğini belirterek, ''Konsey'in ülke yöneticileriyle ilişkileri son derece olumludur ve rapor sunulduğunda ülke yöneticileri tarafından son derece olumlu karşılanmıştır'' dedi. 
     
     ''RAPOR EKSİKSİZ VE KUSURSUZ DEĞİL'' 
     Bir soruyu yanıtlarken de ''Raporun eksiksiz ve kusursuz olmadığını biliyoruz, böyle bir iddiamız yok'' diyen Prof. Dr. Tankut, raporda uzmanlık alanlarına girmeyen bazı konularda da fikir üretmek zorunda kaldıklarını söyledi. Prof. Dr. Tankut, ''Burası herşeyi bilen, her konuyu derinlemesine irdeleyip ortaya koyabilen bir kurul değil. Bu raporda eksiklikler, hatalar, kusurlar olabilir. Her konu yeterince derinlemesine incelenmemiş olabilir, bunu doğal karşılamak gerekir'' diye konuştu. 
     Konsey'in, Uygulama Planı'na geçmeden önce çok geniş katılımlı toplantılarla konuyla ilgili her kesimin görüşleri alınarak çalışmaların planlanmasını tasarladığını anlatan Prof. Dr. Tankut, ancak Uygulama Planı'nın Konsey tarafından yapılmasının söz konusu olmadığını söyledi. Prof. Dr. Tankut, söz konusu planın en kısa sürede yapılması gerektiğini belirterek, Konsey'in bu çalışmaya destek vereceğini kaydetti. 
     Prof. Dr. Tankut, ''Raporda hangi alanların eksik kaldığı'' yolundaki soru üzerine, yasal düzenlemelerin uzmanlık alanları olmadığı için yeterince somutlaştırılamadığını söyledi. 
     Bir gazetecinin, ''Raporda İstanbul'la ilgili tespitler var mı '' sorusuna, Prof. Dr. Tankut, ''Bu türden tespitler raporumuzda yer almıyor, genel nitelikte tespitler söz konusu'' karşılığını verdi. 
     
     ''UYGULAMA PLANI'NIN HAZIRLANMASI'' 
     ''Daha önce İstanbul'da 30 yıl içinde bir deprem olacağını söylediniz. Raporda 20 bilim adamı İstanbul'da deprem olasılığı konusunda bir görüş birliğine vardı mı '' sorusuna Konsey üyesi Murat Balamir yanıt verdi. 
     ''Böyle bir dönem içinde İstanbul'da böyle bir depremin olmaması konusunda hiç görüş yoktu'' diyen Balamir, İstanbul başta olmak üzere risk altında bulunan bütün yerleşmelerde acil olarak ''Sakınım Planı'' adı verilen protokolün oluşturulması gerektiğini söyledi. Balamir, ayrıca pilot bölgelerde kentsel iyileştirme ve güçlendirme çalışmalarına acil olarak gidilmesi gerektiğini vurgulayarak, bunun altyapısı için raporda yeni mekanizmalar önerildiğini kaydetti. 
     Prof. Dr. Tankut, raporda uygulama planını kimin hazırlayacağı yolunda bir öneri yer alıp almadığının sorulması üzerine de bunun mevcut örgütlenmeler içinde rahatlıkla yapılabileceğini ancak bu konuda somut bir adres göstermediklerini ve bunun tercihini yetkililere bıraktıklarını bildirdi. 
     





</TEXT>
</DOC>
