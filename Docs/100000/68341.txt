<DOC>
<DOCNO> 68341 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/18/son/sontur17.html </URL>
<DATE> 2002/02/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Türk müzisyenler yabancı Revücülerden yakınıyor 
</HEADLINE>
<TEXT>

     Müzik-Sen Genel Başkanı Mehmet Çırıka, yabancı uyruklu müzik ve revü sanatçılarının Türkiye'deki çalışmalarına denetim getirilmesi amacıyla Turizm Bakanı Mustafa Taşar'a başvurdu. 
     Çırıka, daha önce 2 kez başvurup randevu talep etmelerine karşın yabancı sanatçı sorununu görüşemediği Taşar'a bu kez yazılı olarak başvurdu. Müzik-Sen Genel Başkanı Mehmet Çırıka, yabancı müzik ve revü sanatçılarının denetimsiz olarak Türkiye'de çalışması sonucunda birkaç yüzmilyon dolarla ifade edilen dövizin yurtdışına çıktığını, ayrıca ekonomik krizle bunalan yerli sanatçıların işssizlikle karşı karşıya kaldığını belirtti. Yasal mevzuatta bu konuda bir sınırlama getirilmemesinden yakınan Mehmet Çırıka, kaybolan dövizin yanı sıra devletin vergi ve SSK pirimi gibi kayıpları olduğuna da dikkat çekti. 
     Geri kalmış ülkelerin dahi bu konuda kendi sanat ve sanatçılarını korumak amacıyla yabancı uyruklu sanatçıların çalışmaları konusunda katı kurallar getirdiğini savunan Çırıka, Türkiye'deki bu durumun giderek giderilmesi olanaksız kayıplara yol açtığını ifade etti. 
     REVÜ SANATÇILARI DENETLENSİN Belgeli Turizm İşletmelerinde Yabancı Personel ve Sanatkarların Çalıştırılması Hakkında Yönetmeliğin tam olarak uygulanmasını talep eden Mehmet Çırıka, bu durumdaki yabancı sanatçılara, ilgili meslek kuruluşları ya da CSO, Devlet Opera ve Balesi tarafından yeterlilik onayı verilmesi gerektiğini savundu. Yönetmeliğe karşın yabancı uyruklu sanatçılarda sadece bonservis koşulunun aranmasının yetersiz olduğunu kaydeden Müzik-Sen Genel Başkanı Çırıka, Turizm Bakanı Mustafa Taşar'a şöyle seslendi 
     "Sanat ve sanatçısına sahip çıkmayan ve korumayan toplumların evrensel değerlere katkıda bulunamayacağı, çağdaş toplum olmanın sanat ve sanatçıya sahip çıkmak ve korumakla özdeş olduğu düşüncesiyle, Anayasa'nın Sanat ve Sanatçının Korunması başlıklı 64.maddesi doğrultusunda, sorun ve istemlerimizi bizzat şahsınıza iletmiş bulunuyoruz." 
     






</TEXT>
</DOC>
