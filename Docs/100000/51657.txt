<DOC>
<DOCNO> 51657 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/11/guncel/gun01.html </URL>
<DATE> 2001/11/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Kim çekti bu fotoğrafları 
</HEADLINE>
<TEXT>

Bakan Türk Avukatlar çekmiş olabilirBakanlık Biz çekip AİHM’ye gönderdikSavcılık Nereden sızmış, soruşturuyoruz 
     NAİL KAHRAMAN Bursa DHA 

     Terörist Abdullah Öcalan’ın İmralı Adası’ndaki cezaevinde çekilmiş ilk fotoğraflarının, PKK’nın yayın organı olarak bilinen ve Almanya’da yayımlanan Özgür Politika gazetesine ulaşması, Adalet Bakanlığı’nda açıklama komedisine neden oldu. 
     Adalet Bakanı Prof. Dr. Hikmet Sami Türk, fotoğrafları Özgür Politika ile aynı anda dün yayımlayan Hürriyet’e yaptığı açıklamada, fotoğrafların AİHM’de açtığı davada Öcalan’ın avukatlığını üstlenen kişilerce çekilmiş olabileceğini belirterek, özetle şunları söyledi 
     "Öcalan’ın AİHM’den avukatları var. Böyle bir fotoğraf çekilmişse, ancak onlar tarafından gerçekleştirilmiş olabilir. Avukatlar eğer böyle bir şey yapmışsa, bu iyi niyetin suistimali demektir. Çünkü cezaevi yönetimi avukatlara karşı hep iyi davrandı." 
     Milli Savunma Bakanı Sabahattin Çakmakoğlu da fotoğrafların yurtdışından gelen avukatlarca çekilmiş olabileceğini söyledi. Ancak, Adalet Bakanlığı’ndan dün sabah yapılan açıklamada, cezaevi koşullarını göstermek üzere fotoğrafların bakanlık tarafından AİHM’ye gönderdiği açıklandı. 
     Bu açıklamanın hemen ardından ise, Bursa Cumhuriyet Başsavcılığı’nın "Soruşturma başlattık" sözleri geldi. Bursa Cumhuriyet Başsavcısı Emin Özler, "Öcalan’ın bizde böyle fotoğrafı yok. Bu nedenle bu fotoğrafların bizden sızması mümkün değil" dedi. Fotoğraflarla ilgili araştırma yapacaklarını bildiren Özler, "Konuyu araştıracağız. Şu an için başka söyleyecek sözümüz yok " diye konuştu. 
     
İmralı’da nasıl korunuyor      Öcalan’ı, İmralı Cezaevi’nde, infaz koruma memurları, asker ve sivil görevlilerden oluşan geniş bir ekip koruyor. Cezaevi dışındaki güvenlikten, deniz ve kara askerlerinden oluşan birimler sorumlu. Cezaevinin içinde ise 15’e yakın infaz koruma memuru görev yapıyor. Öcalan’ın bulunduğu kısma hiç kimse silahla veya yasak eşyalarla giremiyor. Öcalan’ın öğleden önce ve sonra, iki saat havalandırma hakkı bulunuyor. Odasında sadece TRT ve bazı yabancı kanalları dinleyebildiği bir radyo bulunuyor. Tüm ada ve cezaevinin içi kameralarla izleniyor. 
     



 GÜNCEL 
















</TEXT>
</DOC>
