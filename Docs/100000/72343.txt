<DOC>
<DOCNO> 72343 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/13/son/sondun18.html </URL>
<DATE> 2002/03/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Öldürülen İtalyan gazetecinin arkadaşı İsrail askerlerini suçladı 
</HEADLINE>
<TEXT>

     İsrail askerleri, Batı Şeria'nın Ramallah kentinde öldürülen 42 yaşındaki İtalyan gazeteci Raffaele Ciriello ve arkadaşlarına uyarı yapmadan ateş açtı. 
     Serbest çalışan foto muhabiri Ciriello'un arkadaşı Amedeo Ricucci, görgü tanığı olduğu olayı anlatırken, ''Ben ve Ciriello Ramallah'ın merkezinde silahlı Filistinlileri izlerken, köşeden bir İsrail tankı gözüktü. Tanktaki askerler uyarı yapmaksızın yaklaşık 150 metre mesafeden makineli tüfekle ateş açarak, Ciriello'yu karnından vurdular'' dedi. 
     İtalyan televizyonu Rai Uno için çalışan Ricucci ve bir arkadaşı olayda yaralanmazken, Ricucci, ''Aniden köşeden bir tank çıktı ve ateş açtı. Bölgede çatışma yoktu'' diye konuştu. 
     Bu arada İsrail ordu sözcüsü Yarbay Olivier Rafkowicz, Ramallah'ta karşılıklı çatışmaların olduğunu ve bu yüzden ordunun dün burayı gazetecilere kapattığını söyledi. 
     Bölgede orduyla işbirliği yapmaksızın bağımsız olarak çalışan gazetecilerin kendilerini tehlikeye attığını, Ciriello'nun ölümünden derin üzüntü duyduklarını belirten Rafkowicz, ''Burada birkaç gündür çatışmalar var ve onun nerede öldürüldüğünü bilmiyoruz'' dedi. 
     Ciriello ve Ricucci, El-Emiri mülteci kampı yakınında, dün sabah İsrail tankının ateş açtığı Ramallah'taki otelde bulunan 40 gazeteci arasındaydı. İsrail ordusu, otelin üst katlarından ateş açan silahlı bir kişiye karşılık verdiklerini açıklamış, gazeteciler İsrail tankı ateş açtığında otelde silahlı kişi olmadığını söylemişti. 
     Dünyanın birçok çatışma bölgesinde, Sierra Leone, Afganistan, Ruanda, Lübnan ve Kosova'da görev yapan Ciriello'nun, dünyanın sıcak bölgelerinden geçtiği haber ve fotoğraflar, www.ciriello.com 
     adresinde ''Cehennemden Kartpostallar'' başlığı altında, kendi internet sayfasında da sergileniyor. Ciriello'nun internet sayfasında, 19 Kasım 2001 tarihinde Afganistan'da 3 gazeteciyle birlikte öldürülen, sık sık birlikte çalıştığı Corriere della Sera gazetesi muhabiri Maria Grazia Cutuli ile ilgili bir bölüm de bulunuyor. 
     






</TEXT>
</DOC>
