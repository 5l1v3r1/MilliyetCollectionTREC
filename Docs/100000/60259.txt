<DOC>
<DOCNO> 60259 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/02/son/sontur34.html </URL>
<DATE> 2002/01/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Kar yağışı sürecek... 
</HEADLINE>
<TEXT>

     Devlet Bakanı Ramazan Mirzaoğlu, 2001 yılında, Meteoroloji İşleri Genel Müdürlüğü'nün, 51 meteorolojik ihbar yaptığını, başarı oranının yüzde 90'ı bulduğunu bildirdi. 
     Mirzaoğlu, bakanlığına bağlı bulunan Devlet Meteoroloji İşleri Genel Müdürlüğü'nde Genel Müdür Atilla Dorum'dan çalışmalar hakkında bilgi aldı. 
     Geçen yıl isabet oranı çok yüksek tahminlerde bulunduklarını ifade eden Dorum, 1998-1999 ve 2000 yıllarında yağışların yetersiz olduğunu geçen yıla oranla metrekareye düşen yağış miktarının arttığını söyledi. 
     Dorum, Erzurum, Erzincan ve Sivas gibi bazı illerde yağış eksikliklerinin bulunduğunu ancak Türkiye genelinde yağış ortalamasını geçtiklerini kaydetti. 
     Bakan Mirzaoğlu ise bugünlerde Genel Müdürlüğün faaliyetlerinin ne kadar önemli olduğunun bir kez daha görüldüğünü kaydetti. 
     Meteoroloji Genel Müdürlüğü'nün 2001 yılında 51 meteorolojik ihbar yaptığını, meteorolojik ihbarlardaki başarı oranının yüzde 90'ı bulduğunu bildirdi. 
     Mirzaoğlu, en son yılbaşı dolayısıyla ihbar yaptıklarını buradaki başarı oranının ise yüzde 100'ü bulduğunu kaydetti. 
     Bu yılın ilk 4 gününde yağışlı havanın devam edeceğini dile getiren Mirzaoğlu, yağışların mevsim normallerinin üzerinde olacağını bildirdi. 
     Belediyelerin doğalgazı yüzde 45 kar marjıyla sattığını anımsatan Mirzaoğlu, belediyelerden, bu oranın indirilmesi için kamuoyundan gelen seslere kulak vermesini istedi. 
     Bahar aylarının yağışlı geçeceğini vurgulayan Mirzaoğlu, bunun hem Türkiye hem de çifçiler için verimli olacağını ifade etti. 
     Doğu ve Güneydoğu Anadolu'daki barajların henüz dolmadığını ifade eden Mirzaoğlu, Batı Anadolu ve Marmara'da barajların doluluk oranına ulaştığını söyledi. 
     Mirzaoğlu, 2002 yılında ekonomik düzelmelerle birlikte kuraklığın da ortadan kalkmasını temenni etti. 
     
     Sıcaklıklar 
     Hava Tahminleri Daire Başkanı Seyfullah Çelik ise yeni yılla beraber Türkiye'nin Balkanlar'dan gelen soğuk ve yağışlı havanın etkisine girdiğini, bu geceden itibaren soğuk hava kitlesi beklediklerini belirtti. 
     Gelecek hafta Salı gününe kadar soğuk ve kar yağışlı havanın devam edeceğini bildiren Çelik, oldukça soğuk bir havanın etkisinde girildiğini bunun yere yansımasının henüz olmadığını vurguladı. 
     Çelik, iç bölgelerde sıcaklığını -10,-15 dereceye kadar, kuzeyde ise -20 dereceye kadar düşeceğini söyledi. 
     Trakya ve İstanbul'da yarın da kar yağışının devam edeceğini ifade eden Çelik, sıcaklığını istanbul'da şu anda 0 derece olduğunu ancak geceleri -5 dereceye kadar düşeceğini vurguladı. 
     Çelik, İzmir'de ise sıcaklığın -4 dereceye kadar ineceğini, hafta sonu Akdeniz bölgesinde ise don beklediklerini belirtti. 
     Çelik, gelecek hafta Salı gününden itibaren havaların ısınıp ısınmayacağının sorulması üzerine, bir haftalık periyotta ısınmanın söz konusu olmadığını, sıcaklıkların, daha da azalacağını bildirdi. 
     Mirzaoğlu, konuşmaların ardından radar monitörünü izleyerek, Türkiye'nin tümünü radar ağına kavuşturacaklarını söyledi. 
     






</TEXT>
</DOC>
