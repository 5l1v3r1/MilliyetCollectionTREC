<DOC>
<DOCNO> 52726 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/17/siyaset/asiy.html </URL>
<DATE> 2001/11/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Yüzde 8 bilmecesi 
</HEADLINE>
<TEXT>

Başbakan Bülent Ecevit, "Seçim sözü bile enflasyonu yükseltir. ANAP Genel Başkanı Mesut Yılmaz’a ülke barajını yüzde 8’e çekmekle ilgili bir şey söylemedim" dedi 
     ANKARA Milliyet 

     Başbakan Bülent Ecevit, ekonominin çok hassas bir dönemden geçtiğini belirterek, seçimle ilgili açıklamaların ekonomiyi olumsuz etkileyeceğini ve enflasyona ivme kazandıracağını söyledi. 
     Ecevit, partisinin ekonomi kurmaylarıyla dün TBMM’de bir araya geldi. Toplantıdan sonra soruları yanıtlayan Ecevit, ANAP lideri Mesut Yılmaz’a ülke barajını yüzde 7 -8’e çekme düşüncesinde olduğuna ilişkin herhangi bir şey söylemediğini kaydetti. Şu sıra Seçim Yasası ya da seçimle ilgili düşüncelerin gündeme getirilmesini doğru bulmadığını kaydeden Ecevit, şöyle konuştu 
     "Çünkü ekonomi çok hassas bir dönemden geçiyor. Şu sırada seçimi gündeme getirmek ekonomik alanda almak zorunda olduğumuz önlemleri aksatabilir. Enflasyon yeniden ivme kazanır. Kesin olarak söylüyorum. İvme kazanabilir değil, kazanır. Onun için bu konuya şimdi girmemek gerektiği görüşündeyim. Kendi kafamda, zihnimde bile seçimlerle ilgili bu gibi ayrıntıları düşünmedim." 
     
     Seçim zamanı değil 
     Ecevit, Seçim Yasası ile Siyasi Partiler Yasası’nda bir değişiklik yapılması ve bunun son ana bırakılmaması yönündeki görüşleri ise "O başka. Ama şu sırada seçimden bahsetmenin zamanı değil. Onlar varsayım. Bunların üzerinde durmak istemiyorum. Bunlar seçimi de gündeme getirir, şu sırada onu son derece sakıncalı buluyorum" diye değerlendirdi. 
     Başbakan Yardımcısı Bahçeli ve Yılmaz’ın bu yasalarda yapılacak değişikliğin iki ay içinde Uzlaşma Komisyonu’ndan geçmesinin yararlı olacağı yönündeki görüşlerinin anımsatılması üzerine "Olabilir. Kendi aramızda görüşmedik" dedi. 
     



 SİYASET 










</TEXT>
</DOC>
