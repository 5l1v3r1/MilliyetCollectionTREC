<DOC>
<DOCNO> 54163 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/26/son/sondun13.html </URL>
<DATE> 2001/11/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Rusya Kabil'de büyük bir merkez kuruyor 
</HEADLINE>
<TEXT>

     Rusya, Afganistan'ın başkenti Kabil'de, yaklaşık 200 personelin çalışacağı bir merkez kuruyor. 
     Bu amaçla Bagram havaalanına bugün, toplam 12 adet Il-76 nakliye uçağı ile personel ve yük gönderildi. 
     Rusya Devlet Başkanı Vladilmir Putin, bugünkü hükümet toplantısında yaptığı konuşmada, 5.5 saat içerisinde toplam 12 uçağın Kabil'de yük boşaltarak kalkış yaptığını ve bunun, ''Rusya'nın son yıllarda gerçekleştirdiği en zorlu askeri-teknik operasyon olduğunu'' belirtti. 
     Rusya'nın böylece Afganistan'a yönelik insani operasyonda yeni bir aşamaya geçmiş olduğunu belirten Putin, gelen personel arasında diplomatların da bulunduğunu ve Rusya'nın daha önce boşalttığı büyükelçilik binasının onarılarak, buradaki çalışmaların yeniden başlatılacağını söyledi. 
     Putin, harekatın ABD ile koordineli ve Afgan tarafının talebiyle gerçekleştirildiğini, Afgan tarafının, Kabil'deki Rus diplomatların güvenliklerine garanti verdiğini belirtti. 
     Rusya Acil Durumlar Bakan Yardımcısı Yuri Vorobiov, nakliye uçakları ile gönderilen ekipler arasında mayın temizleme uzmanları, muhafız güçlerinin de bulunduğunu belirtti. Vorobiyov, kuracakları merkezin insani amaçlı olacağını ve bir de mobil hastanesinin bulunacağını kaydetti. 
     






</TEXT>
</DOC>
