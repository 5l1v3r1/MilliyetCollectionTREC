<DOC>
<DOCNO> 98540 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/28/son/sontur24.html </URL>
<DATE> 2002/07/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Çiller ''Artık bu hükümetin işi bitmiştir'' 
</HEADLINE>
<TEXT>

     DYP Genel Başkanı Tansu Çiller, ''Artık bu hükümetin işi bitmiştir'' dedi. 
     Burdur'un Çavdır İlçesi'ne bağlı Söğüt Beldesi'nde düzenlenen, ''Söğüt Yörük-Türkmen Şöleni'ne katıldıktan sonra İstanbul'a hareket etmek üzere Antalya Havalimanı'na gelen Çiller, burada gazetecilerin sorularını yanıtladı. 
     Çiller, yarın olağanüstü toplanacak Meclis'te DYP'nin tavrının ne olacağı yolundaki soruya, ''Şu bir gerçek. Artık bu hükümetin işi bitmiştir. Tüm vekillerle birlikte Meclis'e gidip, seçim için baskı yapacağız'' cevabını verdi. 
     Bir gazetecinin, Başbakan Bülent Ecevit'in, bazı partilerle ilgili endişeleri olduğunu söylediğini hatırlatması üzerine de Çiller şöyle konuştu 
     ''Ecevit'in korkusunun tek çaresi, 2 turlu seçimdir. Marjinal partiler, ancak böyle elenebilir. Seçimin ikinci turuna 3-4 parti girer. İkinci turda merkez sağ ile merkez solun oluşturulması taraftarıyız. Merkez sağa biz talibiz.'' Devle Bakanı Kemal Derviş'in DSP'ye geçmesi konusundaki fikrinin sorulması üzerine gülümseyerek, ''Yakışır yakışır'' ifadesini kullanan Çiller, Derviş'in herhangi bir partiye girmesinin bir şeyi değiştirmeyeceğini söyledi. Çiller, ''Kemal Derviş nereye gitse fark etmez. Sonuç bugünkünden farklı olmaz'' dedi. 
     





</TEXT>
</DOC>
