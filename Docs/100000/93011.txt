<DOC>
<DOCNO> 93011 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/30/son/sonspo20.html </URL>
<DATE> 2002/06/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Bulgar basını "Komşumuz dünyaya futbol dersi verdi" 
</HEADLINE>
<TEXT>

     A Milli Futbol Takımı'nın 17. Dünya Kupası'ndaki son maçında ev sahibi ülkelerden Güney Kore'yi yenerek bronz madalya alması, tüm dünyada olduğu gibi Bulgaristan'da da büyük yankı buldu. 
     Bulgar gazeteleri, bugünkü sayılarında Türkiye'nin dünyanın en iyi üçüncü takımı olmasına geniş yer ayırırken, ''Türkiye'ye şapkamızı çıkaralım'' başlığında birleşti. 
     Ülkenin en yüksek trajlı gazetelerinden Trud, spor sayfasının manşetinden verdiği haberde, Türkiye'nin yarı finale dek haklı bir biçimde geldiğini kanıtladığını belirterek, ''Şenol Güneş'in çocukları hem bronz madalya aldı, hem rekor kırdı'' diye yazdı. 
     Standart Gazetesi de, ''Türk karnavalı'' başlıklı haberinde, Türk Milli Takımı'nın, Dünya Kupası'nın en güzel ve zevkli maçına imza attığını duyurdu. Hakan Şükür'ün son maçta büyük bir başarı gösterdiğini belirten gazete, ''Türkiye, futbolda dünyanın üçüncü büyük gücü olduğunu gösterirken, Hakan Şükür de en hızlı golü atarak Dünya Kupası tarihine geçti'' yorumunda bulundu. 
     Monitör Gazetesi de Türkiye-Güney Kore karşılaşması için tüm futbol otoritelerinin ''en iyi maç'' görüşünde birleştiklerini yazdı. Gazetede yer alan haber yorumda, Türkiye'nin dünya üçüncüsü olmayı fazlasıyla hak ettiği dile getirildi. Yorumda ayrıca, Hakan Şükür'ün son maçta futbolu unutmadığını ortaya koyduğu bildirildi. 
     Günlük spor gazetelerinden Meridyen Maç ise bugünkü sayısının büyük bir bölümünü Türkiye'ye ayırdı. Gazete, Türkiye'nin zaferini, ''Komşumuz dünya üçüncüsü'' başlığıyla duyururken, ''Artık Balkanlar'a kupa alma zamanı geldi. Komşumuz, tüm dünyaya futbol dersi verdi'' yorumunu yaptı. Gazetede yer alan bir başka yorumda da Türkiye'nin bu başarıyı tesadüfen elde etmediği belirtilerek, ''Türk futbol takımı süper bir oyun sergiledi. Eğer Hakan Şükür ve İlhan Mansız, ilk maçtan itibaren birlikte oynasalardı belki de bugün Türkiye finalde olacaktı'' denildi. 
     7 DNI Sport Gazetesi de haberine, ''Zafer Balkanlar'ın. Türkiye'ye şapkamızı çıkartalım'' başlığını koydu. Gazetede, Türkiye'nin son derece mükemmel bir oyun sergilediği ve finale yakışacak bir takım olduğunu kanıtladığı yorumları yapıldı. Yorumlarda Rüştü, İlhan Mansız, Hasas Şaş, Alpay ve Ümit Davala'nın dünyanın her takımında rahatlıkla oyanayabilecek kapasitede oldukları da dile getirildi. 
     Gazetedeki bir başka yorumda da Türkiye'nin mükemmel bir oyunla tarihsel zafere imza attığı belirtilerek, şu ifadelere yer verildi 
     ''Türkiye, Güney Kore karşısında çok üstün bir takım olduğunu daha maçın başında ortaya koydu. Karşılaşma belki de çok daha farklı bir skorla bitebilirdi. Ancak Türkler, ev sahibine centilmenlik gösterip fazla gol atmadı.'' Bu arada Türk Milli Takımı'nın dünya üçüncüsü olması,Bulgaristan'da yaşayan Türkler arasında da büyük sevinç yarattı. Türkler'in yoğunlukta yaşadığı bölgelerde cadde ve sokaklarda Türk bayraklarıyla sevinç gösterileri yapılırken çok sayıda işyeri ve binaya Türk bayrakları asıldı. Türkiye'nin zaferi üzerine Bulgaristan'daki bazı Türk işadamları yanlarında çalışan personele birer maaş ikramiye dağıttı. Kırcaali ve Deliorman bölgesinde dün gece doğan erkek bebeklere de İlhan, Hakan, Ümit ve Rüştü adları verildi. 
     





</TEXT>
</DOC>
