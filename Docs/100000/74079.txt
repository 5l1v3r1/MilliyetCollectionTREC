<DOC>
<DOCNO> 74079 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/22/son/sontur19.html </URL>
<DATE> 2002/03/22/ </DATE>
<TIME>  </TIME>
<AUTHOR>  </AUTHOR>
<HEADLINE>
HADEP Genel Başkanı "Kutlama yaptığımız yerlerde olay çıkmadı" 
</HEADLINE>
<TEXT>

     HADEP Genel Başkanı Murat Bozlak, 28 ilde düzenledikleri Nevruz kutlamalarında herhangi bir olumsuzluk 
     yaşanmadığını söyledi. 
     Bozlak, Diyarbakır HADEP İl Başkanlığı'nda düzenlediği basın toplantısında, 28 ilde düzenledikleri Nevruz etkinliklerinde herhangi bir olay yaşanmadığını savunarak, ''Gerginlik, şiddet ve yasaklarla bir yere varılamaz. Bunlardan uzak durmamız gerekir'' dedi. 
     Daha önceki yıllarda yapılan Nevruz kutlamalarının, herkesi üzen olaylarla sonuçlandığını ifade eden Bozlak, şöyle dedi 
     ''Diyarbakır'da vatandaşların 12 kilometrelik bir mesafeyi yürüyerek geldikleri kutlama alanında, yağmura rağmen Nevruz'u coşkuyla kutlamaları, insanlarımızın barışa ve huzura susamışlıklarını gösteriyor. Diyarbakır'da 700 bin kişinin katıldığı kutlamalarda bir kişinin burnu bile kanamadı. Gösterilen duyarlılık nedeniyle Diyarbakır Valisi'ne tekrar teşekkür ediyorum. Dün üzücü olaylar, sadece kutlamaların yasaklandığı Mersin ve İstanbul'da yaşanmıştır. 
     Mersin'de Valilik, 1 kişinin hayatını kaybettiği 15-20 kişinin yaralandığı olaylardan sonra kutlamalara izin vermiş ve bu kutlamalarda da olay yaşanmamıştır.'' 
     






</TEXT>
</DOC>
