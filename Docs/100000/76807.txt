<DOC>
<DOCNO> 76807 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/06/son/sondun24.html </URL>
<DATE> 2002/04/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Almanya'da Türk modası rüzgarı 
</HEADLINE>
<TEXT>

     Almanya'nın kuzeyinde Polonya sınırındaki Usedom adasının Heringsdorf kentinde Türk moda rüzgarları esti. 
     XAM reklam ajansı tarafından organize edilen ve Mecklenburg-Vorpommern eyalet hükümeti tarafından desteklenen ''Heringsdorf Fashion 2002'' defilesinde 5 Türk modacının kıyafetleri büyük ilgi gördü. 
     Eyalet Başbakanlık Müsteşarı Thilo Brauno, Türkiye'nin Berlin Başkonsolosu Aydın Durusoy ile birlikte çok sayıda davetlinin izlediği defilede Hakan Yıldırım, Hatice Gökçe, Evrim Timur ''Moderne trendige Mode für Damen in sehr hochwertiger Verarbeitung'' Bayanlar için çağdaş çok yüksek kaliteli işleme modası adlı kreasyonu sergilediler. 
     Hatice Gökçe ayrıca ''Melek etkileri'' konulu koleksiyonunu sundu. 
     Defilenin finalinde Ümit Ünal'ın özel müzik eşliğinde sunduğu, 18 yaşındaki, Madonna isimli Polonyalı bir kızın hayatını konu alan gösterisi büyük ilgi gördü. 
     Başbakanlık Müsteşarı Brauno, Başkonsolos Durusoy, Heringsdorf Belediye Başkanı Hans Jürgen ve defileyi organize eden XAM reklam ajansı Yönetim Kurulu Başkanı Dr. Karl Rainer von der Ahe düzenledikleri basın toplantısında, Türkiye'nin bir tekstil ve moda ülkesi olduğunu vurguladılar. 
     Organizatör Ahe, Türkiye'nin bu yıl partnerland ortak ülke 
     olarak da defilede yer aldığını ve Türk modacıların başarısının burada bir kez daha kanıtladığını söyledi. Ahe, İstanbul'un Paris ve Milano'dan sonra en önemli moda kenti olduğunu belirtti. Basın toplantısına katılan Türk modacılar da, İstanbul'un bir moda kenti olduğunu vurgulayarak, ''İstanbul, Avrupa'nın moda merkezi olacaktır. Bu defileler ile Türk kültürünü dünyaya tanıtmış oluyoruz ve bundan da büyük mutluluk duyuyoruz'' dediler. 
     






</TEXT>
</DOC>
