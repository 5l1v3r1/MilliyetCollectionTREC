<DOC>
<DOCNO> 68912 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/22/guncel/agun.html </URL>
<DATE> 2002/02/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Başkan ilçesindeki binaya giremiyor... 
</HEADLINE>
<TEXT>

PTT’nin arazisindeki ruhsatsız golf binasını yıkması engellenen Çankaya Belediye Başkanı, "Bu bina kalırsa belediyeler görev yapamaz hale gelir" dedi. Çankaya Belediye Başkanı Yılmaz’ı şov yapmakla suçlayan Devlet Bakanı Fikret Ünlü ise "Bina kendisinin şifai onayı alınarak yapıldı" iddiasında bulundu 
     ELÇİN ERGÜN, YILDIZ YAZICIOĞLU Ankara 

     Ahlatlıbel’de mülkiyeti PTT’ye, kontrolü belediyeye ait olan arazi üzerine Devlet Bakanlığı’nca ruhsat alınmadan yaptırılan tek katlı ahşap bina, Devlet Bakanı Fikret Ünlü ile Çankaya Belediye Başkanı Haydar Yılmaz’ı karşı karşıya getirdi. Yılmaz, önceki akşam belediye ekipleriyle yıkıma izin vermeyen Jandarma arasında arbede yaşanan tesislere dün sabah yeniden gitti. Kaçak bir binanın yıkımını önlemek için talimat üstüne talimat yağdığını belirten Yılmaz şöyle konuştu 
     
     Yetkimi kullanamıyorum’ 
     "Bu bina burada kalırsa, belediyeler görevlerini bir daha yerine getiremeyeceklerdir. Binanın olduğu yere bile yaklaşamıyoruz. Seçilmiş bir belediye başkanı olarak, yetkimi kullanmak istiyorum. Fakat yetkimi kullanmama izin vermiyorlar. Bu talimatlar tersine döndürülüp binanın yıkılması sağlanmalıdır. Bir duyum aldım. Salı günü 26 Şubat PTT ile yapılacak bir protokolle olay örtbas edilecek." 
     
     Yıkımı Valilik durdurdu 
     Jandarmanın belediyeye ait dozerin kontak anahtarına el koyduğunu belirten Yılmaz, "Sayın Ünlü’ye, bu arazi için başka planlarımız olduğunu ilettim. Kendisi de bana, 'Ben buraya bu binayı yaptım, sen de buyur gereğini yap’ dedi. Bu bina burada kalmamalı, yıkılmalıdır" diye konuştu. Bina yapımına başlandığı andan itibaren Yılmaz’ın bilgi sahibi olduğunu iddia eden Ünlü ise belediye başkanını şov yapmakla suçlayarak, "Bina iddia edildiği gibi kaçak değil. Üstelik konu belediye başkanıyla defalarca görüşülmüş ve şifai onayı alınmıştır. Sonuç olarak binanın yıkımı Valilik tarafından durduruldu" dedi. 
     Golf Federasyonu Asbaşkanı Erol İslamoğlu ise Gençlik ve Spor Genel Müdürlüğü ile imzalanan protokol ve Ünlü’nün maddi desteğiyle kulübe ait mevcut harabe barakanın yerine soyunma odaları yaptırıldığını söyledi. 
     
     Tatlıya bağlanacaktır’ 
     Tesisleri özellikle yabancı misyon temsilcilerinin kullandığını kaydeden İslamoğlu, Çankaya Belediyesi’nin bu ahşap binayı neden yıkmak istediğini anlamadıklarını dile getirdi. Ankara Valisi Yahya Gür de bina inşaatında ruhsat eksikliği olduğunu belirterek "Sonuçta herhalde tatlıya bağlanır" dedi. 
     
     



 GÜNCEL 

























</TEXT>
</DOC>
