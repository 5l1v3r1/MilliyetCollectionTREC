<DOC>
<DOCNO> 94168 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/06/son/sontur29.html </URL>
<DATE> 2002/07/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Sami Türk "İktidarı çökertmeyi hedef alan bir oyun var" 
</HEADLINE>
<TEXT>

     Adalet Bakanı Hikmet Sami Türk, ''Türkiye'de siyasi istikrarı hedef alan, bu iktidarı çökertmeyi hedef alan bir oyun vardır'' dedi. 
     Burdur'da ziyaret ve incelemelerde bulunan Türk, DSP İl Başkanlığı'nda partililerle bir toplantı yaptı. Türk, burada yaptığı konuşmada, Başbakan Bülent Ecevit'e ve hükümete yöneltilen eleştirilerin, saygı ve terbiye sınırını aştığını söyledi. 
     Demokratik rejimlerde iktidarların eleştirilmesinin bildik bir şey olduğunu belirten Türk, şöyle konuştu 
     ''Demokratik rejimlerde iktidarların eleştirilmesinden daha doğal bir şey olamaz. İktidarlar, muhalefetten övgü beklemezler. Ama, eleştirilerin saygı sınırları içinde, terbiye sınırları içinde olması gerekir. Türkiye'de, Sayın Başbakan'a yöneltilen eleştiriler, hastalığı ile ilgili yazılanlar, söylenenler her türlü saygı sınırının ötesindedir. Her türlü terbiye sınırının ötesindedir.'' Başbakan Bülent Ecevit'in, Türkiye'deki yaşayan en deneyimli siyasetçi olduğunun altını çizen Türk, ''O'nun deneyimlerinden yararlanmak herkesin yararınadır. Ama, bir kampanya Başbakan'ı hergün, çok ölçüsüz, terbiye dışı sözlerle istifaya davet etmektedir'' dedi. 
     Türk, sözlerini şöyle sürdürdü 
     ''Muhalefette yükselen bazı sesler, ara rejime davetiye çıkarıldığını söylemektedir. Aslında bunu söyleyenler, ara rejimi kendileri davet etmektedirler. Nitekim, bu sözü söyleyen kişinin, bugünkü gazetelerde yer alan açıklaması, Milli Güvenlik Kurulu'nun sayın Başbakan'ı görevden çekilmeye davet etmesi yolundadır. Bu sözdeki cehaleti bir yana bırakın, Milli Güvenlik Kurulu'nun böyle bir yetkisinin olmaması da bir yana, ama burada kastedilen, ara rejime açık davetiyedir.'' Türkiye'nin, kritik bir dönemden geçtiğini vurgulayan Türk, hükümetin, şimdiye kadarki uygulamaları ile başarılı olduğunu söyledi. 
     Türk, IMF'nin bile, hükümeti başarılı bulduğunu, buna karşın bir grup medyanın ve muhalefetin, tam tersi bir hava estirmeye çalıştığını kaydetti. 
     Türkiye'de, bazı çevreler tarafından güvensizlik ortamı yaratılmaya çalışıldığını dile getiren Bakan Türk, sözlerine şöyle devam etti. 
     ''Öyle ki, Sayın Başbakan'ın rahatsızlığı, konuşurken dilinin sürçmesi, borsada düşme ve yükselmelere neden olmaktadır. Böyle kırılgan bir tablo ortaya çıkarılmıştır. Bütün bu propagandalarla, siyasi istikrar konusunda bir güvensizlik ortamı yaratılmaya çalışılmaktadır. Türkiye'de siyasi istikrarı hedef alan, bu iktidarı çökertmeyi hedef alan bir oyun vardır. Bunu çok iyi görmeniz gerekir. 
     Bu hükümeti ve sayın Başbakan'ı devirmeyi hedef alan bir grup medya ve muhalefet, tamamıyla ters değerlendirmeler yapmaktadır.'' Bakan Türk, gazeteciler tarafından, Ankara Ticaret Odası ATO 
     Başkanı Sinan Aygün tarafından, Başbakan Bülent Ecevit'in vesayet altına alınması için dava açıldığının hatırlatılması üzerine de şu ifadeleri kullandı 
     ''Sinan Aygün'ün yaptığı saygısızca bir çıkıştır. Başbakan'ın vesayet altına alınmasını istemek kimsenin hakkı değildir.'' Bakan Türk, DSP İl Başkanlığı'na ziyaretini tamamladıktan sonra, eşi ve beraberindekilerle birlikte dünyaca ünlü İnsuyu mağarasını gezdi. Buradan Ağlasun ilçesine geçen Türk, Ağlasun adliye binasında incelemelerde bulundu. Türk, burada bulunan Sagallos antik kentini de ziyaret etti. 
     Türk, Burdur'daki gezisi sırasında adliye ek binası inşaatını gezerek çalışmalar hakkında bilgi aldı. Burdur E Tipi Kapalı Cezaevi'ni de ziyaret eden Türk, mahkumlarla da görüşerek sorunlarını dinledi. 
     





</TEXT>
</DOC>
