<DOC>
<DOCNO> 52086 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/13/son/sonspo02.html </URL>
<DATE> 2001/11/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Milli Takım Avusturya maçı hazırlıklarına devam ediyor 
</HEADLINE>
<TEXT>

     A Milli Futbol Takımı, 2002 Dünya Kupası finallerine katılabilmek için, Avusturya ile 14 Kasım Çarşamba günü oynayacağı baraj rövanş maçının hazırlıklarına, dün akşam yaptığı antrenmanla başladı. 
     Teknik direktör Şenol Güneş yönetiminde, Florya Metin Oktay Tesisleri'nde 1,5 saat süren antrenmanda milliler, tek pas ve depar çalışmasının ardından çift kale maç yaptı. Sakatlığı bulunan Ergün dışında tüm futbolcuların katıldığı antrenmanda, maç sırasında çektiği şutların ardından ayağında ağrı hisseden Tugay, iki kez masörlere tedavi olmak durumunda kaldı. Antrenmanın sonunda ise Emre Belözoğlu, Nihat ve Arif, şut çalıştı. 
     A Milli Futbol Takımı'nın çalışmasını, Futbol Federasyonu Başkanı Haluk Ulusoy ve yönetim kurulu üyeleri de izleyerek futbolculara destek verdi. 
     Bu arada, milli takımın antrenmanını izlemek isteyen taraftarlar tesislere alınmadı. Tesislerin dışında kalan ve Futbol Federasyonu Başkanı Ulusoy'a seslerini duyurmak isteyen taraftarların bu girişimi de başarılı olamadı. 
     A Milli Futbol Takımı, antrenmandan sonra medyaya kapılarını kapadı. 
     Milliler, Avusturya maçının hazırlıklarını, Ali Sami Yen Stadı'nda yarın basına ve taraftarlara kapalı yapacakları çalışmayla tamamlayacak. 
     






</TEXT>
</DOC>
