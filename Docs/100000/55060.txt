<DOC>
<DOCNO> 55060 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/01/son/soneko09.html </URL>
<DATE> 2001/12/01/ </DATE>
<TIME>  </TIME>
<AUTHOR>  </AUTHOR>
<HEADLINE>
2002'de TÜFE'de ortalama yüzde 46'lık artış öngörülüyor 
</HEADLINE>
<TEXT>

     Merkez Bankası raporunda, 2002 Yılı Programı ve Bütçe Tasarısında, tüketici fiyatlarında TÜFE yıl sonu itibariyle yüzde 35 oranında yıllık ortalama olarak yüzde 46,4'lük bir artış öngörüldüğü bildirildi. 
     Merkez Bankası tarafından yayımlanan Para Politikası Raporu'nun "Fiyatlar ve Para Politikası" bölümünde 2002 yılında uygulanacak para politikasına açıklık getirildi. 
     2002 yılında, 2001 yılında olduğu gibi işgücü piyasasındaki gelişmelerin enflasyon üzerinde bir baskı yaratmaması bekleniyor. 
     Yıl sonu enflasyon hedefi ile ilgili bazı riskler de bulunuyor. Bunlar 2001 yıl sonu enflasyonunun öngörülenin üzerinde gerçekleşmesi, tarımsal üretimdeki gerilemenin 2002 yılı ilk yarısında gıda fiyatlarını olumsuz etkilemesi, stokların eritilmesi nedeniyle üretim maliyetlerindeki artışın fiyatlara yansıtılma imkanının artması ve iç talepteki canlanma ile birlikte TÜFE hizmet grubu fiyatlarında görülebilecek hızlı artışlar. 
     Programın oluşturulmasında hiçbir şekilde farklı bir kur rejim uygulaması veya bir döviz kuru hedefi yer almıyor. Esnek döviz kuru uygulaması ile birlikte, reel döviz kuru iç ve dış şoklar karşısında piyasa güçlerinin gerekli gördüğü oranda yeni denge değerine doğru hareket edecek. 
     Para politikasının uygulanmasında para tabanı için belirlenen hedefe ilave olarak, ücretlerde, uluslararası ekonomik gelişmelerde, enflasyonist beklentilerdeki, toplam arz ve talepte, döviz kurunda, kamu kontrolü altındaki mal ve hizmet fiyatlarında, ihracat, ithalat ve sermaye hareketlerinde gelismelerin genel fiyatların trendi üzerindeki etkileri değerlendirilerek para politikasında gerekli görülen değişikler yapılacak. 
     Enflasyon hedeflemesine geçiş dönemi olarak tanımlanabilecek bir dönem olan 2002 yılında, para politikasının etkinliğini ve şeffaflığını artırmak Merkez Bankası'nın ana hedefleri içerisinde yer alacak. 
     






</TEXT>
</DOC>
