<DOC>
<DOCNO> 59782 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/31/guncel/gun02.html </URL>
<DATE> 2001/12/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Çocuk pornosunu çocuklar satıyor... 
</HEADLINE>
<TEXT>

İstanbul'da porno CD'lerin nasıl satıldığına bakmak için Eminönü'nün yolunu tuttuk. Bu semtteki teşkilatın başında, eski zabıta görevlisi var 
     MUSTAFA BAKACAK İstanbul 

     Türkiye'nin de aralarında bulunduğu 20 ülkede gerçekleştirilen operasyonla çökertilen porno şebekesinin ürettiği CD'ler, şehrin göbeğinde küçücük çocuklara sattırılıyor. 
     Bu işin merkez üssü olarak karşımıza Eminönü çıktı. Mafya tarafından yönlendirilen porno CD satıcısı çocuklar, Doğubank'ın çevresinde müşteri bulmak için çırpınıyor. CD'lerin nasıl ve kimler tarafından satıldığını belirlemek için Doğubank'ın önünde yürürken, yaşları 15 - 18 arasında olan iki çocuk "CD lazım mı Güzel porno CD'ler var" dedi. 
     
     Kopyası 2 milyon 
     Orijinalinin 4, kopyasının ise 2 milyon lira olduğunu söyleyen küçük satıcılar, çekingen davranınca, "Kaç tane alacaksın Çok alırsan indirim yaparız" diyerek ısrarla tekliflerini sürdürdü. 
     Öncelikle CD'leri görmek istediğimi, kaliteli olmaları halinde alacağımı belirtince çocuklar hemen bir başka arkadaşlarını çağırarak, "Ağabey CD alacak" diyerek uzaklaştı. 
     Mavi montlu gençle Doğubank'ın karşısındaki işhanının ara sokağına girdik. Burada kapalı bir dükkanın önünde duran genç, kepenk altından elini içeri uzatarak CD'leri almaya başladı. Bu arada sürekli çevreyi de kontrol etti. "Tanesi 2 milyon" diyerek uzattığı CD'lere baktıktan sonra beğenmediğimi ve çocuk pornosu istediğimi söyleyince, yeni adrese yöneldik. 
     Olayı görüntülemeye çalışan foto muhabiri arkadaşım Oktay Ankın'ı fark eden satıcılar, tepki göstererek çevresini sardı. Ancak, İngilizce karşılık veren Ankın'ın turist olduğuna kanaat getiren çocuklar, tekrar işlerine döndü. Tedirgin olduğu gözlenen satıcı genç, etrafı kontrol ettikten sonra bir dükkanın önündeki koliden çıkardığı CD'leri montunun içine koydu. "Bunlar da istediğim gibi değil" diyerek yanından ayrıldım. 
     Sayıları 20 - 30 dolayında olan çocukların, siyah paltolu bir kişi tarafından organize edildiği dikkatimi çekti. Yanında durduğu boyacıya ayakkabılarımı boyatırken, arkadaşı ile yaptığı sohbette, "Çok iyi çalışan iki çocuğumuzu polis aldı" diyerek hayıflandığını duydum. 
     
     Kartvizit verdi 
     "Bu gidişle eski işime döneceğim" diyen ve adının Necati Sarı olduğunu öğrendiğim elebaşı, porno CD almak istediğimi belirtip, kalitesiz ve pahalı olmasından dert yanınca, "Sen ne kadar istediğini söyle" diyerek yanıma geldi. 
     Çay ısmarlayarak sohbete devam eden elebaşı, Büyükşehir Belediyesi'nde zabıta olduğunu, itfaiyeye geçmek istediğini, ancak kendisini açığa aldıklarını söyledi. Elebaşı, üzerinde "Öz Ararat Elektronik her türlü müzik ve DVD - CD filmler" ile cep telefonunun yazılı kartvizitini uzattı. Ardından CD konusuna döndü. "Sana 3 milyondan satarız" diyen elebaşı, adamları tarafından "fotoğrafını çekiyorlar" uyarısını alınca, karşıda duran arkadaşımız Ankın'ın yanına gitti. Diğer satıcı çocukların "turist" sözü üzerine geri geldi. 
     Kaliteli olması halinde fazla miktarda çocuk pornosu alacağımı söyledim. Sarı, telefonuna sarıldı. Kısa konuşmadan sonra örnek CD'yi almak üzere birlikte hanın arasındaki sokağa girdik. Burada ayaküstü teslim aldığı CD'yi bir lokantada gizlice bana verdi ve "Buna bak ve bizi ara" dedi... 
     



 GÜNCEL 



















</TEXT>
</DOC>
