<DOC>
<DOCNO> 50871 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/06/son/sondun03.html </URL>
<DATE> 2001/11/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Bıçak ve felç edici tabancayla uçağa binmeye çalışırken yakalandı 
</HEADLINE>
<TEXT>

     Nepal uyruklu bir kişi, hafta sonunda Chicago'nun O'Hare Havaalanı'nda, içinde bıçaklar, felç edici tabanca ve göz yaşartıcı bomba bulunan bir çantayla Omaha seferini yapacak United Airlines'e ait uçağa binmek isterken yakalandı. 
     Chicago Başsavcılığı Sözcüsü Randall Samborn, silah taşıma suçlamasıyla gözaltına alınan 27 yaşındaki Subash Gurung adlı Nepal uyruklu kişinin, kontrol noktasını geçmeyi başararak çantasında bulunan yedi adet bıçak, felç edici bir tabanca ve göz yaşartıcı bomba ile uçağa binmek isterken yakalandığını, ayrıca bu kişinin bavulunda da iki adet büyük bıçak bulunduğunu belirtti. 
     Federal Soruşturma Bürosu FBI'dan yapılan açıklamada, Nepal uyruklu Gurung'un, bu silahları kendini korumak için yanında taşıdığını söylediği kaydedildi. 
     Olayla ilgili bir soruşturma ekibinin kurulduğu açıklandı. 
     






</TEXT>
</DOC>
