<DOC>
<DOCNO> 51758 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/11/son/sontur02.html </URL>
<DATE> 2001/11/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Maliye, Aslıtürk'ün 138 işletme ile ortaklık ilişkisi belirledi 
</HEADLINE>
<TEXT>

     Maliye Bakanı Sümer Oral, Interpol tarafından aranan işadamı Orhan Aslıtürk hakkında çeşitli vergi suçlarından 566 rapor düzenlendiğini ve bunların Cumhuriyet Savcılıklarına iletildiğini bildirdi. 
     Oral, AK Parti Samsun Milletvekili Musa Uzunkaya'nın Başbakan Bülent Ecevit'e yönelttiği yazılı soru önergesini yanıtladı. 
     Maliye Bakanlığı'nca yapılan incelemelerde sonunda hazırlanan raporlarda Orhan Aslıtürk'ün 138 işletme ya da ortaklık ilişkisi belirlendiğini belirten Oral, incelemenin 1995-1998 dönemini kapsadığını ifade etti. 
     Oral, incelemeye 7 Temmuz 1998 tarihinde yapılan aramalardan sonra başlandığını, ilk etapta iki hesap uzmanından oluşan ekibin 2000'den itibaren on uzmana çıkarıldığını belirtti. Oral şunları kaydetti 
     ''Bugüne kadar kurumlar vergisi, gelir vergisi, KDV ve vergi suçları olmak üzere 566 adet rapor düzenlenmiş, vergi dairelerince vergi mevzuatımızın öngördüğü tüm işlemler yerine getirilmiştir. 
     Ayrıca, sözü edilen raporlar Hazine ve Dış Ticaret Müsteşarlıklarına ve Cumhuriyet Savcılıklarına intikal ettirilmiştir. 
     Düzenlenen raporlarda adı geçenin yurt dışına para ve kıymetli eşya götürdüğüne dair herhangi bir tespit bulunmamaktadır.'' Oral, Aslıtürk'ün ''Rüşvet karşılığında korunduğu'' iddialarına ilişkin herhangi bir rapor bulunmadığını, ancak iddiaların basında yer alması üzerine inceleme başlatıldığını dile getirdi. 
     






</TEXT>
</DOC>
