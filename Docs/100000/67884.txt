<DOC>
<DOCNO> 67884 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/15/son/sontur17.html </URL>
<DATE> 2002/02/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Urfi Çetinkaya tahliye oldu... 
</HEADLINE>
<TEXT>

     Mersin'de, bir kamyonda ele geçirilen 21 ton esrar ve 600 kilogram baz morfinle ilgili olarak, Adana DGM'de 
     görülen, aralarında Urfi Çetinkaya'nın da bulunduğu 8'i tutuklu, 4'ü gıyabi tutuklu 15 sanığın yargılandığı dava sona erdi. Tutuklu sanık Urfi Çetinkaya, 100 milyar lira kefaletle tahliye edilirken, 5 sanık 10'ar yıl, 2 sanık 7 yıl 6'şar ay ağır hapis cezasına çarptırıldı. 3 sanığın beraat ettiği davada, Urfi Çetinkaya ile birlikte 4 sanığın dosyası ayrıldı. Bir sanık ise öldüğü için duruşma dosyasından düşürüldü. Adana 2 No'lu DGM'deki bugünkü duruşmada, tutuklu sanıklar Mehmet Bakır Nergiz, Mustafa Nergiz, Arif Özcan, Servet Yiğit, Orhan Abu, Galip Yüzbaşıoğlu, Mehmet Köseismailoğlu ve tutuksuz sanık Hediye Sekman hazır bulundu. İstanbul'da gerçekleştirilen ''Matador Operasyonu''nda yakalanan ve tutuklanarak Kartal Cezaevi'ne konulan Urfi Çetinkaya, rahatsız olduğu için, hakkında gıyabi tutuklama kararı bulunan ve İran'da yakalanan Şükrü Menem de Türkiye'ye iade edilmediği için duruşmaya katılmadı. Tutuksuz sanıklar İlyas Yavuz ve Naciye Haydar duruşmaya gelmezken, gıyabi tutuklu sanıklar Ahmet Semiroğlu ve Sibel Semiroğlu henüz yakalanamadıkları, Mehmet Demir ise öldüğü için duruşmaya katılmadılar. Avukatlar, mahkeme üyesi Nevzat Açıkgöz'ün mazeret belirterek duruşmaya gelmemesi üzerine yedek hakim Selçuk Yağmur'un dosya üzerinde yeterli bilgiye sahip olmadığını belirterek, duruşmanın 10 gün sonraya ertelenmesini talep ettiler. Mahkeme heyeti, avukatların bu talebini reddetti ve tüm delillerin toplandığını belirterek duruşmaya devam edilmesine karar verdi. Sanıklar, önceki savunmalarını tekrar ettiklerini ifade ederek beraatlerini istediler. Urfi Çetinkaya'nın avukatı Rahmi Özkan da Cumhuriyet Savcısı'nın mütalaasına katıldığını belirterek şunları kaydetti ''Müvekkilimin, ele geçirilen uyuşturucu olayıyla bir ilişkisi yoktur. Daha önce de aynı suçtan Mersin Sulh Ceza Mahkemesi'nde yargılandı ve tahliye edildi. Hakkında hiçbir delil bulunmamaktadır. Urfi Çetinkaya'nın olayla bir ilişkisi olsa uyuşturucunun yakalanması ile ortadan kaybolurdu. Oysa ki hiçbir şeyden habersiz, bir fabrikayı almak için görmeye gittiğinde yakalanarak gözaltına alınmıştır. Müvekkillerim Urfi Çetinkaya ve Hediye Sekman'ın beraatlerini talep ediyorum.'' Diğer avukatlar da beraat ya da tahliye talebinde bulundular. Mahkeme heyeti, yaklaşık 4 saat süren duruşma sonunda, tutuklu sanık Urfi Çetinkaya'nın 100 milyar lira kefaletle tahliyesine ve hakkında açılan davanın bu dosyadan ayrılarak görülmesine, sanıklar İlyas Yavuz, Hediye Sekman ve Naciye Haydar'ın beraatlerine karar verdi. Mahkeme heyeti, sanıklar Mustafa Nergiz, Arif Özcan, Mehmet Bakır Nergiz, Servet Yiğit ve Orhan Abu'nun 10'ar yıl, Galip Yüzbaşıoğlu ve Mehmet Köseismailoğlu'nun ise 7 yıl 6'şar ay ağır hapis cezasına çarptırılmasına karar verdi. Ayrıca sanıkları 677 milyar 445 milyon 937 bin 500'er lira para cezasına çarptırdı. Gıyabi tutuklu sanıklar Ahmet Semiroğlu, Sibel Semiroğlu, Şükrü Menem'in ayrı dosyadan yargılanmalarına karar veren mahkeme, Mehmet Demir'in, öldüğü için davasının kapatılmasına karar verdi. İstanbul'da Mart ve Nisan 2000 tarihlerinde, ''Matador Operasyonu'nda yakalanan Urfi Çetinkaya'nın da aralarında bulunduğu sanıklar, ''teşekkül halinde uyuşturucu ticareti'' yaptıkları iddiasıyla 35 ile 90 yıl arasında ağır hapis ve toplam 25 trilyon lira para cezası istemiyle yargılanıyorlardı. 
     






</TEXT>
</DOC>
