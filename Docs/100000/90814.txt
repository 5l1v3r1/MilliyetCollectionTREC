<DOC>
<DOCNO> 90814 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/19/son/sontur13.html </URL>
<DATE> 2002/06/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Yılmaz ailesine tazminat... 
</HEADLINE>
<TEXT>

     ANAP Genel Başkanı, Devlet Bakanı ve Başbakan Yardımcısı Mesut Yılmaz ve eşi Berna Yılmaz, yayınladıkları haberlerde kişilik haklarına hakaret ettikleri gerekçesiyle manevi tazminat davası açtıkları Aydınlık ve Yeni Şafak gazetelerinden 3'er milyar lira, Mesut Yılmaz'ın kardeşi, işadamı Turgut Yılmaz da Aydınlık Gazetesi'nden 5 milyar lira kazandı. 
     Tazminat davalarının karar duruşmaları, Ankara 26. Asliye Hukuk Mahkemesi'nde yapıldı. Duruşmalara Yılmaz ailesinin avukatı Erden Arısoy ile davalı gazetelerin avukatları katıldı. 
     Mahkeme,"Pis Tezgah" başlığıyla 01 Ağustos 2001 tarihinde yayınlanan haberde Başbakan Yardımcısı Yılmaz'ın kişilik haklarına saldırıda bulunulduğu gerekçesiyle Yeni Şafak Gazetesi'ni 3 milyar lira manevi tazminat ödemeye mahkum etti. 
     Berna Yılmaz'ın, Aydınlık Gazetesi aleyhine açtığı dava da Ankara 26. Asliye Hukuk Mahkemesi'nde sonuçlandı. Mahkeme, "Berna Hanım'ın esrarengiz ziyareti" başlığıyla 3 Aralık 2000 tarihinde yayınlanan haber dolayısıyla 3 milyar lira manevi tazminatın, uygulanacak yasal faizi ile davalı Aydınlık Gazetesi'nden tahsil edilmesini kararlaştırdı. 
     Aynı mahkeme, "Beyaz Enerji Operasyonu Onlara Dayandı" başlığıyla yayınlanan haberde Turgut Yılmaz'ın kişilik haklarına hakaret edildiği gerekçesiyle Aydınlık Gazetesi'ni 5 milyar lira manevi tazminat ödemeye mahkum etti. 
     





</TEXT>
</DOC>
