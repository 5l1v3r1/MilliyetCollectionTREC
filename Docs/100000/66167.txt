<DOC>
<DOCNO> 66167 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/06/yasam/yas08.html </URL>
<DATE> 2002/02/06/ </DATE>
<TIME>  </TIME>
<AUTHOR>  </AUTHOR>
<HEADLINE>
MİT’te 7.65’lik infaz 
</HEADLINE>
<TEXT>

Para tartışması kanlı bitti. MİT Müsteşar Yardımcısı Cevat Öneş’in sekreterini öldüren yarbay, bir kurşun da kendi kafasına sıktı... 
     ANKARA Milliyet 

     MİT Müsteşar Yardımcısı Cevat Öneş’in sekreteri Derya Yumak, bir süre önce kendisine ait 8 bin doları işyerindeki kasaya koydu. Kasadan Öneş’in asker kökenli özel kalem müdürü Yarbay Mehmet Halit Erbay sorumluydu. Yumak, bir hafta önce parayı kasadan alarak bankaya yatırmaya gitti. Ancak bankada 8 bin doların içinden 2 bin dolarlık yüz dolar alınarak yerine birer dolar konduğu anlaşıldı. Bu durum üzerine Yumak, olayı Müsteşar Yardımcısı Öneş’e anlattı. Öneş de Erbay’ı çağırarak bu sorunu çözmelerini istedi. Ancak Mehmet Halit Erbay, 8 bin doların eksik kısmını tamamlamayınca önceki gün yeniden Öneş’in makamına çıkmak zorunda kaldı. İstek belliydi parayı tamamla. 
     Odadan çıktıktan sonra doğruca Derya Yumak’ın yanına giden Erbay, 7.65’lik tabancasını çekerek Yumak’ı boynundan tek kurşunla vurarak öldürdü. Ardından da silahı kendi başına doğrulttu ve ateş etti. Derya Yumak olay yerinde can verirken, Erbay kaldırıldığı Gazi Hastanesi’nde tüm müdahalelere rağmen kurtarılamadı. Olayın ardından Ankara Cumhuriyet Savcısı Zekeriya Sevinli, cinayet ve intiharla ilgili soruşturma başlattı. 
     



 YAŞAM 




















</TEXT>
</DOC>
