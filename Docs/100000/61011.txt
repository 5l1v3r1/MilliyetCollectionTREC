<DOC>
<DOCNO> 61011 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/07/son/soneko11.html </URL>
<DATE> 2002/01/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Borsada olumlu trendin devam etmesi bekleniyor 
</HEADLINE>
<TEXT>

     Borsa'da olumlu trendin devam etmesi beklenirken, 1 cent seviyelerine ulaşan endekste kar realizasyonlarının yaşanabileceği belirtildi. 
     Ak Yatırım Menkul Değerler Araştırma Müdür Yardımcısı Abdülkadir Konukoğlu, bugün, hisse senedi piyasasında piyasa beklentilerine paralel açıklanan enflasyon datasının etkisiyle olumlu trendin devamını beklediklerini kaydetti. 
     Konukoğlu, ''Ocak ayının ilk iki haftasında yoğun siyasi ve ekonomik gündemin piyasaları ateşleyici etkisini devam ettirmesi mümkün görülüyor. Ancak 1 cent seviyesine ulaşan endekste kar realizasyonlarının yaşanabileceği dikkate alınmalıdır'' dedi. 
     Aralık ayı enflasyon rakamlarına göre TEFE rakamının piyasa beklentilerinin ortalamasının yüzde 0.2 üzerinde, TÜFE'nin ise yüzde 1.9 altında gerçekleştiğine dikkat çeken Konukoğlu, ''Biz bu 
     rakamların piyasalar üzerinde olumsuz tesir yaratmasını beklemiyoruz. 
     Merkez Bankası'nın kotasyon indirimi konusunda açıklanan enflasyon rakamları yerine, Döviz TL paritesindeki seyri dikkate alması beklenmeli. Ancak daha önce belirttiğimiz gibi kısa vadede yeni bir faiz indirimi beklenmemelidir'' diye konuştu. 
     Konukoğlu, teknik olarak, endeksin 14,000 seviyesine doğru yapmış olduğu sert hareket sonrası kısa vadeli göstergelerin aşırı alım bölgesine gelmesi nedeniyle, kısa vadede düzeltme ve yatay seyir beklendiğini vurgularken, endeksin güç topladıktan sonra orta vadeli hedefine devam edeceğini, 15,000 direnci aşılmadan önce destek bölgelerinin tekrar denenebileceğini kaydetti. 
     






</TEXT>
</DOC>
