<DOC>
<DOCNO> 57934 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/19/son/soneko13.html </URL>
<DATE> 2001/12/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Arjantin'de mali çöküş...IMF umut vermezken, "yağma"lar yayılıyor 
</HEADLINE>
<TEXT>

     Arjantin'in istediği acil krediye yeşik ışık yakmayan Uluslararası Para Fonu'nun IMF , bu ülkenin mevcut mali durumunun ''sürdürülemez'' nitelikte olduğunu düşündüğü bildirildi. 
     Ülkede ise umutsuzluk duygusu derinleşirken, yağma eylemleri giderek yaygınlaşıyor. 
     IMF baş ekonomisti Kenneth Rogoff, ''Arjantin'in mali politikasının, borç ve faiz hadleri rejiminin sürdürülemez nitelikte olduğunu'' söyledi. Rogoff, spesifik olarak hangi politikaları kastettiğini ise açıklamadı. 
     Ancak IMF'nin Arjantin'den, şu an uyguladığı sabit kur sisteminden vazgeçmesi ve ulusal para pesonun değerini dalgalanmaya bırakmasını istediği biliniyor. 
     Bu arada, bankalardan çekilen günlük para miktarına iki hafta önce getirilen sınırlamaya rağmen, Arjantin'in mali sistemindeki kan kaybının devam ettiği bildiriliyor. 
     Merkez Bankası'ndan yapılan açıklamada, iki hafta içinde döviz rezervlerinin 400 milyon dolar azalarak 19.57 milyon dolara indiği bildirildi. 
     Bankalardaki toplam mevduat miktarının da, aynı sürede 940 milyon dolar azalmayla 67.93 milyar dolara indiği kaydediliyor. 
     Gerçek durumun resmi açıklamalardan daha da kötü olduğunu söyleyen piyasa uzmanları, Arjantin'in gerçek döviz rezervlerinin 15.4 milyar dolara indiğini tahmin ediyorlar. 
     
     Yağma olayları yayılıyor 
     Arjantin'de ekonomik krize eşlik eden toplumsal umutsuzluk ise yağma olaylarındaki artışla kendini gösteriyor. 
     Başkent Buenos Aires'in zengin semtlerinde dün gece çok sayıda dükkan ve mağaza yağmalandı. Karanlıktan yararlanan yüzlerce yağmacı yiyecekten giyeceğe bir çok malı talan ederken, polis yağmacıları dağıtmak için göz yaşartıcı gaz ve plastik mermi kullandı. Bazı mahallelerde polisle yağmacılar arasında çatışma çıktığı ve iki taraftann da yaralananlar olduğu bildiriliyor. 
     Yerel televizyona yansıyan görüntülerde, elleri kolları yiyecek paketleriyle dolu öfkeli bir yağmacı, ''Bizim oturduğumuz semtlmlerde açlıktan ölenler var. Sadece yiyecek alıyoruz. İstemenin yararı yok'' diye konuştu. 
     Polisin büyük mağazalar önünde güvenlik önlemlerini sıklaştırdığı da gözleniyor. 
     






</TEXT>
</DOC>
