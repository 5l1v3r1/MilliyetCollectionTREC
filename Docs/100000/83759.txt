<DOC>
<DOCNO> 83759 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/13/son/sonspo08.html </URL>
<DATE> 2002/05/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Ferrari'nin kararı, Formula 1 dünyasını çok kızdırdı.. 
</HEADLINE>
<TEXT>

     Formula 1 F1 Dünya Şampiyonası'nın Avusturya Grand Prix'inde Ferrari pilotlarından Barrichello'nun yarışı önde götürmesine karşın teknik heyetin Alman pilot Schumacher'i birinci yaptırma kararı polemiklere yol açtı. 
     İtalyan gazeteleri, Ferrari takımının kararını bugünkü sayfalarında sert dille eleştirirken, Ferrari takımın direktörü Jean Todt'un çok yanlış bir karar aldığı savunuldu. Dün yapılan yarışı baştan sonra Brezilyalı pilot Rubens Barrichello önde götürmüş, ancak bitiş çizgisine gelindiğinde, takım direktörü Todt'tan gelen talimatla Michael Schumacher'in kendisini geçmesine izin vermişti. 
     La Gazzetta dello Sport manşetini bu olaya ayırarak, ''Büyük Barrichello, küçük Todt'' başlığını attı. 
     Diğer gazeteler de ''Barrichello'ya kazanmak yasak'' ifadesini kullanarak, ''utanç'' olarak değerlendirdikleri olayda Schumacher'in üst klasta bir pilot olduğunu kanıtlamak için gelen talimatı dinlememesi gerektiğini savundu. 
     Todt ise gazetecilerin suçlamalarına, ''Firma her şeyden önce gelir. Kazanmak için her şeyi yapmalıyız. Başkan Montezemolo bizim ile aynı fikirde. Geçen yıl da aynısını yaptık. Markalar ve pilotlarda şampiyonluğu kazanmak istiyoruz. Puanları sokağa atamayız'' yanıtını verdi. 
     Schumacher ise ''Avusturya'da bu zamana kadar hiç kazanmamıştım, ama bu şekilde bir başarıdan memnun olamam. Karara itaat etmemeyi düşündüm, ama takımın felsefesi bu'' dedi. 
     
     Diğer takımların tepkileri 

     Formula 1 dünyasından Ferrari'ye gelen tepkiler ise şöyle 
Williams'ın sorumlusu Patrick Head ''Bir utanç. Duyulmamış bir iğrençlik. Padokta aptal veya salak biri var.'' 
Bar'ın pilotu Jacques Villeneuve ''Eğer kontratta kimin kazanacağı, kimin kaybedeceği yazıyorsa tamam. Herkes için kötü oldu.'' 
Williams BMW'nin direktörü Gerhard Berger ''Ferrari, utanç verici bir karar aldı. Çünkü gerekmiyordu.'' 
Renault'un menajeri Flavio Briatore ''Formula 1'in Ferrari'ye ihtiyacı yok. Onlardan daha büyüğüz. F1 tarihinde 12 yıldır görülmeyen bir şey oldu. Schumacher kazanmadı, Barrichello kazandı. Tribünlerin ıslıklarını dinlemek yeter.'' 
Bu arada yarışta meydana gelen olayın Formula 1 dünyasını da alt üst ettiği belirtildi. Özellikle Formula 1 bahisçilerinin çok zor durumda kaldığı ve suç duyurusunda bulunacakları ifade ediliyor. 
     
     "Çok para harcandı" 

     Yarıştan sonra düzenlenen basın toplantısında konuşan Schumacher kararın kendisini de rahatsız ettiğini belirtmişti. Durumdan memnun olmadığını söyleyen Alman pilot, Ferrari'nin kararını şampiyonluk için çok para harcanmasına bağlamıştı. 
     

     
</TEXT>
</DOC>
