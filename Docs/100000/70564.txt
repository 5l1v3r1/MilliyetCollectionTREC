<DOC>
<DOCNO> 70564 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/03/son/soneko05.html </URL>
<DATE> 2002/03/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Maliye Bakanı Oral "Ekonomide önemli iyileşmeler var.." 
</HEADLINE>
<TEXT>

     Maliye Bakanı Sümer Oral, Türkiye ekonomisinde önemli iyileşmeler hissedildiğini belirterek, 2002 yılı ile ilgili bir olumsuzluk beklenmediğini söyledi. 
     Sümer Oral, İzmir-Turgutlu-Salihli yolunda incelemelerde bulunarak, Avşar Köyü kahvehanesinde köylülerle sohbet etti. 
     İzmir-Turgutlu-Salihli karayolu projesine 2 yıldır büyük önem verdiklerini ve çalışmaların tamamlanmak üzere olduğunu belirten Oral, bugüne kadar 29 trilyon lira harcanan yol için 20 trilyon liralık daha ek ödenek çıkarıldığını anlattı. Oral, ''Bu yol İzmir'i Ankara'ya bağlayan önemli bir güzergahtır. 89 kilometrelik yolun Turgutlu köprülü kavşağı inşaatı sürüyor. Hava şartları uygun olursa iki ay içinde tamamlanarak hizmete girecektir. Kavşağın ışıklı olmasını istiyoruz'' dedi. 
     Yolun tamamlanan bölümlerinin hizmete açıldığını ve daha şimdiden trafik kazalarında yüzde 60 oranında azalma kaydedildiğini belirten Oral, daha önce en çok trafik kazasının bu yolda olduğunu hatırlattı. 
     Oral, Avşar köyü kahvehanesinde de köylülerle sohbet etti. 
     Gazetecilerin de sorularını yanıtlayan Oral, vergi oranlarının aşağı çekilmesi konusundaki bir soru üzerine, ''Türkiye'de özel kesim vergi oranlarında indirim yapılmasını istiyor, vergi alanında indirim için bir şeyler yapılabilir. Avrupa'da da bu zaman zaman yapılıyor ama bu 2002 yılı için olmaz. Ancak 2003 yılında ele alınabilir. Türkiye belli 
     bir ekonomik program uyguluyor, bu program değiştirilirse, bu ekonominin sağlıklı hale getirilmesini engeller'' dedi. Türkiye ekonomisinde gelişmeler kaydedildiğini, ekonomide önemli iyileşmeler olduğunu bildiren Oral, ''2002 yılı için sıkıntı görülmüyor. Bütçe finansmanı, dış kaynağı bulmada bir sıkıntı yaşamayacağımızı umuyoruz, aldığımız tedbirler ekonomiyi canlandıracaktır'' diye konuştu. Bakan Oral, bugün açıklanacak olan aylık enflasyon oranlarının da ümit verici olacağını tahmin ettiğini kaydetti. Oral, kendisinden düğün salonu isteyen Avşarlılara ise kaynakların rasyonel olarak değerlendirilmesini tavsiye ederek, düğün salonunun 2 kilometre uzaklıktaki Turgutlu'da bulunduğunu bunun yerine istihdam ve üretime dönük projeler üretilmesini istedi. Gazetecilerin bu akşam oynanacak Göztepe-Galatasaray maçı ile ilgili olarak, ''Siz Galatasaraylısınız, ancak aynı zamanda İzmir milletvekiliniz. Kimi tutacaksınız '' şeklindeki sorusu üzerine de Oral, ''Sarı-kırmızılı renklere tutkunum. İyi olan kazansın'' diye yanıt verdi. Bakan Oral beraberinde İzmir Valisi Alaaddin Yüksel, İzmir Emniyet Müdürü Halil Tataş ve ANAP İl Başkanı Bilal Doğan ile Turgutlu'ya giderken makam otomobilinin lastiği patladı. Oral ve beraberindekiler çevreyi incelerken lastik değiştirildi ve yola devam edildi. 
     






</TEXT>
</DOC>
