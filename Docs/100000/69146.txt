<DOC>
<DOCNO> 69146 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/23/son/soneko04.html </URL>
<DATE> 2002/02/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Bankaların dörtte biri artık yok... 
</HEADLINE>
<TEXT>

     Şubat krizi sonrası bir yılda, artık bankaların dörtte biri yok. Geçen yıl Şubat'tan bu yana 20 banka tarihe karıştı. 
     Türkiye Bankalar Birliği verilerini esas alarak yapılan hesaplamalara göre, 17 Şubat 2001 tarihinde 79 olan banka sayısı bu yılın aynı tarihinde 59'a geriledi. Banka sayısındaki azalış yüzde 25.3 olarak hesaplandı. 
     Bu azalışa paralel, aynı dönemler itibariyle bankaların yurtiçi şube sayısı da yüzde 12.1'lik düşüşle 938 adet azaldı. Dönem başında 7 bin 734 olan şube sayısı 6 bin 796'ya kadar geriledi. 
     Daha önce 52 adet olan yurtdışı şube sayısı da küçülmeden nasibini aldı. Yurtdışı şubeler yüzde 21.1 oranında azalarak 41'e indi. 
     
     Kapanan bankalar 
     2001 yılında 4 olan kamu bankası sayısı Emlak Bankası'nın 
     kapatılmasıyla 3'e geriledi. Kamu bankalarının toplam 3 bin 701 şubesi de 3 bin 490'a düştü. Birleşme ve kapanmalar sonucu özel sermayeli ticaret bankalarının sayısı da aynı dönemde yüzde 22.2 oranında azalışla 27'den 21'e geriledi. En büyük daralma Tasarruf Mevduatı Sigorta Fonu TMSF bankalarında yaşandı. Dönem başında 13 olan Fon bankası sayısı 4'e indirildi. Fon'daki bankaların sayısındaki azalış ise yüzde 69.2'yi buldu. 
     






</TEXT>
</DOC>
