<DOC>
<DOCNO> 99718 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/03/dunya/adun.html </URL>
<DATE> 2002/08/03/ </DATE>
<TIME>  </TIME>
<AUTHOR>  </AUTHOR>
<HEADLINE>
İŞTE KATİL 
</HEADLINE>
<TEXT>

17 Kasım tetikçilerinden Kondilis, Atina’daki Türkiye Büyükelçiliği Müsteşarı Sipahioğlu’nun katillerinden biri olduğunu itiraf etti 
     YORGO KIRBAKİ Atina 

     Yunan polisinin peşi sıra düzenlediği operasyonlarla çökme noktasına gelen terör örgütü 17 Kasım’ın Türk diplomatları öldüren tetikçileri de yakalanmaya başlandı. Yunanistan Emniyet Genel Müdürlüğü Sözcüsü Lefteris İkonomu, 17 Kasım terör örgütünün önceki gün Atina’da yakalanan üyesinin, Türkiye’nin Atina Büyükelçiliği Müsteşarı Haluk Sipahioğlu’nun şehit olduğu saldırıya katıldığını açıkladı. Sözcü, "Aris" kod adlı terörist Sotiris Kondilis’in 41 , Sipahioğlu’nun 4 Temmuz 1994’de öldürülmesinin yanı sıra katıldığı diğer eylemleri de itiraf ettiğini söyledi. Kondilis’in, ABD’nin Atina Büyükelçiliği’ne 15 Şubat 1994’te roketli saldırı ve bir banka soygunu eylemlerine katıldığı ve 20 Kasım 1991’de polisle silahlı çatışmaya girdiği belirtildi. 
     
     Görgü cinayetini reddetti 
     Atina elçilik müsteşarı Haluk Sipahioğlu’nun katili belli olurken 1991’de öldürülen Basın Ateşesi Yardımcısı Çetin Görgü’nün katilleri ise hala meçhul. 
     Sotiris Kondilis’in, Sipahioğlu cinayetinde yer aldığını itiraf etmesine karşın Çetin Görgü cinayetinde yer almadığını söylemesi polis için sürpriz oluşturdu. 
     Çünkü hala hastanede tedavi gören ve ihbarlarıyla 17 Kasım’ın çökertilmesinde önemli rol oynayan "Mihalis" kod adlı terörist Savvas Ksiros ifadesinde, Sipahioğlu ciyanetinde kendisinin, Kondilis’in ve aranmakta olan "Lukas" kod adlı terörist Dimitrios Kufodinas’ın yer aldığını söylemişti. 
     
     Sırada kimler var 
     Yunan polisi sözcüsü İkonomu, 17 Kasım’ın halen firardaki üyesi "Lukas" kod adlı Dimitri Kufodinas’ın aranmasına devam edildiğini belirterek, Yunan halkına polisin araştırmalarına yardımcı olması çağrısında bulundu. Polisin firardaki Kufodinas’ın yanısıra "Anna" kod adlı bir kadın ile "Asurbanipal" kod adlı bir teröristin peşinde olduğu bildirildi. Özellikle Kufodinas’ın yakalanması polis için çok önemli. 
     
1994’te şehit edilmişti...      17 Kasım, Türkiye’ye yönelik ilk eylemini dönemin Dışişleri Bakanı Mesut Yılmaz’ın 23 Mayıs 1988’deki Atina ziyareti sırasında yaptı. Önce Atina’da Türk diplomatların araçlarına bombalı saldırılar düzenleyen örgüt, Türkiye’nin Atina Büyükelçisini telefonla tehdit etti. 
     Bundan sonra saldırıların dozunu artıran 17 Kasım, 1991’de yine Atina’da Türk elçiliğine ait bir otobüse bomba attı. 3 Türk görevli yaralandı. Türkiye ilk şehidini 7 Kasım 1991’de verdi. Basın ataşesi Çetin Görgü otomobilinin içinde uğradığı silahlı saldırıda öldü. İkinci şehit müsteşar Ömer Haluk Sipahioğlu oldu. 4 Temmuz 1994’te Sipahioğlu, 17 Kasım mensubu 2 militanın açtığı ateş sonucu hayatını kaybetti. 
     
Örgüt lideri F tipine isyan etti      ATİNA Milliyet 

     17 Kasım’ın lideri Aleksandros Yiotopulos, özel bir cezaevinde tutulmasını eleştirerek bu uygulamanın yasadışı olduğunu ileri sürdü. Yiotopulos bulunduğu Koridalos Cezaevi’ndeki yaşam şartlarının "insan onurunu çiğnediğini" iddia etti. Tek kişilik özel hücrede kalan terörist lider, cezaevi şartlarının kişiliklerini paçavraya çevirmeyi hedeflediğini, günün 24 saatinden 23’ünü hücrede geçirdiğini, bir saatlik havalandırmada ise etrafı yüksek duvarlarla örtülü 25 metrelik bir avluda yürümek zorunda kaldığını belirtti. 
     20’den fazla kişinin ölüm fermanını imzalayan Yiotopulos, ziyaretçileri ve avukatlarıyla görüşmelerinin çok kısa tutulmasından da yakınarak, gazete okuyup televizyon seyretmesine izin verilmemesinden şikayet etti. "Saatlerimizi dahi aldılar, zaman duygumuzu yitirdik. Tam bir karanlık içindeyiz" diyen Yiotopulos "Kendimizi sağlıklı bir şekilde savunamayacağız. Dolayısıyla adil yargılanmayacağız" diye konuştu. 
     
     Tas kebap ve imambayıldı 
     Ancak gardiyanlar, Yiotopulos ve diğer teröristlerin gayet rahat olduklarını, hatta sıcaktan bunalmamaları için hücrelere vantilatör ve buzdolabı konduğunu ve yemeklerin de kaliteli olduğunu söylediler. Gardiyanlar "Dün öğlende tas kebabı, akşam da imambayıldı verdik" dediler. 
     17 Kasım üyeleri Koridalos cezaevinde özel hücrelerde kalıyor. Her biri 12 metrekarelik olan hücreler kameralarla izleniyor ayrıca, kapılar da şifresi her 12 saate bir değiştirilen elektronik bir sistemle açılıp kapanıyor. 
     
     Masrafları kim ödeyecek 
     Öte yandan, 29 Haziran gecesi sabotaja hazırlanırken saatili bombanın elinde patlaması sonucu yaralanan ve yakalanan terörist Savvas Ksiros’un 20 bin euro tutan hastane masrafları sorun oldu. Sosyal sigortaya kayıtlı olmayan Ksiros’un tedavi masraflarının karşılanabilmesi için akrabaları "fakir" raporu alacak. 
     



 DÜNYA 












</TEXT>
</DOC>
