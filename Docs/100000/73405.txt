<DOC>
<DOCNO> 73405 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/19/son/sondun04.html </URL>
<DATE> 2002/03/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Pentagon Danışmanı "Irak'a girersek Türkiye destek verir " 
</HEADLINE>
<TEXT>

     ABD Savunma Bakanlığı Pentagon'un siyasi danışma komitesi üyesi Richard Perle, Irak'a yönelik askeri bir müdahale durumunda Türkiye'nin de kuvvetle destek vereceğine inandığını söyledi. 
     Amerikan-Türk Konseyi ATC 21'inci yıllık konferansı çerçevesinde Washington'da düzenlenen ''terörizmin global etkisi'' konulu panelde yer alan Perle, ''ABD, Irak'a girerse, Türkiye'nin kuvvetle destek vereceğine inanıyorum'' dedi. 
     MSNBC televizyonundaki ''Hardball'' programının sunucusu, gazeteci Chris Matthews'ın yönettiği oturuma Perle'in yanı sıra, CNN'in terörizm uzmanı Peter Bergen, Bilgi Üniversitesi'nin eski Uluslararası İlişkiler Bölümü profesörlerinden İlter Turan ve TÜSİAD'ın eski Başkanı Erkut Yücaoğlu katıldı. 
     Panelde konuşan Perle, Irak lideri Saddam Hüseyin'in gitmesinin bölgeye istikrar getireceğini ve bunun da ABD ve Türkiye'nin ortak çıkarı olacağını söyledi. Perle, Saddam'ın gitmesi halinde Türkiye'nin, Irak'a uygulanan ambargodan kaynaklanan kayıplarının da ortadan kalkacağını ve normal ticari ilişkilerin başlamasının ekonomiye katkıda bulunacağını kaydetti. Perle, Irak'a müdahaleden çıkabilecek ''olumlu senaryo'' çerçevesinde Türkiye ile ABD arasında ''Serbest Ticaret Anlaşması'' görmek istediğini söyleyince, salondan büyük alkış aldı. Richard Perle, Irak'ın yeniden kurulmasında Türkiye'ye büyük iş düşeceğini de söyledi. Perle, ''Bu Başkan, başka hiçbir Amerikan başkanına benzemiyor ve bu ülke, 11 Eylül'den önceki ülke değil'' dedi. 
     Perle, ''Bunu söylemekten üzgünüm ama Türkiye'nin yakın gelecekte AB üyesi olabileceğini sanmıyorum. Bu da AB'nin payına düşen bir utanç'' diyerek, Türkiye'nin ABD ile yakın ilişkilerini korumasının önemine işaret etti. 
     
     Saddam giderse halk dans edecek 
     Saddam giderse insanların sokaklarda dans edeceğini savunan Perle, gazeteci Matthews'ın, ABD'nin Küba'da denediği ''Domuzlar Körfezi'' girişimini hatırlatması ve aynı başarısızlığın Irak'ta da gerçekleşebileceğini belirtmesi üzerine, ''Irak'a operasyon kolay olacak demiyorum'' dedi. Perle, 40 yıl önce Küba'da Fidel Castro yönetiminin devrilmesini amaçlayan küçük bir grup Amerikan askerinin Domuzlar Körfezi'ne yaptığı çıkarmanın, hava harekatıyla desteklenmediğini belirterek, girişimi ''aptalca'' sözüyle niteledi. 
     Perle, ''ABD bundan sonra, başarısız olacağına inandığı hiçbir girişimde bulunmaz'' dedi. 
     Richard Perle, Kuzey Iraklı Kürt liderler Mesud Barzani ve Celal Talabani'nin, Irak konusunda Türkiye ile işbirliği yapmaya hazır olduklarını da kaydetti. 
     Irak'a askeri harekatın ''çabuk ve kararlı'' olması gerektiğini belirten Perle, iddia edildiği gibi Saddam yönetimini devirmek için geniş çaplı kara birlikleri gerekmediğini savundu. 
     
     PKK terörist 
     Saddam'ın bugün, Körfez Savaşı'ndan beri geçen sürede daha zayıf olduğunu savunan Perle, ''Saddam Hüseyin en azından 11 yıl daha yaşlı'' dedi. Perle, Afganistan'daki askeri operasyonlarda görüldüğü üzere, ABD'nin de silah kapasitesini geliştirdiğini söyledi. 
     Richard Perle, ''Bölgede Saddamlı bir istikrar söz konusu değil. 
     Saddam iki kez komşularını işgal etti ve bunu fırsat bulursa yine yapacaktır. Saddam gidene kadar kimse güvende değil'' diye konuştu. 
     Perle, terörist tanımını da ''sivillere karşı şiddet uygulayan herkes teröristtir'' olarak yaptı. Richard Perle, bu çerçevede PKK, IRA ve El Kaide arasında fark olmadığını söyledi. 
     
     TÜSİAD Başkanı 
     TÜSİAD'ın eski Başkanı Erkut Yücaoğlu, ABD'nin Irak'a saldırmada amacının tam olarak ne olduğunun anlaşılması gerektiğini söyledi. 
     Yücaoğlu, askeri bir girişimin bölgedeki çatışmaların ve karışıklığın daha fazla yayılmasına, İsrail-Filistin sorununun derinleşmesine yol açabileceğini söyledi. 
     Türkiye'nin ekonomik toparlanmayı sağlayabilmesi için reformlara devam etmesi ve AB için gereken düzenlemeleri yapmasının çok önemli olduğunu vurgulayan Yücaoğlu, reform konusunda hiçbir şekilde gevşemeye gidilmemesi gerektiğini söyledi. Türkiye'nin büyümeye odaklanması gerektiğini belirten Yücaoğlu, Irak'a askeri bir operasyonun, büyüme oranını yüzde 2 oranında düşürebileceği endişesini ifade etti. Yücaoğlu, ''Irak'a operasyon olsun veya olmasın ABD'den, Türkiye ile ekonomik ilişkileri güçlendirmede üst düzey kararlılık bekliyoruz'' dedi. 
     Erkut Yücaoğlu, sadece son 2 yılda Irak kayıplarının 20 milyar dolar olduğunu kaydetti. 
     Prof. İlter Turan da, Irak'ın 11 Eylül terörist saldırılarıyla bağlantısının açık olmadığını ve askeri bir müdahaleye Türk halkının desteğinin yüzde 50'nin altında kalacağını söyledi. 
     






</TEXT>
</DOC>
