<DOC>
<DOCNO> 65557 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/02/son/sondun10.html </URL>
<DATE> 2002/02/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Bir peri masalı... Hollanda Veliaht Prensi evlendi... 
</HEADLINE>
<TEXT>

     Hollanda Kraliçesi Beatrix'den sonra tahta geçecek olan Veliaht Prens Willem Alexander, Arjantinli nişanlısı Maxima Zorrequieta ile Amsterdam'da düzenlenen görkemli törenle evlendi. 
     Nikah, sıkı güvenlik önlemleri altında Amsterdam Borsası binasında düzenlenen törende, Amsterdam Belediye Başkanı Job Cohen tarafından kıyıldı. Nikah töreninin ardından, Maxima, Prenses unvanını aldı. 
     BM Genel Sekreteri Kofi Annan, Güney Afrika Cumuhuriyeti'nin eski devlet başkanlarından Nelson Mandela ve çeşitli Avrupa ülkelerinden kraliyet aileleriyle birlikte toplam 600 davetlinin katıldığı nikah töreninin ardından dini tören yapıldı. 
     Televizyonlardan da canlı yayınlanan törenin ardından, Prens Willem Alexander ve Prenses Maxima, 6 atın çektiği altın faytonla kısa bir kent turu yaptı, daha sonra Amsterdam'daki sarayın balkonundan halkı selamladı. 
     Düğün törenine, Prenses Maxima'nın babası katılmadı. Arjantin'de General Videla döneminde Tarım Bakanı olan Jorge Zorrequieta, o dönemde işlenen insan hakları konusundaki günahlara ortak olduğu gerekçesiyle Hollanda kamuoyunda sık sık eleştirilmesi ve düğünde hazır bulunması istenmemesi nedeniyle katılmadı. 
     Törende, yalnızca Maxima'nın teyzesi ve kardeşleri hazır bulundu. 
     Öte yandan, düğün dolayısıyla dün akşam başlayan konser, gösteri şeklinde düzenlenen eğlencelerle bugün de devam ediliyor. 
     Veliaht Prens Willem Alexander ve Prenses Maxima, tahta geçene kadar, Lahey yakınlarındaki Wassenaar kasabasında bir villada ikamet edecekler. 
     






</TEXT>
</DOC>
