<DOC>
<DOCNO> 94886 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/10/son/soneko09.html </URL>
<DATE> 2002/07/10/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD Ticaret Bakan Yardımcısı "ABD - Türkiye ilişkileri mükemmel" 
</HEADLINE>
<TEXT>

     ABD Ticaret Bakan Yardımcısı William Lash, ABD'nin Türkiye ile ilişkilerinin mükemmel düzeyde olduğunu vurgularken, iki ülke arasındaki ekonomik ve ticari ilişkileri artırmak istediklerini söyledi. 
     Lash, Ankara'daki temaslarını, bir grup gazeteciye değerlendirdi. 
     Lash, Ankara'da yaptığı görüşmelerde, iki ülkenin ortak hedefi olan ticaret ile Türkiye'de ABD yatırımlarının artırılması konusunu ele aldıklarını söyledi. 
     ABD ile Türkiye'nin müttefik iki ülke olduğunu, siyasi ve askeri düzeyde ilişkilerin çok yakın ve güçlü olduğunu ifade eden Lash, ekonomik ve ticari bağları da güçlendirmek istediklerini bildirdi. 
     Bu nedenle Türkiye ile olan ticaret hacmi ve yatırım ortamının geliştirilmesi için yollar aradıklarını belirten Lash, ABD sermayeli firmaların, Türkiye ile daha fazla ticaret ile yatırım yapmasından memnunluk duyacaklarını kaydetti. 
     2000 yılı verilerine göre ABD Türkiye'ye 3.1 milyar dolarlık ihracat yaparken, ithalatının 3 milyar dolar olarak gerçekleştiğini hatırlatan Lash, ABD sermayeli firmaların ise aynı dönemde 1 milyar doların üzerinde yatırım yaptığını bildirdi. 
     İki ülke arasındaki ticari ilişkilerin mevcut potansiyeli yansıtmadığını anlatan Lash, Türkiye'den, yabancı sermaye için cazip bir yatırım ortamının geliştirilmesine dönük adımlar atmasını istedi. 
     
     FİKRİ MÜLKİYET HAKLARI 
     Ankara'da yaptığı temaslarda fikri mülkiyet hakları konusunu da ele aldıklarını Lash, film ve müzik cd'lerinin telif haklarının önemli bir konu olduğunu söyledi. 
     Yatırım ortamının oluşturulmasında, fikri mülkiyet haklarının korunmasının önemli bir unsur olduğunu kaydeden, Türkiye'den telif haklarına yönelik korunmanın artırılması için adımlar atmasını istediklerini belirtti. 
     Türkiye'nin doğru adımlar atmasına karşın, bandrol sisteminin etkisizliğinden endişe duyduklarını ifade eden Lash, dijital korsan basımların arttığını söyledi. 
     
     NİTELİKLİ SANAYİ BÖLGELERİ VE ENERJİ PROJELERİ 
     Lash, bir soru üzerine, ABD Başkanı George Bush yönetiminin Türkiye'de Nitelikli Sanayi bölgeleri kurulması projesine büyük önem verdiğini, bu projenin Türkiye'nin ihrac ettiği ürünlerin çeşitlendirilmesi ve daha rekabetçi olmasına yardım edeceğini bildirdi. 
     ABD'li firmaların enerji projelerine ilgi duyduğunu belirten Lash, bu projelerin, yüksek teknolojiye sahip ABD firmalarının Türkiye'ye gelmesine olanak sağladığını kaydetti. 
     Lash, ''Türkiye'deki mevcut siyasi ortamın, ABD firmaların Türkiye'ye bakış açısında bir değişiklik yaratıp yaratmayacağına'' ilişkin soru üzerine, Türkiye ile ABD'nin yıllardır dost ve müttefik bir ülke olduğuna dikkati çekti, sadece siyasi alanda değil, iki ülke halkı arasında çok güçlü bir ilişki olduğunu söyledi. 
     Lash, demokrasinin gereği her iki ülkede hükümetler değişse bile dostluğun kalıcı olduğunu kaydetti. 
     





</TEXT>
</DOC>
