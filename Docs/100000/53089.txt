<DOC>
<DOCNO> 53089 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/19/son/sonspo20.html </URL>
<DATE> 2001/11/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Milan'da şimdi de Sacchi tartışması... 
</HEADLINE>
<TEXT>

     AC Milan'ın, Piacenza karşısında 0-0 berabere kalması sonrası yöneticiler ile teknik direktör Carlo Ancelotti arasında yapılan toplantıya eski teknik adam Arrigo Sacchi'nin de katılması polemiklere yol açtı. 
     Basında yer alan ifadelerde Sacchi'nin yöneticiliğe getirilebileceği hatta Ancelotti'nin üstünde danışman olabileceği iddiaları ortaya atıldı. 2. başkan Adriano Galliani söylentiler üzerine internet sitesinden yaptığı yazılı açıklamada, ''Sacchi bizim transferlerden sorumlu danışmanımız. Geçen yıldan beri bu görevi var'' dedi. 
     Galliani yazısında Ancelotti ile Sacchi arasında görev üstünlüğü açısından hiçbir konunun mevcut olmadığının altına çizerek, ''Takımın teknik sorumlusu kayıtsız ve tek Carlo Ancelotti'dir'' ifadesinde bulundu. Galliani ayrıca Sacchi'nin geçen yıl Parma'da kısa bir süre görev yapıp sağlık nedeniyle görevden ayrılmasının hemen ardından Milan'a geldiğini belirtti. Bu durumda Fatih Terim'in teknik direktörlüğü zamanında da transferden sorumlu kişinin Arrigo Sacchi olduğu ortaya çıkmış oldu. 
     Son olarak basında yapılan yorumlarda takımın kötü gittiği gerekçesiyle Terim'i görevden alıp yerine Ancelotti'nin getirilmesine karşın birşey değişmediği ifade edilen AC Milan hakkında da bir açıklama yapan Galliani, ''Çok güçlü bir kadromuz var ve yeniden başlayacağız. Eminiz ki Milan'ın kazanan ve ikna eden bir takım olması için Carlo en kısa zamanda gerekli formulü bulacak'' dedi. 
     






</TEXT>
</DOC>
