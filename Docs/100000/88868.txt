<DOC>
<DOCNO> 88868 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/09/son/sonspo13.html </URL>
<DATE> 2002/06/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Yine o dakika... 
</HEADLINE>
<TEXT>

     17. Dünya Kupası finallerinde C Grubu'ndaki 2. maçında milli takım, Kosta Rika 
     ile 1-1 berabere kalarak umudunu son maça bıraktı. 
     A Millilerimiz ilk yarı boyunca daha baskılı bir oyun oynadı. Kosta Rika ise kendi sahasında alan daraltarak kontra ataklarla pozisyon bulmayı hedefledi. 
     Maçın ilk tehlikeli atağı 9. dakikada böyle bir pozisyondan Wanchope ile gelişti. Yıldız oyuncunun vuruşu üstten auta gitti. 
     Daha sonra toparlanan Türkiye, Ümit Özat'ın firiği ve Hasan'ın uzaktan denediği şutlarla kaleyi yokladı. Takımımızda ilk yarının yıldızı etkili oyunu ile Emre Belözoğlu'ydu. Maçın en büyük gol pozisyonu ise 32. dakikada Centeno ile yaşandı. Rüştü ile karşı karşıya kalan Kosta Rika'lı oyuncu topu dışarı gönderince derin bir "Oh" çektik. 
     Karşılaşmanın 2. yarısına Türkiye çok hızlı başladı. Sağdan ve soldan gelen ataklarla gol için herşeyi yapan A milliler, aradığı golüne de bu yarıda kavuştu. 
     Maçın büyük bölümünde üstün oynayan A milliler, maçın sonlarına doğru yedikleri kontraatak bir golle maçı da berabere tamamladı. 
     
     Dakika dakika maç... 
     17. Dünya Kupası finallerinde C Grubu'nda yer alan A Milli Takım, gruptaki 2. maçında Kosta Rika karşısında ilk yarıyı 0-0 eşitlikle kapadı. 
     Pozisyon yönünden fazla zengin olmayan maçın ilk yarısına, her iki takım da temkinli başladı. Türkiye bu yarıda, orta alan oyuncularının getireceği topları, Hakan Şükür ve Hasan Şaş ile buluşturarak gol arama düşüncesinde göründü, ancak savunmada çabuk çoğalan rakibi karşısında gol atmayı başaramadı. 20. dakikadan sonra orta alanda kontrolü ele geçiren milli takım, topa daha fazla sahip olmasına karşın, rakibine belirgin bir üstünlük sağlayamadı. 
     Kosta Rika ise kontrataklarla gol aramaya çalışırken, maçın en tehlikeli atağını gerçekleştirdi. Ancak bu devrede Kosta Rika da hedeflediği golü bulamadı. 
     Maçın ilk atağı Kosta Rika'dan geldi. 8. dakikada Wallace'ın pasıyla topla buluşan Wanchope'nin sert şutunda, top üstten auta gitti. 
     11. dakikada Ümit Özat'ın ceza alanı dışından kullandığı serbest vuruşta, meşin yuvarlak az farkla auta çıktı. 
     24. dakikada Hasan Şaş, Brezilya maçında attığı gole benzer bir pozisyonda, ceza alanı sol çaprazında, savunmanın arkasında topla buluştu. Ancak, bu futbolcunun vuruşunda top savunmadan döndü. 
     33. dakikada Gomez'in ara pasıyla kaleci Rüştü ile karşı karşıya kalan Centeno'nun sert şutunda, top az farkla auta çıktı. 
     Kalan dakikalarda 2 takımın çabası gol getirmedi ve ilk yarı 0-0 sona erdi. 
     46. dakikada Hasan Şaş'ın soldan ortasında, Hakan Şükür'ün kafa şutunda top az farkla auta çıktı. 
     48. dakikada Emre'nin uzun pasında Hakan Şükür, ceza alanı içinde kaleciyle karşı karşıya kaldı. Bu futbolcunun vuruşunda, top auta çıktı. 
     Türkiye, aradığı gole 56. dakikada kavuştu. Bu dakikada Emre'nin pasında topu Hasan Şaş göğüsüyle topu yine Emre'nin önüne indirdi. Bu futbolcunun ceza alanı içinden sert şutunda, top savunma oyuncularına çarpıp yine Emre'nin önüne düştü. Emre, bu kez düzgün bir vuruşla topu ağlara gönderdi 1-0. 
     66. dakikada Wanchope'nin ara pasında topla buluşan Lopez, altıpasa dek indi. Bu futbolcunun şutunda, meşin yuvarlak Rüştü'de kaldı. 
     67. dakikada Kosta Rika'da, Centene'nin yerine Medford xx oyuna girdi. 
     74. dakikada A Milli Takım'da, Hakan Şükür'ün yerine İlhan Mansız xx oyuna dahil oldu. 
     77. dakikada Kosta Rika'da Lopez ve Wallace oyundışı kalırken, yerlerine Winston Parks xxx ve Mesen xx oyuna dahil oldular. 
     78. dakikada millilerde bu kez Yıldıray, yerini Nihat'a xx bıraktı. 
     86. dakikada Kosta Rika beraberliği yakaladı. Bu dakikada altıpas içinde Gomez'in rövaşata pasında, Winston Parks sert bir vuruşla topu ağlara göndererek skoru 1-1 yaptı. 
     87. dakikada milli takımda, Tugay'ın yerine Arif oyuna girdi. 
     88. dakikada Arif'in ceza alanından sert şutunda, topu kaleci güçlükle önledi. 
     89. dakikada Winston Parks çalımlarla ceza alanına girdi ve kaleci Rüştü'yü de çalımladı. Bu futbolcunun vuruşunda, top az farkla auta gitti. 
     Karşılaşmada başka gol olmayınca, maç 1-1 sona erdi. 
     Maçın fotoğrafları FOTO - GALERİ'de... 
     





</TEXT>
</DOC>
