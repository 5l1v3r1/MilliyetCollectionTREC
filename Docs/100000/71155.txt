<DOC>
<DOCNO> 71155 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/06/son/sonspo13.html </URL>
<DATE> 2002/03/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Euro 2008'e KKTC'nin katılması talebi Atina'yı karıştırdı 
</HEADLINE>
<TEXT>

     Yunanistan ile birlikte düzenlenmesi planlanan 2008 Avrupa Futbol Şampiyonası'nda KKTC'nin de yer alması gerektiğine ilişkin Türk basınında yer alan haberler, Atina'yı karıştırdı. 
     Yunan basınına göre, Yunanistan Futbol Federasyonu Başkanı Vasilis Gagacis, ''Eğer Türkiye Futbol Federasyonu, Başbakan Ecevit'in yaklaşımı doğrultusunda hareket ederse, Yunanistan organizasyondan çekilecektir'' dedi. 
     Yunanistan ile Türkiye Futbol Federasyonlarının 2008 Avrupa Futbol Şampiyonası finallerini ortak düzenlenmesi kararının, ''2 ülkenin arasında varolan siyasal sorunlardan uzak durulması'' çerçevesinde alındığını vurgulayan Gagacis, ''Bu çok önemli organizasyonun vermesi gereken, barış, karşılıklı anlayış ve işbirliği mesajı olmalıdır'' dedi. 
     KKTC'nin şampiyonaya katılması konusunun hiç ele alınmadığını belirten Gagacis, ''Bundan sonra da ele alınması mümkün değildir'' ifadesini kullandı. 
     2 ülke federasyonlarının organizasyon için harcadıkları çabaların 
     ''Politize edilecek bir konu'' olmadığını vurgulayan Gagacis, ''Türkiye Futbol Federasyonu ile her konuda çok başarılı bir işbirliği içerisindeyiz. Ancak, organizasyonu aldığımız takdirde şampiyonanın yapılacağı 2008 yılına kadar Başbakan Ecevit'in yaklaşımına benzer önerilerle karşılaşırsak, bu, işbirliğimizin bitmesi anlamına gelir. 
     Bunun da sorumlusu biz olmayız'' dedi. 
     
     Beglitis'in açıklaması 
     Bu arada Atina'da yayımlanan To Vima gazetesine bir açıklama yapan Yunanistan Dışişleri Bakanlığı Sözcüsü Panos Beglitis, ''2008 Futbol Şampiyonasına birleşmiş bir Kıbrıs'ın katılmasını dileriz'' dedi. 
     Beglitis, KKTC'nin şampiyonaya katılımının Yunanistan tarafından kabulünün söz konusu olamayacağını da bildirdi. 
     Beglitis, bu organizasyonu ortak yapmaya ilişkin siyasal girişimin iki ülke arasındaki barış, işbirliği ve karşılıklı güveni sağlamaya yönelik olduğunu kaydetti. 
     
     Yunan basını 
     Öte yandan Yunan basını, şampiyonaya ilişkin gelişmelere geniş yer verdi. Atina'da yayımlanan Kathimerini gazetesi, Ecevit'in tutumunun iki ülke federasyonları tarafından spor çerçevesinde kurulan ''Barış köprüsünün temelini'' tahrip ettiğini savundu. 
     Apoyevmatini gazetesi ise Başbakan Ecevit'in 2008 Avrupa Futbol Şampiyonası ortak organizasyonuna yaklaşımını ortaya koyan açıklamalarının, ''ortaklığı'' iptal edilme derecesine götürdüğünü bildirdi. 
     Yunanistan ile Türkiye'nin 2008 Avrupa Futbol Şampiyonası için harcadıkları çabaların Başbakan Ecevit tarafından adeta ''bombalandığını'' yazan Elefteros Tipos, şampiyonanın 2 ülke tarafından organize edilmesini destekleyen Yunanistan Dışişleri Bakanı Yorgo Papandreu ile Yunan Futbol Federasyonu'nun, bu son gelişmeyle ''zor durumda'' kaldıkları yorumunu da yaptı. 
     Elefterotipiya gazetesi ise konuya ayırdığı başyazısında, Başbakan Ecevit'in 2008 yılında yapılacak şampiyonaya KKTC'nin katılımı konusunu ortaya atmakla o tarihe kadar Kıbrıs'ta durumun değişmeyeceği mesajını verdiğini savundu. Elefterotipiya, Başbakan Ecevit'in KKTC'nin UEFA üyesi olmadığı için hiçbir uluslararası organizasyona katılamayacağını bildiği halde bu yolla ufukta birleşmiş AB üyesi bir Kıbrıs görmediğini ortaya koyduğunu ileri sürdü. 
     Başbakan Bülent Ecevit'in, 2008'deki Avrupa Futbol Şampiyonası'na KKTC'nin de alınması yönünde Bakanlar Kurulu toplantısı sırasında Devlet Bakanı Fikret Ünlü'ye talebini ilettiği yolunda Türk basınında haberler yer almıştı. 
     






</TEXT>
</DOC>
