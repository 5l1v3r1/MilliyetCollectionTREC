<DOC>
<DOCNO> 86685 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/29/yasam/yas03.html </URL>
<DATE> 2002/05/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Zayıfladı, suçlu çıktı 
</HEADLINE>
<TEXT>

Mahkeme, eşinin 40 kilo verip bilgisayar başından kalkmamaya başlamasını gerekçe gösteren kocayı beş dakikada boşadı... 
     BAHRİ KATARAŞ İzmir DHA 

     İşadamı Adnan Erduran, zayıfladığı gerekçesiyle boşanmak istediği eşi Elif Ebru Erduran’la evliliğini, yaptığı protokolle 5 dakikada bitirdi. Avukatı Vural Ocalı aracılığıyla boşanma davası açan Adnan Erduran 31 , dilekçesinde evlendiklerinde 64 kilo olan eşi Elif Ebru’nun 29 daha sonra 103 kiloya kadar çıktığını söyledi. Ancak altı yıllık eşinin iki yıl önce midesini küçültüp ameliyat olduktan sonra 40 kilo verdiğini ekleyen Erduran, "Evliliğimiz çekilmez hal aldı. Çocuğumuz Elif’le ilgilenmiyor. Bütün zamanını bilgisayar başında geçiriyor" diyerek boşanmak istediğini dile getirdi. Eşinin konuyu çarpıttığını belirten Elif Ebru Erduran ise, savunma dilekçesinde, "Kızımla ikimizi kendisi kovdu. Rahatsızlığım nedeniyle ameliyat oldum. Ardından kilo verdim. Şişmanken ilgi göstermezken zayıflayınca beni herkesten kıskanmaya başladı. Boşanmak istemiyorum" dedi. 
     Davaya bakan 10. Asliye Hukuk Mahkemesi’nde dün yapılan duruşmada tarafların avukatları da karı kocanın anlaşmaya vardığı protokolü mahkemeye sundu. Boşanmaya karar veren mahkeme, çocuğun velayetinin anneye verilmesini ve 200 milyon nafaka bağlanmasını kararlaştırarak davayı bitirdi. 
     
Yargı şişman kadını kolladı      Manisa Turgutlu Devlet Hastanesi doktoru Mehmet Altıparmak’ın şişmanladığı gerekçesiyle 14 yıllık eşi Edelmira Altıparmak’tan boşanmak için açtığı davaysa mahkemece reddedildi. İzmir 3. Asliye Hukuk Mahkemesi’nde önceki gün görülen duruşmada da, Mehmet Altıparmak 39 , 7 yaşındaki çocuklarının doğumundan sonra eşi Edelmira’nın 36 sürekli kilo aldığını ve 56’dan 80 kiloya çıktığını dile getirdi. Ancak mahkeme, Altıparmak’ın inandırıcı deliller gösteremediği gerekçesiyle davayı reddetti. 
     



 YAŞAM 




















</TEXT>
</DOC>
