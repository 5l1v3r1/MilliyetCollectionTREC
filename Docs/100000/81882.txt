<DOC>
<DOCNO> 81882 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/03/son/soneko05.html </URL>
<DATE> 2002/05/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Otomotivde ihracat ithalatı geçti 
</HEADLINE>
<TEXT>

     Türkiye'nin 2001 yılı otomotiv sektörü motorlu taşıt aracı ile mekanik aksam ve parçaları ihracatı, bu alanda yapılan ithalatı 507.5 milyon dolar geçti. 
     Otomotiv Sanayii Derneği'nce OSD hazırlanan ''Otomotiv Sanayii'nde Dış Ticaret'' başlıklı raporda, otomotiv sanayiinde önemli kalemleri oluşturan ve ''GTİP 87.00'' olarak adlandırılan motorlu taşıt araçları ile bunların daha çok mekanik aksam ve parçalarının 10 yıllık ithalat ve ihracatı ele alındı. 
     1992 yılında Türkiye'nin bu alandaki dış ticareti 1 milyar 99 
     milyon 193 bin dolar açık verirken, 1993 yılında açık 1 milyar 884 milyon 151 bin dolara yükseldi. İthalatın, ihracatın üzerinde gerçekleştiğini gösteren bu açık 1994'de 614 milyon 270 bin dolar, 1995'de 933 milyon 740 bin dolar, 1996'da 1 milyar 812 milyon 774 bin dolar olurken, rakam 1997'de 3 milyar 429 milyon 95 bin dolara çıktı. 1998'de açık 2 milyar 930 milyon 466 bin dolar, 1999'da 1 milyar 620 milyon 950 bin dolar olarak belirlenirken, 2000 yılında açık 3 milyar 873 milyon 8 bin dolar ile en yüksek noktaya ulaştı. Geçen yıl ise yaşanan ekonomik kriz yüzünden ithalatın gerilemesi ve ihracatta görülen artmayla sürgelen açık 507 milyon 547 bin dolarlık fazlaya dönüştü. 2000'de 5 milyar 450 milyon 800 bin dolar olan motorlu taşıt araçları ile bunların daha çok mekanik aksam ve parçalarını kapsayan ithalat, geçen yıl 1 milyar 827 milyon 50 bin dolara geriledi. İhracat ise 1 milyar 576 milyon 946 bin dolardan 2 milyar 334 milyon 597 bin dolara yükseldi. 
     





</TEXT>
</DOC>
