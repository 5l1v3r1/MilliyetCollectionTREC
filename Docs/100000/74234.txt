<DOC>
<DOCNO> 74234 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/23/son/sontur11.html </URL>
<DATE> 2002/03/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Dializ makinesi için rüşvet alan doktora hapis 
</HEADLINE>
<TEXT>

     Kütahya'nın Gediz İlçesi Devlet Hastanesi'nde diyaliz makinesine bağlanmak isteyen böbrek hastalarından rüşvet aldığı iddiasıyla yargılanan Dr. Sadettin Harmandalı, 1 yıl 5 ay 15 hapis ve geçici olarak memuriyetten men cezasına çarptırıldı. 
     Alınan bilgiye göre, Orhan Aydoğan, böbrek hastası olan babası Mehmet Aydoğan'a diyaliz sırası almak için Dr. Saadettin Harmandalı'na 750 mark rüşvet verdiğini ihbar etmiş ve 23 Mart 2000 tarihinde 
     suçüstü yakalanmasını sağlamıştı. 
     Orhan Aydoğan'ın yanı sıra Kadir Karaoğlan ve Süleyman Dağcı adlı hasta yakınlarının ihbarı üzerine Gediz Cumhuriyet Savcılığı'nca başlatılan soruşturma sonucu, Dr. Harmandalı hakkında Kütahya Ağır Ceza Mahkemesi'nde dava açıldı. 
     Yargılama devam ederken, Devlet Hastanesi Başhekimliği görevine getirilen, ancak daha sonra Sağlık Bakanlığı'nın açtığı idari soruşturma sonucu bu görevinden alınan Dr. Harmandalı, Kütahya Ağır Ceza Mahkemesi'nde ''cebir yoluyla irtikap'' suçundan 1 yıl 5 ay 15 gün hapis, 58 milyon 333 bin 333 lira ağır para ve 5 ay 25 gün de geçici olarak memuriyetten yoksun kılınması cezasına çaptırıldı. 
     Sanığın sabıkasız oluşu, mahkemedeki tavırları dolayısıyla indirimden yararlanan Dr. Harmandalı hakkındaki hapis cezası da ertelendi. 
     Davacı Orhan Aydoğan'ın Avukatı Numan Benli, cezayı yetersiz bulduklarını belirterek temyiz için başvuracaklarını söyledi. 
     






</TEXT>
</DOC>
