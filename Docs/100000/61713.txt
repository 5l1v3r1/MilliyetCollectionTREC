<DOC>
<DOCNO> 61713 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/11/yasam/ayas.html </URL>
<DATE> 2002/01/11/ </DATE>
<TIME>  </TIME>
<AUTHOR>  </AUTHOR>
<HEADLINE>
3 ÖLÜ 8 YARALI 
</HEADLINE>
<TEXT>
Otoyolda can pazarı 
Sis yüzünden TEM’de 13 araç birbirine girdi 
     ASLI ÖKTENER İstanbul 

     Çatalca’da meydana gelen zincirleme trafik kazasında, 13 araç birbirine girerken, 3 kişi öldü, 8 kişi yaralandı. TEM Otoyolu’nu savaş alanına çeviren kazanın, sis ve viyadük altında yakılan lastiğin dumanının etkisiyle meydana geldiği öne sürüldü. 
     Kardeşi Erdal’la 16 birlikte dün 34 KBZ 776 plakalı otomobiliyle Çatalca gişelerinden TEM Otoyolu’na giren Seyfettin Özlekter, Karasu Viyadüğü’ne varmadan kendini bir anda sisin ve dumanın ortasında buldu. Özlekter’in sol şeride yanaşması ve korkudan aniden arabasını durdurmasıyla arkadan gelen BMW otomobil, öndeki araca vurdu. Özlekter araçtan çıkmayı başarırken, arka koltukta oturan kardeşi ağır yaralandı. 
     
     Aşırı hız da olunca... 
     Yolun ıslak olması ve yüksek hızın da etkisiyle TIR, kamyon, kamyonet, cip ve otomobillerin bulunduğu 11 araç daha birbirine girdi. 
     TEM Otoyolu’nun İstanbul yönü savaş alanına dönerken, BMW’nin sürücüsü Ceyhun Gürkan 26 , yanında bulunan Hüseyin Yılmaz 32 ve kamyonet sürücüsü Kadir Kurt 48 olay yerinde yaşamlarını yitirdi. 
     Bu sırada kurtarma ekipleri 34 EMN 30 plakalı cipte bulunan bir kişiye kalp masajı uyguladı. Yaralanan 8 kişi Özel Büyükçekmece Hastanesi’ne kaldırıldı. 
     Polis, jandarma, itfaiye ve sivil savunma ekipleri, hurda haline gelen araçları çekiciler yardımıyla taşıyarak, otoyolu yaklaşık 1.5 saat sonra trafiğe açtı. Özlekter, "Birden her yer sisle kaplandı. Sol şeride yanaşarak yavaşladığım sırada arkamdan hızla gelen BMW bana çarptı. Arabadan çıktığımda yolun ortasındaki aralıktan yanan lastik dumanının yolu kapladığını gördüm" dedi. Kamyon sürücüsü Mehmet Deryol da "Birden sis çıktı. Önümü göremiyordum. Frene basıncaya kadar ben önümdeki araca çarptım, arkamdan gelen de bana" diye konuştu. 
     



 YAŞAM 



















</TEXT>
</DOC>
