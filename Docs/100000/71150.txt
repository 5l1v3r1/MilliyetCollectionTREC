<DOC>
<DOCNO> 71150 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/06/son/sonspo08.html </URL>
<DATE> 2002/03/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Federasyon'dan uyarı ''Hakemleri baskı almaya çalışmayın'' 
</HEADLINE>
<TEXT>

     Futbol Federasyonu, Birinci Süper Lig, 2. Lig ve 3. Lig kulüplerine gönderdiği yazıda, futbol hakemleri ve hakem camiası hakkında yapılan açıklamaların üzüntü ile takip edildiğini, futbol ailesi içinde yer alan herkesin fair-play ruhuna uygun ve centilmenlik ölçüleri içinde hareket etmeleri gerektiğini bildirdi. Yazıda, futbol liglerinde ikinci yarının başlaması ile birlikte, futbol hakemleri ve hakem camiası üzerinde olumsuz etki yapmaya ve hakemleri baskı altına almaya yönelik açıklamalar yapıldığının tespit edildiği kaydedildi. Kulüp yöneticilerinin, teknik sorumlular ve futbolcuların yaptıkları açıklamaların Futbol Federasyonu tarafından endişe ve üzüntü ile gözlendiği belirtilen yazıda, şu ifadelere yer verildi ''Kulüp başkanları, teknik sorumlular ve futbolcuların müsabakalar öncesinde, esnasında ve sonrasında hakemleri baskı altına almaya ve hakemlik camiasını yıpratmaya yönelik uygunsuz eleştirileri ve açıklamalar, hakemlik kurumunu olumsuz yönde etkileyebileceği gibi, futbol seyircilerini de federasyon ve hakemler aleyhine tahrik etmektedir. Bu da tribün terörünü artırmaktadır. Bu nedenlerle, hakemlerimizin üzerindeki psikolojik baskıların kaldırılması ve futbol müsabakalarının güvenli bir ortam içerisinde oynanabilmesini temin açısından, maç öncesi, esnası ve sonrasında kulüp başkanları, yöneticileri, teknik sorumluları ve futbolcuların hakemlerimizin hakkında menfi eleştirilerden kaçınmalarını, müsabakaların fair-play ruhuna uygun ve centilmenlik ölçülerini içerisinde tamamlanmasının sağlanmasını dileriz.'' 
     






</TEXT>
</DOC>
