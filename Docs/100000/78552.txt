<DOC>
<DOCNO> 78552 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/16/guncel/gun05.html </URL>
<DATE> 2002/04/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Dünya Bankası kulak çekti 
</HEADLINE>
<TEXT>

Dünya Bankası, Marmara depremi için acil kredi isteyen Türkiye’ye, "Siz önce 1999’da aldığınız krediyi değerlendirin, Afet Müdürlüğünüzü çalıştırın" dedi 
     HARUN GÜREK Ankara 

     İstanbul’da beklenen büyük deprem öncesi binaların güçlendirilmesi için Dünya Bankası’ndan alınacak kredi, Türkiye Acil Durum Yönetimi ADY Genel Müdürlüğü engeline takıldı. Dünya Bankası, kredi için sözkonusu genel müdürlüğün etkin hale getirilmesini ve afet yönetim projesinin tamamlanmasını şart koştu. 
     Marmara depreminden sonra Türkiye için oluşturulan paketten alınan 505 milyon dolarlık acil yardım kredisinin, hala değerlendirilmediğine dikkat çeken Dünya Bankası temsilcileri, "Acil diye aldığınız krediyle yapacağınız projeleri bile 2 yıldır bitiremediniz. 'Afet yönetim sistemi kuracağız’ dediniz, kurmadınız. Acil Durum Yönetimi Genel Müdürlüğü kurdunuz, ama personeli yok. Önce bunları tamamlayın" dedi. 
     
     Kimse vazgeçmiyor 
     Dünya Bankası’nın koşul öne sürmekte haklı olduğunu belirten yetkililer, başta Bayındırlık Bakanlığı olmak üzere hiçbir bakanlığın yetkilerinden vazgeçmek istemediğini, bu yüzden Acil Durum Yönetimi Genel Müdürlüğü’nün kağıt üzerinde kaldığını söyledi. Yetkililer, sözkonusu genel müdürlük faaliyete geçmediği için afet yönetim sisteminin de oluşturulamadığını da sözlerine ekledi. 
     Devlet Bakanı Kemal Derviş’in, Başbakan Yardımcısı Mesut Yılmaz ile birlikte Kandilli Rasathanesi’ne yaptığı ziyaret sırasında açıkladığı kredi, "proje kredisi" olarak kullandırılacak. 
     
     Zayıf yapılar belirlenecek 
     Depremden sonra oluşturulan 1.8 milyar dolarlık kredi paketinin dışında tutulması planlanan kredinin, hazırlanacak projeye göre 600 - 800 milyon dolar arasında olması bekleniyor. Kredinin açılması için önce güçlendirilmesi gereken konutlar, resmi binalar, hastaneler, köprü ve viyadük gibi altyapı tesisleri ve tarihi eserlerin belirlenmesi gerekiyor. 
     



 GÜNCEL 


















</TEXT>
</DOC>
