<DOC>
<DOCNO> 80781 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/28/ekonomi/eko02.html </URL>
<DATE> 2002/04/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Enflasyonu yenemezsek kriz olur’ 
</HEADLINE>
<TEXT>

Bakan Derviş, program gevşetilirse, büyümenin yüzde 5’e çıkabileceğini ama 2003’te yeniden kriz yaşanacağını belirterek, Büyüme sağlıklı olmalı’ dedi 
     ANKARA Milliyet 

     Devlet Bakanı Kemal Derviş, "Enflasyonu yenemezsek mutlaka kriz olur" dedi. Derviş, Ankara Sanayi Odası Başkanı Zafer Çağlayan ile Ankara - Akyurt bölgesindeki dört fabrikayı dolaştı. Ardından Ülker fabrikasına geçen Derviş, burada sanayicilerle toplantı yaptı. 
     Toplantıdan önce gazetecilere açıklamada bulunan Derviş, maliye ve para politikaları gevşetilirse 2002’de yüzde 3 değil, yüzde 5’lik büyüme olabileceğini ama enflasyonun yüzde 60’a, sonra da yüzde 80’e kadar çıkabileceğini belirtti. 
     Derviş, "2003 yılında da yeni bir bunalımla karşı karşıya kalırız. Kamu dengesine dayanan, emin adımlarla büyüme gerçekleştirilmeli ki, büyüme sağlıklı olsun. Birinci, ikinci yıl büyüme, üçüncü yıl kriz sürecinden artık Türkiye’yi kurtarmamız gerekiyor" dedi. 
     
     Sanayiciye 1 Mayıs müjdesi 
     Artık kur konusunda bir sözlerinin bulunmadığını da belirten Derviş, "Dışarıdan dövizle borçlanarak içeride TL’ye yatırım yapanlar bu riski yükleniyor" diye konuştu. Şubat krizinde kur riskindeki çıkışın büyük bir darbe olduğunu kaydeden Derviş, Türkiye’nin o dönemdeki durumunu kalp krizi geçiren bir insanın durumuna benzetti. Derviş, "İnşallah herkes kur riskinin bilincindedir" dedi. Kamu bankalarının durumunda ciddi bir iyileşme olduğuna dikkat çeken Derviş, "1 Mayıs’tan itibaren Halk ve Ziraat Bankası’nda krediye dönük önemli hamleler başlayacak. Mayıs yeni bir başlangıç olacak. 2002’de artık büyümeyi yaşamamız lazım" dedi. 
     
     Teşvikte bürokrasi azalacak 
     Toplantıda konuşan Hazine Müsteşarı Faik Öztrak ise Türkiye’de yatırımcı olmak için kahraman olmak gerektiğini belirterek, teşvik sistemini değiştireceklerini, idari işlem sayısını 15’ten, 4’e düşüreceklerini ifade etti. 
     



 EKONOMİ 















</TEXT>
</DOC>
