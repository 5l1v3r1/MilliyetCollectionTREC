<DOC>
<DOCNO> 50253 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/02/son/sontur12.html </URL>
<DATE> 2001/11/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Camiden sakal-ı şerif çalmak isterken yakalandı 
</HEADLINE>
<TEXT>

     Kayseri'de, camiden ''sakalı şerif'' çalmak isterken yakalanan sanık, ifadesinde, sakalı şerifi İslam ülkelerine götürüp, satmayı planladığını söyledi. 
     Hacı Saki Mahallesi'nde bulunan tarihi Hacıbekiçci Camisi'ne hırsız girdiği ihbarını alan polis ekipleri, olay yerine geldiklerinde, caminin dış kapısı ve bir pencere camının kırılmış olduğunu gördüler. 
     İhbarda bulunan vatandaşların verdiği eşkal üzerine harekete geçen polis, yaptığı araştırma sonucu hırsızlık suçundan sabıkalı Mehmet G'yi 35 , aynı mahallede yakaladı. 
     Emniyette sorgulanan Mehmet G. ifadesinde, ''Hacıbekiçci Camisi'nde sakalı şerif olduğunu biliyordum. Camiye, pencere camını kırarak girdim. Etrafı bir süre karıştırdım. Sakalı şerife tam ulaşmışken, dışarıda birilerinin camiye geldiğini duydum ve paniğe kapılıp dış kapının kilidini kırarak kaçtım. Sakalı şerifi çalmayı başarsaydım, Ramazan ayında İslam ülkelerine götürüp, satacaktım'' dedi. 
     Yetkililer, Mehmet G'nin gözaltına alındığını, soruşturmanın sürdürüldüğünü kaydettiler. 
     Hacıbekiçci Cami Yaşatma Derneği Başkanı Yılmaz Özbek, camiye ilk girdiklerinde sakalı şerifin çalındığını sanarak büyük şok yaşadıklarını, bu önemli emanetin yerinde kalmasının tüm cami cemaatini sevince boğduğunu söyledi. 
     






</TEXT>
</DOC>
