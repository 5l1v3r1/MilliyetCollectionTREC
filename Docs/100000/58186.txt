<DOC>
<DOCNO> 58186 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/21/dunya/adun.html </URL>
<DATE> 2001/12/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Asya’da ikinci yüksek gerilim 
</HEADLINE>
<TEXT>

Afganistan’daki savaş bitti bitecek derken, bu kez de Pakistan’la Hindistan savaşın eşiğine geldi. İki ülke sınıra askeri yığınak yapıyor 
     DIŞ HABERLER SERVİSİ 

     Afganistan’daki savaşla son yılların en sıcak günleri yaşanan Asya, nükleer güce sahip iki ülke olan Hindistan ve Pakistan’ın karşılıklı olarak sınırlarına asker yığması ile iyice gerildi. 13 kişinin öldüğü parlamento baskının ardında Pakistan yönetimi tarafından desteklenen Keşmir’deki Müslüman örgütlerin olduğunu öne süren Hindistan, bu ülkeyle olan sınırına asker ve teçhizat yığmaya başladı. 
     Askeri yetkililer ve görgü tanıkları, Hindistan’ın Pakistan sınırına tank, cip, kamyon ve tıbbi malzeme kamyonetinden oluşan 500 aracın Racastan sınır eyaletine doğru gittiğini belirttiler. Hindistan parlamentosuna yönelik 13 Aralık saldırısından sonra iki ülke arasındaki sınırda önlemlerin artırıldığı, Jodhpur eyaletinde yetkililerin elektrik kesintisi uygulayarak acil servis hizmetlerinin işleyişini test ettikleri açıklandı. 
     
     Araçlara el konuluyor 
     Bu arada Hint ordusunun da tren idaresine askeri birliklerin nakli için trenlerin kullanılabileceği yönünde bilgi verdiği, kamyonlara şimdiden el konulduğu belirtildi. Hindistan Kara Kuvvetleri Komutanı General S. Padmanabhan, Pakistan’ın geçtiğimiz hafta sonu sınıra yığınak yaptığını açıklamıştı. Hindistan istihbarat kaynakları, Pakistan’ın Cammu’daki sınır bölgesine gönderdiği asker sayısının 80 binin üzerinde olduğunu açıkladı. 
     Öte yandan Hindistan’da sertlik yanlıları Keşmir’de üstlenen köktendinci örgütlere yönelik geniş çaplı bir operasyon başlatılması istemini yüksek sesle dile getirmeye başladı. Ancak böyle bir operasyonun Pakistan ve Hindistan’ı sonugelmez bir savaşa sürükleyeceği görüşünde olanların sayısı da fazla. 
     



 DÜNYA 











</TEXT>
</DOC>
