<DOC>
<DOCNO> 64901 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/30/guncel/gunz1.html </URL>
<DATE> 2002/01/30/ </DATE>
<TIME>  </TIME>
<AUTHOR>  </AUTHOR>
<HEADLINE>
SATIRBAŞI 
</HEADLINE>
<TEXT>

     Akay, mahkemeden iptal istedi 
     Türk Haber - Sen Genel Başkanlığı seçimini kaybettiği için MHP Lideri Devlet Bahçeli’yi suçlayan ve MHP’li milletvekilleri tarafından tehdit edildiğini iddia eden Resul Akay, sendikanın genel kurulunun iptali için Çankaya 1. İlçe Seçim Kurulu Başkanlığı’na itiraz etti. 
     
     Telekulak davası rapora kaldı 
     Telekulak duvasında yargılanan Eski Ankara Emniyet Müdür Yardımcısı Osman Ak, İHD Başkanı Akın Birdal’a düzenlenen saldırıdan sonra sanıkları yakalayarak İstanbul’da HADEP’e yönelik büyük bir eylemi önlediklerini ve bu nedenle yargılandıklarını öne sürdü. Kırıkkale 2. Asliye Ceza Mahkemesi’ndeki duruşma, ODTÜ’den gelecek bilirkişi raporlarının beklenmesi için 30 Nisan 2002’ye ertelendi. 
     
     F Tipi’nde 211 disiplin cezası 
     Adalet Bakanı Hikmet Sami Türk, F Tipi cezaevlerinde bin 260 tutuklu ve hükümlünün barındığını bildirerek, bunlardan 211 kişinin çeşitli nedenlerle disiplin cezası aldığını açıkladı. Türk, en çok görevli personele sövme, müessir fiil ve tehdit mukavemetten disiplin cezası verildiğini kaydetti. 
     
     500 yıllık kaftan ele geçirildi 
     Van’ın Çaldıran ilçesinde, Osmanlı dönemine ait 16. yüzyıldan kalma altın işlemeli bir kaftan ve bir şalvar ele geçirildi. Olayla ilgili olarak 1’i öğretmen, 3’ü korucu 8 kişi gözaltına alındı. 
     



 GÜNCEL 






















</TEXT>
</DOC>
