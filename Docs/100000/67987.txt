<DOC>
<DOCNO> 67987 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/16/son/sondun07.html </URL>
<DATE> 2002/02/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Eski Kızıl Kmer askeri lideri Pauk öldü 
</HEADLINE>
<TEXT>

     Kamboçya'da 1970'li yıllardaki ''ölüm tarlaları'' rejiminin önde gelen isimlerinden eski Kızıl Kmer askeri lideri Ke Pauk dün öldü. 
     Askeri yetkililer, 72 yaşındaki General Ke Pauk'un uzun süredir hasta olduğunu ve ülkenin kuzeyinde Kızıl Kmerler örgütünün kalesi Anlong Veng'de doğal nedenlerden öldüğünü açıkladılar. 
     Kraliyet Kamboçya Silahlı Kuvvetleri Genelkurmay Başkan Yardımcısı Meas Sophea, ''Ku Pauk kalp krizi geçirdikten sonra tedavi için Tayland'a gitti, ancak sağlığına kavuşamadı'' dedi. 
     Kızıl Kmerlerin ''Kuzey Bölgesi'' lideri Ke Pauk, 1998 yılında ölen Kızıl Kmerlerin lideri Pol Pot'un 1975-1979 yıllarındaki hükümetinin merkez komitesinin altıncı adamı olduğuna inanılıyordu. 
     Kızıl Kmerler yönetiminde açlık, hastalık, çalışma kamplarında zorla çalıştırılma gibi nedenlerden 1.7 milyon kişinin öldüğü tahmin ediliyor. 
     Kızıl Kmerler rejimindeki rolünden ötürü yargılanması gerektiğine inanılan Ke Pauk, ölümünden önce yaptığı açıklamalarda, katliamlara katıldığı iddialarını reddetmiş ve bu katliamlardan Pol Pot'u sorumlu tutmuştu. 
     






</TEXT>
</DOC>
