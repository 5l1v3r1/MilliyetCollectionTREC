<DOC>
<DOCNO> 78923 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/17/son/sonspo12.html </URL>
<DATE> 2002/04/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Televizyon yorumcuları ile hakemler birbirine girdi... 
</HEADLINE>
<TEXT>

     Futbolda hakemlerle, televizyonlarda yorum yapan eski hakemler arasında başlayan söz düellosu giderek kızışıyor. Faal Futbol Hakemleri ve Gözlemcileri Derneği Başkanı Metin Tokat'ın, televizyonlarda yayınlanan futbol programlarında hakemlerle ilgili yorum yapanları RTÜK'e şikayet etmesi, bu programların engellenmesini istemesi kavgayı büyüttü. 
     Faal Futbol Hakemleri Derneği ve gözlemcileri Derneği'nin kurucuları arasında da yer alan ve FİFA kokartlı eski hakemlerden futbol yorumcusu Ahmet Çakar, Türkiye'de futbolla ilgili gizli kapaklı hiçbir şeyin kalmaması için mücadele verdiklerini söyledi. 
     Türkiye'de her alanda insanların şeffaflık istediğini, temiz toplum için tüm demokratik kurumların hareket halinde olduklarını kaydeden Çakar, ''Şikayet etmeleri çok doğal. Bazıları gerçeklerin ortaya çıkmasını istemiyor. Ama Türkiye şeffaflık istiyor. Temiz toplum istiyor. Maalesef bir kaç hakem eleştirilmeye gelemiyor. Bir takım olayların perde arkasının kamuoyuna duyurulmasına izin vermek istemiyorlar. Bugün Türk Halkı herşeyin perde arkasını bilmek istiyor. Her konuda, bit yeniği var mı yok mu öğrenmek istiyor. Bu da Türkiye'nin hakkı'' diye konuştu. 
     Ahmet Çakar, ''Onlar bizi RTÜK'e şikayet etmiş, ben onları Türkiye'ye şikayet ediyorum'' diyerek, şunları söyledi 
     ''Diyecekler ki, Ahmet Çakar çok konuşuyorsun. Ben Metin Tokat'a soruyorum, sahaya şişeler, taşlar atılırken, Metin Tokat oyunu devam ettirecek, ben ona bu yaptığın iş eyyamcılık değil midir diyeceğim o beni RTÜK'e şikayet edecek. Ben de onu tüm Türkiye'ye şikayet ediyorum. Tüm Türkiye ayağa kalkmış, Orhan Erdemir ile Galatasaray eski yöneticisi Abdurrahim Albayrak maç sonrası başbaşa yemek yediler diye. Orhan Erdemir'e telefon açıyorum. Erdemir de, programa telefonla bağlanacağım, gerçekleri açıklayacağım diyor. Sonra da kaçıyor. Ben de ona, verdiğin sözü yerine getirmiyorsun diyorum. Onlar beni RTÜK'e şikayet ediyorlar. Bundan sonra iddia ediyorum. Türk Halkı benim ağzımdan hakemlerle ilgili çok daha önemli ve gizli bilgiler öğrenecek. Metin Tokat diyorsa ki, işin üzerine gitme, fazla kurcalama, buna onun gücü yetmez. Ayrıca RTÜK Başkanı Nuri Kayış, demokrat ve görevini layıkıyla yapan bir insan. Temiz toplum ve şeffaflık ilkesinde inanıyornum ki, o da bizim yanımızdadır'' Çakar, hakemlerin amatör bir uğraş yapmadıklarını trilyonlarca liralık bütçeleri olan kulüplerin maçlarını yönettiklerini ve onların kaderlerine etki ettiklerini kaydererek, ''Maç başına aldıkları para bugün neredeyse milletvekili ve orgeneral maaşına yakın. Onlar, şampiyonlukları belirleyecekler, onlar her türlü hatayı yapacaklar. Şike çetesi suçlaması ile yargılanacaklar ve birileri bize sus diyecekler. Buna 2002'nin Türkiye'si izin vermez'' şeklinde konuştu. 
     
     Toroğlu "Kiminle konuşsam faydalısın diyor" 

     Faal Futbol Hakemleri Ve Gözlemcileri Derneği kurucu üyelerinden televizyon yorumcusu Erman Toroğlu da yaptığı açıklamada, hangi hakemle konuşsam, yorumlarından faydalandıklarını söylediklerini ifade etti. 
     Bir dönemin ünlü futbolcusu ve hakemi Toroğlu, şunları söyledi 
     ''Ben hakem yorumcusu değil, futbol yorumcusuyum. Benim hakemliğim 9 sene, futbolculuğum 19 sene. Hangi hakemle konuşsam seni kastetmiyoruz diyor. Ben programlarda sadece hakemler hakkında değil, futbolcular hakkında da, yöneticiler hakkında da yorumlar yapıyorum. Ben futbol yorumcusuyum. RTÜK bakar, programda Faal Futbol Hakemleri Ve Gözlemcileri Derneği yöneticilerinin şikayet konuları benim programımda varsa cezalandırır.'' 
     
     Çakman "Kişilik haklarına saldırı varsa şikayet edebilirler" 

     Bir dönemin ünlü hakemlerinden ve Faal Futbol Hakemleri Ve Gözlemcileri Derneği başkan yardımcılığı görevini de yapmış olan televizyon yorumcularından serdar Çakman da, şunları söyledi 
     ''Kişiliğe yönelik bir hakaret varsa gidip şikayet edebilirler. Ancak böyle genelleme yapılarak şikayet doğru değil. Ayrıca şu unutulmamalı hakemlik artık yarı profesyonel bir hale gelmiştir. Hakemler bu işten para kazanır hale gelmişlerdir ve eleşitirilmeleri gayet doğal.'' 
     





</TEXT>
</DOC>
