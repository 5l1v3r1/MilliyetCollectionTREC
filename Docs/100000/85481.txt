<DOC>
<DOCNO> 85481 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/22/son/soneko23.html </URL>
<DATE> 2002/05/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Kapalıçarşı, dünya piyasa uzmanlarının dilinde... 
</HEADLINE>
<TEXT>

     Tarihi Kapalıçarşı, dünya sermaye piyasaları uzmanlarının gündemine girdi. 
     Dünya sermaye piyasalarına yön veren Uluslararası Menkul Kıymetler Komisyonları Örgütü'nün IOSCO 27. yıllık konferansında IOSCO Genel Sekreteri Philippe Richard'ın piyasa düzenleyicilerinin Kapalıçarşı'yı gezmeleri gerektiği yönündeki açıklaması, katılımcıların büyük ilgisini çekti. 
     Richard'ın, ''Bu merkezden birkaç yüz metre ötede dünyanın en eski özerkleşmiş piyasalarından bir tanesi Kapalıçarşı var. 
     Düzenleyicilerin gerçekten bu pazarı gezmeleri lazım. Fevkalede likittir burası'' demesinden sonra, yoğun program nedeniyle kısıtlı zaman süreleri içinde İstanbul'u gezme fırsatı bulabilen katılımcılardan birçoğu, gezilerinin arasına Kapalıçarşı'yı da ekleyeceklerini bildirdiler. 
     
     ALTIN VE DÖVİZ PİYASASININ KALBİ 
     Kapalıçarşı'nın kuruluş öyküsü, Fatih Sultan Mehmed'in İstanbul'u fethine kadar uzanıyor. 
     Fatih Sultan Mehmet İstanbul'u aldıktan sonra, kent içinde çarşılar, dükkanlar, hanlar, hamamlar, haneler ve camiler yapılmasını emretti. Biri Galata'da olmak üzere 3 bedesten inşa edildi. Şark'ta bez satılmak için yapılan, daha sonra her nevi kıymetli eşyanın alım satımına tahsis olan kapalıçarşılara, bedesten deniliyordu. 
     Bedestende, dünyanın ve imparatorluğun her tarafından toplanan mücevherler, altınlar, silahlar, kıymetli şallar, halılar ve her nevi kıymetli eşya satılırdı. Buradaki esnaf, şehrin en zengin esnafını oluştururdu. İmparatorluğun serveti de burada muhafaza edilirdi. 
     Kapalıçarşı, çeşitli tamirler gördü ve 1894 depreminden sonra önemli bir tadilata girdi. 9 Eylül 1943 tarihinde bir yangın daha geçiren Kapalıçarşı, 5 asrı aşan sürede, dönemlerinin zevki, serveti ve ihtişamını yansıttı. 
     Bugün altın ve serbest döviz piyasasının kalbi konumundaki Kapalıçarşı, 3 bin 200 işyerini barındırıyor. Yaklaşık 30 bin kişinin çalıştığı Kapalıçarşı'daki işletmelerin büyük çoğunluğunu kuyumcular oluştururken, halı, turistik eşya ve diğer mal grupları turistlerin büyük ilgisini çekiyor. 
     





</TEXT>
</DOC>
