<DOC>
<DOCNO> 98949 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/30/son/sontur08.html </URL>
<DATE> 2002/07/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Göktaşı yağmuru başlıyor... 
</HEADLINE>
<TEXT>

     En zengin ve en iyi gözlenen göktaşı yağmurundan biri olan 'Perse Göktaşı Yağmuru', 11-12 ve 12-13 Ağustos geceleri etkin olarak görülebilecek. Gözlemciler saatte 130 göktaşının görülebileceğini belirtiyorlar. 
     ODTÜ Amatör Astronomi Topluluğu Üyesi Tunç Tezel'den alınan bilgiye göre, Perse göktaşları, Swift-Tuttle kuyrukluyıldızından arta kalan döküntüleri oluşturuyor. Yaklaşık her 130 yılda bir güneş sisteminin uzak köşelerinden, Plüton gezegeninden bile daha uzaktan gelen bu kuyrukluyıldız, Dünya yörüngesini sıyırarak Güneş'in çevresinde dolanıyor ve geldiği uzak, soğuk yere geri dönüyor. 
     Swift-Tuttle kuyrukluyıldızın yörüngesi Dünya'nın yörüngesi ile neredeyse çakışırken, kuyrukluyıldızın Dünya'ya çarpması gibi bir olasılığın bulunmadığı hesaplanıyor. Kuyrukluyıldız toz ve buz atıklarını arkasında bırakırken, bunlar yörüngesi boyunca dağılıyor. Toz ve buz atıkları her Ağustos'ta atmosfere giriyor ''kayan yıldız'' gibi görünüyor. 
     
     GÖKTAŞLARI SANİYEDE 59 KİLOMETRE HIZLA ATMOSFERE GİRECEK 

     Perse göktaşları, gece gökyüzünü aydınlatacak kadar parlak olsalar da çok küçük. En büyükleri kum tanesi boyutlarında ölçülürken, bu kum taneleri atmosfere saniyede 59 kilometre hızla girecek. Atmosfere giren göktaşları birkaç saniyede buharlaşarak, yok olacak. 
     Perse göktaşları Ağustos ayının ilk iki haftası boyunca görülebilecek. Bu tarihe kadar saatte en fazla 10 göktaşı atmosfere girecek. Ancak 11 Ağustos'u 12 Ağustos'a ve 12 Ağustos'u 13 Ağustos'a bağlayan gecelerde saatte 130 kadar göktaşı görülebilecek. 
     Bu göktaşları, diğer göktaşı yağmurlarının tersine havanın karanlık olduğu her saat gözlenebilecek. Özellikle sabah 02.00-05.00 saatleri arası en fazla göktaşı izlenebilecek zaman dilimi olarak öneriliyor. 
     





</TEXT>
</DOC>
