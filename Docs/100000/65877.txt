<DOC>
<DOCNO> 65877 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/04/son/sonspo11.html </URL>
<DATE> 2002/02/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Ergin Ataman'ın Siena'sı İtalya Ligi'nda tam hız ilerliyor 
</HEADLINE>
<TEXT>

     İtalya Birinci Basketbol Ligi'nde, antrenörlüğünü Ergin Ataman'ın yaptığı Montepaschi Siena takımı, Coop Trieste deplamanında aldığı 80-67'lik galibiyetle rahat bir nefes aldı. 
     Lig'in 22. haftası sonunda 4. sıradaki yerini koruyan Montepaschi Siena, lig sonuna dek bu yerini korumak istiyor. İtalya Ligi'ndeki tek yabancı antrenör olan Ergin Ataman, Coop Trieste maçı sonrasında ''Trieste bu zamana kadar kendi sahasında yalnızca 3 maç kaybetti. O yüzden bu deplasmanı geçmek bizim için çok önemli oldu'' dedi. 
     Bu hafta sonunda kendi sahalarında Scavolini Basket Pesaro ile oynayacaklarını hatırlatan Ataman, ''İlk önce yarın Raimundo Saporta Kupası'nda Le Mans Sarthe Basket'i yenip grubumuzda liderliği garantilemek istiyoruz. Daha sonra Scavolini Basket Pesaro'yu yenmek zorundayız. 
     Çünkü onlar bizim yalnızca 2 puan altımızda. İlk maçta deplasmanda yenmiştik şimdi de yenersek hem aradaki puan farkı hem de averaj artacak. Bu bizim için büyük avantaj olur'' diye konuştu. 
     Siena'da kendisine ''prens'' lakabı takılan Türk antrenör, ayrıca Naumoski'nin gelişiyle daha çok güçlendiklerini, Avrupa Kupası, İtalya Kupası ve ligdeki hedeflerinin aynen sürdüğünü söyledi. 
     Elindeki kesik dolayısıyla yaklaşık 1 aydır sahalardan uzak kalan Stefanov'un hafta sonundaki Scavolini Basket Pesaro maçına yetiştirileceğini kaydeden Ataman, Makedonya Milli Takımı'nda olduğu gibi Naumoski ile Stefanov'u birlikte oynatacağını bildirdi. 
     2 hafta önce Montepaschi Siena'ya transfer olan deneyimli oyuncu 
     Naumoski ilk maçında yalnızca 5 sayı atmasına karşın, Ataman'a göre oyunu kurmada çok başarılı oldu. 
     






</TEXT>
</DOC>
