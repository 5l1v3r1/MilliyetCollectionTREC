<DOC>
<DOCNO> 59329 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/27/son/sonspo16.html </URL>
<DATE> 2001/12/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Sümer "Kadromuza 1-2 futbolcu katabiliriz.." 
</HEADLINE>
<TEXT>

     Trabzonspor Kulübü Başkanı Özkan Sümer, transfer çalışmalarını sağlıklı gerçekleştirebilmek için gizlilik prensibiyle hareket ettiklerini belirterek, ''Kadromuza 1-2 futbolcu katabiliriz'' dedi. 
     Bağlantıları açıklamaları halinde aksilik yaşayabileceklerini dile getiren Sümer, Kulüpler Birliği toplantısı sırasında yaptığı açaklamada, ''Kadromuza 1-2 futbolcu dahil edebiliriz. Mevcut oyuncularla devam edebileceğimiz kanısında olsaydık, zaten sezon sonunu beklerdik. Gündemde olan isimler doğru veya yanlış olsa da hiçbir şey söylemeyeceğim'' diye konuştu. 
     
     Hedef Avrupa... 
     Sümer, ilk yarı için ligde istedikleri yerde olmadıklarını belirtirken, sezon sonunda Avrupa kupalarına katılabilecek bir konumda olmayı hedeflediklerini söyledi. 
     İlk yarıda bazı terslikler yaşadıklarını anlatan Sümer, ''Ancak bunları geride bıraktığımızı düşünüyoruz. Sezon sonunda Avrupa kupalarına katılabilecek bir konumda olmayı hedefliyoruz, buna da camia olarak ihtiyacımız var'' dedi. 
     Sümer, takımdan ayrılan yabancı oyuncular için ise ''Oyuncularımıza olan yükümlülüklerimizi yerine getiriyoruz. 
     Oyuncuların bizden kopma nedeni, onların bize olan sorumluluklarını yerine getirmemiş olmasıdır'' şeklinde konuştu. 
     






</TEXT>
</DOC>
