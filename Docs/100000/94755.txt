<DOC>
<DOCNO> 94755 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/10/ekonomi/eko06.html </URL>
<DATE> 2002/07/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Piyasa borçlanmayla rahatladı 
</HEADLINE>
<TEXT>

Sabah 1 milyon 720 bine kadar çıkan dolar siyasette yaşanan çalkantılara karşın Hazine’nin borçlanabildiğini görünce düştü 
     EKONOMİ SERVİSİ 

     Para ve sermaye piyasaları Başbakan Yardımcısı Hüsamettin Özkan ile DSP’den gün boyunca artan istifa haberlerinin şokunu çabuk atlattı. Sabah serbest piyasada 1 milyon 720 bin, bankalararası piyasada 1 milyon 706 bine kadar yükselen dolar gün içinde düşerek 1 milyon 680 bin liradan günü tamamladı. 
     Piyasalar gün boyu Ankara’daki siyasi gelişmelere göre hareket etti. Özkan ile 33 milletvekilinin DSP’den istifası nedeniyle güne rekor kırarak başlayan dolar bankalararası piyasada 1 milyon 706 bin liraya kadar çıktı. Sersest piyasada ise dolar döviz büfelerinde tabelalara 1 milyon 720 bin olarak yazıldı. 
     Borsa ise sabah açılışta yüzde 4.6 düşüşle 8.500 puana kadar gerilerken faiz yüzde 77 - 78 düzeyini korudu. 
     İhaleden çıkacak sonucu bekleyen piyasalar da, Hazine’nin borçlanabildiği görmesi üzerine düşüşe geçti. Gün sonunda dolar bankalararası piyasada ve Kapalıçarşı’da 1 milyon 680 bin liradan kapandı. Kapalıçarşı’da önceki gün 1 milyon 670 binden kapanan doların bir günlük değer artışı binde 6 oldu. Borsa günü yüzde 1.84’lük kayıpla 8.748 puandan kapatırken, gösterge bononun faizi 2 puan düşerek yüzde 76’ya geriledi. 
     



 EKONOMİ 
























</TEXT>
</DOC>
