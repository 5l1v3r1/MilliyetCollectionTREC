<DOC>
<DOCNO> 70585 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/03/son/sontur04.html </URL>
<DATE> 2002/03/03/ </DATE>
<TIME>  </TIME>
<AUTHOR>  </AUTHOR>
<HEADLINE>
''Viagralık mı olduk doktor bey ..'' 
</HEADLINE>
<TEXT>

     Doğu Anadolu Bölgesi'nde, reçetesine ''Viagra'' ilacı yazılan hastaların büyük bir kısmının, ya reçeteyi tastik ettirmediği ya da eczaneye giremediği belirtildi. 
     Atatürk Üniversitesi A.Ü Tıp Fakültesi Aziziye Araştırma Hastanesi Üroloji Bölümü Öğretim Üyesi Yrd. Doç. Dr. İsa Özbey, Doğu'da insanların cinsellik konusunda hala bir çok yanlış bilgiye sahip olduğuna dikkat çekti. 
     Özbey, bölgede özellikle erkek hastaların, cinsel güç anlayışının değişik bir şekilde kavrandığını belirterek, erkeklerin cinsellik konusunda yetersizlikleri ve hastalıklarının tespit edilmesi halinde, ''erkekliklerine leke sürülmüş'' gibi tepki gösterdiklerini söyledi. 
     Reçetelerine ''Viagra'' ilacı yazılan hastaların birçoğunun, gururunun incindiğini anlatan Özbey, ''Doğu'da erkeklik anlayışı toplumun ilginç ortak fikirleriyle sabitlenmiş. Reçetesine Viagra 
     yazmak zorunda kaldığımız hastanın, bize gösterdiği ilk tepki genellikle Viagralık mı olduk doktor bey Yok mudur bunun başka çaresi şeklinde oluyor. Bizden mucizeler bekliyorlar, kimse duymadan ve görmeden olmak şartıyla tabii...'' Reçetesinde ''Viagra'' ilacı yazılan hastaların büyük bir kısmının hastaneden çıkarken reçetesini bile tastik ettirmediğini tespit ettiklerini kaydeden Özbey, bazılarının ise reçetelerini tastik ettirmelerine rağmen eczaneye giremediklerini, bir kısım hastanın ise eczaneye bir başkasını gönderdiğini söyledi. 
     
     "Erken boşalıyorum, güçlüyüm" 

     Bölgeden gelen hastalarda en fazla dikkat çekici olaylardan birinin de, erkeklerin, sorun olan erken boşalmayı, hızlı ve güçlü bir cinsellik şeklinde algılaması olduğunu dile getiren Özbey, ''Bazı erkekler bundan gurur duyuyor ve bunun kendilerinde varolan bir gücü simgelediğine bile inanıyor. Dolayısıyla bu durumun bir hastalık olmadığını kabullenip cinsel yaşamını bu şekilde sürdürüyor'' dedi. 
     Bu durumun bölgede daha çok kırsal kesimde hakimiyetini sürdürdüğünü vurgulayan Özbey, erkeklerin bu şekilde düşünme nedenlerinin kadınları bir alet olarak görmelerinden kaynaklandığını söyledi. 
     ''Yalnızca erkekler değil, kadınlar da kendilerini böyle bir olayda bir görev anlayışıyla, kullanılmaları gereken bir alet olarak hissediyorlar'' diyen Özbey, cinselliği tek taraflı algılayan erkeklerin, dolayısıyla erken boşalma olayını bir ''erkeklik gücü'' algılamasına neden olduğunu kaydetti. 
     
     Rusların cazibesi 

     Doğu'da kadınların büyük bir kısmının evlilik sonrasında bakımlarını ihmal ettiğini, bu nedenle özellikle Rus hayat kadınlarının Doğulu erkeklere çok cazip geldiğini gözlemlediklerini anlatan Özbey, erkeklerin eşlerinde duyamadıkları cinsel hazzı, Rus hayat kadınlarında yaşadıklarını kaydetti. 
     Kendilerine başvuran hastalarının dile getirdikleri sorunlarından çıkarttıkları sonuçlara göre, cinsel mutsuzluğun ve başarısızlığın yalnızca erkeklerden kaynaklanmadığına dikkat çeken Özbey, şunları söyledi 
     ''Bölgede, kendileri de farkında değil ama, erkeklerin belirli bir bölümü eşlerinin alışkanlık haline getirdikleri bakımsızlıkları nedeniyle cinsel hayatlarında kendilerini zayıf hissediyorlarlar. Rus hayat kadınları ile birlikte olduklarında ise bun tam tersini hissediyorlar. Bu durum da insanların cinsellik konusunda ne kadar az bilgiye sahip olduklarının gösteriyor'' Özbey, bölgede yaygın olan cinsellik konusunda yanlış bilgileri yıkmak için çaba sarfettiklerini belirterek, ilk etapta Androloji Polikliniği açarak, bu konudaki çalışmalarını yaygınlaştıracaklarnı bildirdi. 
     Cinsellik konusunda sorunları olan özellikle bayan hastaların, hastaneye ''Başım ağrıyor, dişim ağrıyor'' gibi nedenlerle bile geldiklerini anlatan Özbey, açmayı planladıkları poliklinikte bu soruna da çözüm getirmeyi planladıklarını söyledi. 
     Bu konuda diğer dallardaki hekimlerin de duyarlı olmaları gerektiğini kaydeden Özbey, türlü nedenlerle gelen, ancak sorunu cinsellik olan hastaların tespit edilip gerekli birimlerde tedavi görmesinin yararlı olacağını sözlerine ekledi. 
     






</TEXT>
</DOC>
