<DOC>
<DOCNO> 92468 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/27/son/sonspo14.html </URL>
<DATE> 2002/06/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Mustafa Doğan "Türkiye'nin 3. olacağına eminim" 
</HEADLINE>
<TEXT>

     Fenerbahçe'nin savunma oyuncusu Mustafa Doğan, Dünya Kupası'nda finali Almanya ile Türkiye'nin oynamasını çok istediğini belirterek, ''Bu rüyama bu kadar yaklaşmışken finali kaçırmak beni son derece üzdü. Ama bana göre turnuvanın şampiyonu Türkiye'dir'' dedi. 
     Mustafa, ''www.mustafadogan.com'' adlı internet sitesinde yaptığı açıklamada, formasını giydiği Alman Milli Takımı'nın finale çıkmasına sevindiğini kaydederek, ''Ama benim vatanım olan Türkiye'nin bu başarısı nedeniyle, Almanya'daki arkadaşlarıma Türk takımından daha bir gururla söz edeceğim'' ifadesini kullandı. 
     Türkiye'nin kupayı 3. sırada tamamlayacağına inandığını belirten Mustafa Doğan, şöyle devam etti 
     ''Dünyanın en iyi takımlarından Brezilya hariç hiçbir takıma kaybetmeyen Türkiye, Güney Kore'yi yenecek ve kupayı 3. sırada tamamlayacaktır. Bundan son derece eminim. Ve bu başarı ilerleyen yıllarda Türk futbolunun önünü hayal edemeyeceğiniz kadar açacaktır.'' ''Artık Türkiye'nin futboluna herkes saygı gösterecek'' diyen Mustafa, ''Avrupa'da Türk futbolcusu dendi mi, gözler bir başka bakacaktır. Tüm kulüp takımlarımız, gördüğü saygıyla birlikte Avrupa'da daha büyük adımlar atacaklardır. Biz de bu sezon Fenerbahçe ile Şampiyonlar Ligi'nde yeni bir başarı yakalama hedefi içindeyiz. Bizim kazanacağımız başarı, ilerleyen Türk futboluna daha da hız kazandıracaktır'' görüşünü dile getirdi. 
     Fenerbahçe'nin Almanya kampına Türkiye'nin Brezilya yenilgisi nedeniyle üzgün başladığını dile getiren Mustafa, 29 Haziran'da Güney Kore maçında sevinip, millilerden alacakları moralle yeni sezona daha iyi hazırlanacaklarını belirtti. 
     Mustafa, milli takımdaki arkadaşlarına da ''Sizin için çeyrek final iyi diyenlere getireceğiniz üçüncülük kupası ile cevap verin. Gerçi siz cevabınızı çoktan verip gönüllerde taht kurdunuz ama bir de üçüncülük kupasını kazanırsanız bizi daha da gururlandırırsınız'' diye seslendi. 
     





</TEXT>
</DOC>
