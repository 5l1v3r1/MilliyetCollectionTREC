<DOC>
<DOCNO> 79650 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/21/son/sontur02.html </URL>
<DATE> 2002/04/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Oyuncu babaya, yönetmen oğul... 
</HEADLINE>
<TEXT>

     Ünlü sinema oyuncusu Sümer Tilmaç, oğlu Ural Öcal'ı yönetmen olarak yetiştiriyor. Tilmaç'ın en büyük hayali ise oğlunun çevireceği bir filmde başrol oynamak. 
     Sümer Tilmaç, Bilgi Üniversitesi Sinema-Televizyon bölümünde eğitimini sürdüren oğlu Ural Öcal'ı 24 , buradaki eğitiminin ardından İtalya'ya göndereceğini söyledi. Tilmaç, ''Ural Öcal'ın Milano'da grafik ve reklam üzerine eğitim alarak kendisini geliştirmesini istiyorum'' dedi. 
     İstanbul Levent'te açtığı Sümer Baba isimli restoranda günlerini geçiren Sümer Tilmaç, iki hafta önce Kanal D'de yayınlanmaya başlanan ''Baylar Bayanlar'' isimli dizide de ''Seracettin''i canlandırıyor. 
     Oğlu Ural'ın sinemaya uygun bir yüzü olduğunu, hatta rol teklifleri aldığını belirten Tilmaç, ''Ben, onu kameranın önüne değil, arkasına saklıyorum. En büyük hayalimse onun çevireceği bir filmde başrol oynamak'' dedi. 
     Babasının izinden gittiğini dile getiren Ural Öcal da, ''Benim idealim de Türk sinemasında babam gibi iyi yerlere gelebilmek. Bunun için çok çalışmam gerektiğini biliyorum. İyi bir eğitim ise bu işin temelini oluşturuyor. Babamın bana çizdiği yolda Türk sinemasına faydalı olacağıma inanıyorum'' diye konuştu. 
     Sümer Tilmaç'ın hayatını anlatan bir film üzerinde çalıştığını belirten Ural Öcal, ''Onun hayatını anlatırken alaylı sinemacıları beyaz perdeye getireceğim. Bu çalışmayı çok kısa süre içerisinde hayata geçirmeyi planlıyorum'' dedi. 
     





</TEXT>
</DOC>
