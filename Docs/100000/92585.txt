<DOC>
<DOCNO> 92585 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/28/spor/yurundul.html </URL>
<DATE> 2002/06/28/ </DATE>
<TIME>  </TIME>
<AUTHOR> ÖMER ÜRÜNDÜL  </AUTHOR>
<HEADLINE>
Ders niteliğinde 
</HEADLINE>
<TEXT>

     Milli Takımımız yarı finalde güçlü rakibi Brezilya’yı geçemedi. En büyük yanlışımız, üst düzeydeki moral motivasyonumuzla mutlak kazanacağımıza şartlanıp, tedbir almadan "Biz kendi oyunumuzu oynayalım" felsefemizdi. İlerde pres uygulayıp, geride iyi yerleşemeyip, alan daraltamadığımızdan, Brezilya istediği ortamı buldu. Buna rağmen şahsiyetli futbolumuzla son 25 dakikada rakibi kendi sahasına mahk m edip, pozisyonlar bulmamız bütün Dünya’da takdir uyandırdı. Brezilya’yı senelerdir seyrediyoruz. İlk defa skoru korumak için kurallar dahilinde her çareye başvurduklarına şahit olduk. Yarı finale kalarak elde ettiğimiz büyük başarının yanında bu tablo da bize ayrıca gurur verdi. 
     2002 Dünya Kupası ülkemizde, başta medya olmak üzere, birçok kesime ders niteliğindeydi. Şenol Güneş bir senedir kişiliğine de yönelik ağır eleştirilerle yıpratıldı. Ama 48 yıl sonra takımımızın Dünya Kupası’na katılmasını sağlayan ve de yarı final oynatan Teknik Direktör Şenol Güneş. Şampiyonluğun en büyük favorilerinden Arjantin ve Fransa ile Dünya klasmanının beşincisi Portekiz gruplarından çıkamadılar. İsveç İngiltere ve Arjantin’in bulunduğu grupta lider olup, Arjantin’i evine gönderdi. Hani şu bizi son dakikalarda şans golüyle yenince, çoğu kimsenin "köy takımına kaybettik" diye Şenol Güneş’i yerden yere vurduğu İsveç. 
     Bir de Hakan Şükür konusu var. İtalya’da iki senedir çok az oynamanın dezavantajıyla buraya geldi. Baştan beri eleştirildi. Senegal maçında kaçırdığı gollerden sonra eleştirilerin dozu kaçtı. Hakan Şükür, Türk futbolunun gelişme dönemindeki bir numaralı yıldızıdır. 1996 ve 2000 Avrupa şampiyonalarına katılmamızda en büyük katkı sahibidir. Takımı 2000’de çeyrek finale taşımıştır. Dünya Kupası’na katılmamızda da büyük rolü vardır. Bütün bunların yanında, UEFA Kupası’nı ülkemize getiren Galatasaray’ın büyük başarısının bir numaralı saha içi aktörüdür. Böyle bir futbolcu her ülkede sürekli takdir toplar, sevgi gösterilerine muhatap olur. Biz ise tam tersini yapıyoruz. Hangi mantığa sığar 
     Türk halkının kaybettiğimiz bir maçtan sonra sokaklara dökülüp, Milli Takımımız’a coşkuyla sevgi gösterisinde bulunması birçok kişiye çok anlamlı bir mesajdır. 
     



 SPOR 
































</TEXT>
</DOC>
