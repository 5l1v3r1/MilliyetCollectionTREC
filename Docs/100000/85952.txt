<DOC>
<DOCNO> 85952 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/24/son/sontur01.html </URL>
<DATE> 2002/05/24/ </DATE>
<TIME>  </TIME>
<AUTHOR>  </AUTHOR>
<HEADLINE>
TRT, 2002 Dünya Kupası resmi yayıncısı... 
</HEADLINE>
<TEXT>

     TRT, ''2002 FİFA Dünya Kupası Kore-Japonya TM''nın Türkiye sınırları içinde radyo ve televizyon yayın haklarını alarak, 2002 Dünya Kupası'nın resmi yayıncısı oldu. 
     TRT'den yapılan yazılı açıklamada, Türkiye'de TRT veya onun alt lisans verebileceği en fazla iki yayın kuruluşu dışında hiçbir radyo televizyon kuruluşunun, ''2002 FİFA Dünya Kupası Kore-Japonya TM'' karşılaşmalarını yayınlayamayacağı ve resmi yayıncı veya lisanslı yayıncı unvanını kullanamayacağı belirtildi. 
     Açıklamada, Türkiye'de ''2002 FİFA Dünya Kupası'' karşılaşmalarına ilişkin olarak, haber bültenlerinde kullanılmak üzere 90 saniyelik haber görüntüsü verme yetkisinin de yine TRT'ye ait olacağı, radyo televizyon kuruluşlarının bu görüntüleri yayınlayabilmek için TRT ile sözleşme imzalamaları gerektiği kaydedildi. 
     TRT ve DigiTürk arasında alt lisans sözleşmesinin bugün TRT Genel Müdürlüğü'nde imzalandığı belirtilen açıklamada, TRT Genel Müdürü Yücel Yener ile Digitürk Genel Müdürü Ertan Özerdem'in imzaladıkları sözleşme doğrultusunda TRT'nin naklen yayınlayacağı maçların eş zamanlı olarak dijital platformda da yayınlanacağı ve Turkcell'in, 2002 FİFA Dünya Kupası maçlarının yayınında TRT'ye sponsor olacağı kaydedildi. 
     





</TEXT>
</DOC>
