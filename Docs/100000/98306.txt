<DOC>
<DOCNO> 98306 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/27/yasam/yas03.html </URL>
<DATE> 2002/07/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Boğuştu ama kurtulamadı 
</HEADLINE>
<TEXT>

Moskova’da cinayete kurban giden Türk işadamı Osman Fazıl Uçan’ın, katili ile bir süre boğuştuğu sanılıyor. Bina görevlisi, "Katili biliyorum" dedi ve Türk olmadığını ima etti 
     CENK BAŞLAMIŞ Moskova 

     Moskova’da ölü bulunan Türk işadamı Osman Fazıl Uçan’ın cinayete kurban gittiği otopsi sonucu kesinleşirken, polis saldırganın peşine düştü. Uçan’ın salı günü cesedinin bulunduğu Zoologiçeskiy sokağındaki evde giriş çıkışları kontrol etmekle görevli olan kişi, katili büyük olasılıkla bildiğini öne sürdü. Soyadını açıklamayan Vitaliy adındaki görevli, katilin daha önce Uçan’ın dairesine gelen bir erkek olduğunu sandığını söyledi. Polisin uyarısı nedeniyle konuşmak istemeyen ve resim çektirmeyen Vitaliy, katilin Türk olmadığını ima etti. 
     Uçan’a, İstanbul’daki ailesinden izin alınarak otopsi yapıldı. Savcılık görevlisi Svetlana Petrenko, Milliyet’e yaptığı açıklamada, otopsi sonucu Türk işadamının bıçak darbeleriyle öldürüldüğünü belirlediklerini söyledi. 
     
     Bugün getiriliyor 
     Cinayet salı günü ev sahibi Krılatov’un Türkiye’ye gitmeden önce kendisini borcunu ödemek isteyen Uçan’la buluşmak için daireye gelmesiyle ortaya çıktı. Polis cinayet aleti bıçağı balkonda buldu. Cenazesi bugün İstanbul’a getirilecek olan Uçan yarın toprağa verilecek. 
     

</TEXT>
</DOC>
