<DOC>
<DOCNO> 87383 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/01/son/sondun21.html </URL>
<DATE> 2002/06/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Arafat'ın yeni kabinesini kurduğu iddia edildi 
</HEADLINE>
<TEXT>

     Filistin'in önde gelen gazetelerinden ''El Kuds'', Filistin lideri Yaser Arafat'ın bakanlar kurulunu yeniden belirlediğini ve güvenlik aygıtını yeniden düzenlediğini yazdı. 
     Gazeteye göre, Filistin Özerk Yönetimi'nde reform yapılması konusunda uluslararası ve iç baskıyla karşı karşıya kalan Arafat, kabinedeki bakan sayısını 32'den 28'e düşürerek yeni atamalar yaptı. 
     Gazete, bakanlar kurulundaki değişiklikle ilgili kararın gelecek hafta yürürlüğe gireceğini belirtti. 
     Gazetenin haberine göre, yeni bakanlar kurulu düzenlemesinde Arafat, Özerk Yönetimin Devlet Başkanı sıfatıyla en yetkili olarak kalırken, başbakanlık koltuğu bulunmuyor. Ancak Arafat, Din İşleri, Gençlik ve Genel Eğitim, Spor bakanlıklarıdan ayrılırken, sadece İçişleri Bakanlığı görevini koruyor. Bu da Arafat'a, oluşturulacak yeni ''güvenlik konseyi''nin kontrolünü sağlıyor. 
     Haberde, yeni atamalarla Gazze Koruyucu Güvenlik Servisi Şefi Muhammed Dahlan'ın, güvenlik konseyinde Arafat'ın danışmanlığını yapacağı belirtilirken, halen Arap Birliği sözcüsü olan Hanan Aşravi'nin Eğitim Bakanı, Saib Erakat'ın Uluslararası İşbirliği Bakanı olduğu bildirildi. 
     Filistin Özerk Yönetimi tarafından, henüz konuyla ilgili açıklama yapılmadı. 
     





</TEXT>
</DOC>
