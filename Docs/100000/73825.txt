<DOC>
<DOCNO> 73825 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/21/son/soneko28.html </URL>
<DATE> 2002/03/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Sakıp Sabancı, Forbes Dergisi'nde... 
</HEADLINE>
<TEXT>

     Dünyaca ünlü Amerikan Forbes dergisinin Mart ayında yayınlanan ''Dünya Trilyonerleri'' sayısında, Sakıp Sabancı'nın sanata olan ilgisi ve koleksiyonlarına yer verildi. 
     Sabancı Holding'den yapılan açıklamaya göre, yazıda, kariyerinin başlarında paranın gücü belirlediğine inandığını söyleyen Sabancı, DuPont, Bridgestone gibi yabancı ortaklarıyla yaptığı görüşmeler sırasında bunun doğru olmadığını öğrendiğini belirtilor. 
     ''Ben çalışanlarım, kazandıklarım ve fabrikalarım hakkında konuşurken, ortaklarım bana Picasso'lardan, Van Gogh'lardan ve şahsi müzelerinden bahsettiler'' diyen Sabancı, işte o zaman sanat koleksiyonu olmayanların, herhangi bir zengin adam olduğuna karar verdiğini dile getirildi. 
     Türkiye'nin zengin işadamlarından Sabancı'nın ülkesine döndüğünde sanat zengini emsallerinden daha iyisini başarmaya karar verdiği belirtilen yazıda, ünlü işadamının sanat danışmanları ile çalışarak kendi koleksiyonunu oluşturduğu anlatılıyor. 
     Sakıp Sabancı'nın yaşadığı evi, içinde barındırdığı paha biçilmez koleksiyonlarla birlikte Sabancı Üniversitesi'ne bağışladığı da kaydedilen yazıda, Sakıp Sabancı Müzesi'nin 8 Haziran'da açılacağı bildiriliyor. 
     Kültürel sanat eserleri arasında hat sanatının Sabancı için özel bir değeri olduğu anlatılan yazıda, Sabancı'nın bu alanda öncü olduğu ve özellikle The Metropolitan Museum of Art'ta sergilendikten sonra büyük ilgi gören Altın Harfler Koleksiyonu ile Sabancı'nın hat sanatına yönelmekte ne kadar haklı olduğu kaydediliyor. 
     Yazıda, Metropolitan Müzesi yetkililerinden Stefano Carboni'nin ''Biz bu serginin biraz olağandışı olduğunu biliyorduk, ancak sanatseverlere daha önce görmedikleri, bilmedikleri eserleri göstermek güzeldi. Bu sayede İslam koleksiyonerleri için güçlü bir hat sanatı platformu oluştu'' açıklamasına yer veriliyor. 
     Sabancı koleksiyonunun Los Angeles Country Müzesi, Harvard Üniversitesi Sanat Müzesi, Louvre ve Berlin Gugenheim gibi ünlü müzelerde sanatseverlerin beğenilerine sunulduğu belirtilen yazıda, Sabancı'nın hat sanatı koleksiyonculuğunda rekabeti canlandırmaktan memnun olduğu, bu sayede eserlerin değerlerinin ve fiyatlarının arttığı da vurgulandı. 
     Ayrıca, her zaman Türk sanatçılarının eserlerinin tüm dünyada kabul görmesi ve tanıtılması için çalışan Sabancı'nın, yabancı ortaklarının artık sanattan bahsederken kendisine farklı bir gözle baktıklarından bahsediliyor. 
     






</TEXT>
</DOC>
