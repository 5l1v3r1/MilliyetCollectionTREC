<DOC>
<DOCNO> 99337 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/01/son/sondun16.html </URL>
<DATE> 2002/08/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Erken seçim İngiliz basınında... 
</HEADLINE>
<TEXT>

     İngiliz basını, TBMM'nin dün aldığı erken genel seçimlerin 3 Kasım 2002 tarihinde yapılmasına ilişkin kararına geniş yer verirken, konuyu başyazısına taşıyan The Independent gazetesi, ''Avrupa yeni Türkiye'ye kapılarını açmalı'' diye yazdı. 
     Gazetenin başyazısında, seçim kararının Türkiye'ye, AB yolunda gerekli bazı reformları daha erken yapma şansı tanıdığı belirtildi. Yakın zamana kadar Türkiye'de benzer siyasi krizlerin darbe tartışmalarına yol açtığı savunulan başyazıda, son kriz koşullarında durumun böyle gelişmediği, parlamentonun seçimi yenileme kararı aldığı kaydedildi. 
     The Independent'ın başyazısında, ''Ankara'da AB'ye üyelik yolundaki reform çabalarının dün de gün boyu sürdüğüne'' dikkat çekildi. Avrupa Birliği'ne de görevler düştüğü kaydedilen başyazıda, ''Süreç içinde AB de, Türkiye'yi iterek, yapılan reformları gözardı ettiğine dair bir görüntü çizmemeli. Bizler Türk seçmenini, AB üyeliğinin gerektirdiği reformların gerçekleştirilmesi halinde, Birlik üyeliğine kabul edileceklerine ikna etmeliyiz'' denildi. 
     Financial Times gazetesi de, konuyla ilgili geniş haberinde, Başbakan Bülent Ecevit'in erken seçimi engellemek için bazı tehlikeleri işaret ettiğini, DSP'nin erken seçime karşı çıkan tek parti olduğunu yazdı. 
     The Times gazetesi, haberi ''Türk milletvekilleri seçim gününü tesbit etti'' başlığıyla verirken, Daily telegraph gazetesi, erken seçim kararının, Başbakan Bülent Ecevit'in muhalefetine karşın alındığını belirtti. 
     The Guardian Gazetesi ise daha ziyade Irak ile ilgili gelişmelere dikkat çekti. Gazete, Başbakan Ecevit'in, ABD'yi Irak'a karşı bir operasyondan caydırmak için çaba gösterdiğine dair açıklamalarına yer verdi. 
     





</TEXT>
</DOC>
