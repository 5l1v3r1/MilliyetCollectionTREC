<DOC>
<DOCNO> 90183 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/16/son/sonspo10.html </URL>
<DATE> 2002/06/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Bakan Ünlü, FIFA'ya Brezilya'ya fair-play ödülü verilmesini önerdi 
</HEADLINE>
<TEXT>

     Devlet Bakanı Fikret Ünlü, FIFA'ya başvurarak, Brezilya Milli Takımı'na fair-play ödülü verilmesini önerdi. 
     Bakan Fikret Ünlü, Brezilya Milli Takımı'nın Kosta Rika maçında as futbolcularını sahaya sürerek, kıran kırana mücadele ettiğini, hatta oyuncularının sakatlanma olasılığını da düşünmeden belki de final maçını da riske sokarak kişilikli futboluyla her türlü takdiri kazandığını vurguladı. 
     Ünlü'nün FIFA Başkanlığı'na gönderdiği başvuru metni şöyle 
     ''17. Dünya Futbol Şampiyonası finallerinde Brezilya Milli Futbol Takımı'nın ortaya koyduğu üstün futbol bilgisi, tekniği ve performansıyla tüm futbol dünyasında büyük sempati topladığı malumlarınızdır. Ancak, ilk tur müsabakalarının sürdüğü ve puan heyecanının had safhaya ulaştığı bir anda, her türlü durum senaryolarının dilden dile dolaştığı bir aşamada, hiçbir puana ihtiyacı olmadığı halde, Kosta Rika maçında as futbolcularını da sahaya sürerek, kıran kırana mücadele veren, hatta oyuncularının sakatlanma olasılığını da düşünmeden, belki de final maçını da riske sokarak kişilikli bir futbol oynayan Brezilya Milli Takımı ve teknik heyetinin bu davranışları sporun evrensel değerleri açısından, her türlü takdirin üstündedir. Genç kuşaklara ve çocuklarımıza olduğu kadar gelecek nesiller için de bulunmaz bir örnek teşkil edecek olan bu davranışlarının fair-play ödülüne layık görülmesinin büyük bir hizmet olacağını düşünüyorum. Saygıyla takdirlerinize sunuyorum.'' 
     





</TEXT>
</DOC>
