<DOC>
<DOCNO> 62189 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/14/son/sondun19.html </URL>
<DATE> 2002/01/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Irak gazetesi "Bağdat Türkiye ile ilişkilerine özen gösteriyor" 
</HEADLINE>
<TEXT>

     Irak'ta yayımlanan Babil Gazetesi, Bağdat yönetiminin Türkiye ile ilişkilerin geliştirilmesine her zaman özen gösterdiğini yazdı. 
     Devlet Başkanı Saddam Hüseyin'in büyük oğlu Uday'in yönettiği gazetenin başyazısında, Irak'ın özellikle Türkiye ile ilişkilerine verdiği önemin Türk yetkilileri tarafından da bilindiği belirtildi. 
     Başyazıda, ''Irak'ın her zaman Türkiye'ye karşı iyi niyetli olduğu'', özellikle ''gıda karşılığı petrol'' programı çerçevesinde ve bu programın dışında ticari alışverişin geliştirilmesini istediği ifade edildi. 
     Babil Gazetesi, Kuzey Irak'ta keşif uçuşları yapan Amerikan ve İngiliz uçaklarının İncirlik'te konuşlanması ve su konusunda Irak'ın rahatsızlığını dile getirirken, ''Irak'ın bu konularda sabırlı davrandığını, ilişkilerin geliştirilmesine özen gösterdiğini'' yazdı. 
     ABD'nin Irak'a yönelik olası yeni bir saldırısına Türkiye'nin destek vermemesinin istendiği başyazıda, Türk halkının çıkarlarının Irak ile işbirliğinden geçtiği belirtildi. 
     






</TEXT>
</DOC>
