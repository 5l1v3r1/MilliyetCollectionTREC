<DOC>
<DOCNO> 57406 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/16/dunya/adun.html </URL>
<DATE> 2001/12/16/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD, Ladin’i buldu 
</HEADLINE>
<TEXT>

Amerikan birlikleri, Tora Bora’daki binlerce telsiz konuşmasının arasından bin Ladin’in sesini tespit etti. Ladin’in yeri de birkaç metrelik yanılmayla kesinleşti 
     DIŞ HABERLER SERVİSİ 

     ABD aylardır peşinde olduğu Suudi terörist Usame Bin Ladin’in gizlendiği inini nihayet saptadı. Ladin’i ele geçirmek için 1000 kadar El Kaide militanıyla Tora Bora’da savaşan Afgan komutanlar ise operasyonun çok yakın bir zamanda sona ereceğini ve Ladin’i yakalayacaklarını açıkladılar. 
     The Washington Times gazetesinin haberine göre, 11 Eylül saldırılarından sonra duyduğu memnuniyeti videoya kaydettirerek ardında kanıt bırakan Ladin bir hata daha yaparak kıstırıldığı Tora Bora’da adamlarına telsizle emirler vermeye başladı. 
     
     Casus uçakları 
     Havada casus uçakları ve uydular ile yerde CIA ajanları ve ABD askerlerinin kullandığı izleme ve dinleme cihazlarıyla bölge üzerinde çok hassas bir elektronik ağ kuran ABD ise bu konuşmaları anında saptadı. Washington Times’a konuşan Amerikan istihbarat yetkilileri, çok kısa dalga vericiyle konuşan Ladin’in yerinin birkaç yüz metrelik bir menzil içinde belirlendiğini kaydettiler. 
     Söz konusu telsiz mesajlarının Ladin’in eldeki ses kayıtlarıyla karşılaştırılıp Ladin’e ait olduğunun kesinleştirildiğini ifade eden yetkililer, telsiz konuşmalarında emirler yağdıran Ladin’e militanların da bulundukları pozisyonlar hakkında bilgi verdiğini açıkladılar. 
     ABD askeri istihbarat kaynakları, El Kaide militanlarının Tora Bora’da dağlar arasında birbirine paralel uzanan Agam ve Vezir vadilerinde mevzilendiklerini ve Ladin’in de en yakın adamlarıyla bu vadiler arasında yer değiştirdiğini belirttiler. 
     
Çeçenler direniyor Araplar dökülüyor      Tora Bora’da kıstırılan El Kaide’ye mensup Çeçen savaşçıların ittifak güçlerine sonuna kadar direndikleri, buna karşılık Arap militanların teslim oldukları belirtildi. Bölgedeki aşiret komutanlarından Said Muhammed Pehlivan, önceki gün El Kaide örgütünün 50 savaşçısının Tora Bora dağlarında teslim olduğunu, ancak çatışmanın devam ettiğini söyledi. 
     Pehlivan, Arap militanların teslim ol’ çağrılarına daha çok uyduklarını, buna karşılık Çeçenler’in inatçı davranarak kolay kolay silahlarını bırakmadığını belirtti. Pehlivan teslim olanların silahlarının yanlarında bulunduğunu fakat mermi sıkıntısı çektiklerini söyledi. 
     



 DÜNYA 













</TEXT>
</DOC>
