<DOC>
<DOCNO> 99198 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/31/son/sontur12.html </URL>
<DATE> 2002/07/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Kendisine su getirmeyen 50 yıllık karısını baltayla öldürdü 
</HEADLINE>
<TEXT>

     Bursa'da yaşlı bir kişi, 50 yıllık eşini, kendisine su getirmediği için baltayla öldürdü. 
     Alınan bilgiye göre, Hürriyet Mahallesi Fatih Sokak'ta oturan ve DSİ'den malulen emekli olduğu öğrenilen Halil Güder 73 , sabaha karşı polisi arayarak eşini öldürdüğünü söyledi. 
     Olay yerine giden polis ekipleri, kanepede kanlar içinde yatan Nafiye Güder'in 69 cesedi ile karşılaştı. Ceset üzerinde yapılan incelemede, yaşlı kadının kafasının sağ tarafından aldığı 4 balta darbesi ile yaşamını yitirdiği belirlendi. 
     Eşinin başında soğukkanlı bir şekilde polisi bekleyen Halil Güder, cinayeti itiraf ederken, ''Nafiye ile 50 yıllık evliyiz. Bugüne kadar çok fazla kavgamız olmamıştı. Gece su getirip, kül tablasını boşaltmasını istedim. Bana sana hep hizmet mi edeceğim. Bıktım senden deyince sinirlenerek baltayıp kaptım ve onu öldürdüm'' dedi. 
     Daha önce bileklerini keserek intihar girişiminde bulunduğu ve psikiyatrik tedavi gördüğü öğrenilen Halil Güder'in evden ayrılırken de soğukkanlı hareketlerini sürdürmesi dikkati çekti. Gazetecilerin, ''cinayeti neden işlediniz '' sorusuna ''canım istedi'' diye yanıt veren Güder, fotoğraflarının çekilmesi üzerine de ''flaş haber değil mi '' dedi. 
     Nafiye Güder'in cesedi otopsi için Bursa Adli Tıp Kurumu morguna kaldırılırken, 50 yıllık eşini öldüren Halil Güder, ifadesi alınmak üzere Bursa Emniyet Müdürlüğü'ne götürüldü. 
     





</TEXT>
</DOC>
