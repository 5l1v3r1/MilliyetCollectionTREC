<DOC>
<DOCNO> 81331 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/30/son/sontur37.html </URL>
<DATE> 2002/04/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Bayar, DTP İstanbul İl Başkanlığı'nda... 
</HEADLINE>
<TEXT>

     Mehmet Ali Bayar, Genel Başkan adayı olduğu Demokrat Türkiye Partisi'nin DTP İstanbul İl Başkanlığı'nı ziyaret etti. 
     Bayar, Şişli'deki DTP İstanbul İl Başkanlığı'na gelişinde, ''Makul çoğunluğun genç lideri, partimize hoş geldin'' pankartı ve sloganlarla karşılandı. 
     İl Başkanlığı'nun bulunduğu binada Türk Bayrağı üreten bir firmanın penceresinden kendisini karşılayan gruba seslenen Bayar, Türkiye'nin meselelerinin üstesinden gelebilmek, ülkenin önünü açabilmek ve Türk insanının yarına olan güvenini, siyasetçisine olan inancını yeniden yaratabilmek için mücadele ettiklerini belirtti. 
     ''Bir gün gelecek herkes susacak, halk konuşacak'' diyen Bayar, öncelikli görevlerinden birinin Türkiye'nin dörtbir yanını kavuran işsizlik belasına çözüm üretmek olduğunu söyledi. 
     Elini taşın altına koymuş, kendi geleceği ile memleketinin geleceğini birleştirmiş müteşebbisler ve işçilerle birlikte siyaset yapacaklarını anlatan Bayar, ''Bizim temsil ettiğimiz o büyük çoğunluğun bir arzusu var Türkiye daha güzel, daha büyük, daha yaşanılabilir bir memleket olsun. Huzur içinde olsun. Kimsenin kimseyle kavgası olmasın'' dedi. 
     Basın mensuplarının sorularını da yanıtlayan Bayar, 1 Mayıs İşçi Bayramı'nı kutlayarak, 1 Mayıs'ın, insanların birbirlerini dinlediği ve diyalog kurduğu bir gün olması dileğinde bulundu. 
     Bayar, daha sonra, DTP İstanbul İl Örgütü üyeleriyle yaklaşık 15 dakika süren bir görüşme yaptı. 
     





</TEXT>
</DOC>
