<DOC>
<DOCNO> 69489 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/25/son/sontur20.html </URL>
<DATE> 2002/02/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Cezaevlerinde açık görüş sona erdi 
</HEADLINE>
<TEXT>

     Cezaevlerindeki tutuklu ve hükümlülerin, Kurban Bayramı dolayısıyla yaptıkları açık görüş, bugün mesai bitiminde sona erdi. 
     Açık görüşten, Bayrampaşa Kapalı Cezaevi'nde kalan hükümlü ve tutuklular 6, Adana, Ankara, Antalya, Metris ve İzmir kapalı cezaevlerinde kalan hükümlü ve tutuklular 5, Aydın, Bayrampaşa Özel, Bursa E Tipi, Gaziantep E Tipi, Kocaeli, Konya, Mersin Kapalı Cezaevlerinde kalan hükümlü ve tutuklular 4, diğer ceza infaz kurumlarında kalan hükümlü ve tutuklular da 3 gün yararlandılar. 
     Kınama cezası dışında disiplin cezası alan ve cezaları kaldırılmayan hükümlü ve tutuklular, açık görüşten yararlandırılmadı. 
     Hükümlü ve tutuklular, belgelendirilmek suretiyle sadece ana, baba, kardeş, eş ve çocuklarıyla görüştürüldüler. Ancak ana, baba, eş, kardeş ve çocuğu olmayan hükümlü ve tutukluların, üçüncü dereceye kadar olan akrabaları, büyükbabası, büyükannesi ve torunlarından en çok üç kişiyle, önceden haber vermeleri ve belgelendirmeleri kaydıyla, cumhuriyet başsavcısının izniyle görüşme yapmaları sağlandı. 
     Belirtilen gün ve saatler dışında görüş yaptırılmadı. Bir defa görüş yapan hükümlü ve tutuklular ile ziyaretçilere, ikinci defa izin verilmedi. 
     Açık görüş sırasında hükümlü ve tutuklu yakınlarına, iş yurdu bütçesinden ikramda bulunuldu. 
     






</TEXT>
</DOC>
