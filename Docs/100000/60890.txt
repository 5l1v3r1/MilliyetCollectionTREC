<DOC>
<DOCNO> 60890 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/06/son/sontur11.html </URL>
<DATE> 2002/01/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Arka koltukta oturanlar da kemer takmalı... 
</HEADLINE>
<TEXT>

     Otomobilin arka koltuğunda emniyet kemerini takmayanlar, kendilerinin yanı sıra önde oturanların yaşamını da riske atıyor. 
     Tokyo Üniversitesi'nin yeni araştırmasına göre, arka koltuktakilerin kemer takmamaları halinde, otomobil sürücüsü ve ön koltuk yolcusunun ölme riski ortalama 5 kat artıyor. 
     Araştırmacılar, 1995 ile 1999 yılları arasında Japonya'da meydana gelen otomobil kazalarında ön koltukta bulunan 100 bini aşkın kişinin akıbetini incelemeye aldı. Bütün bu kazalarda otomobilin arka koltuğunda en az iki yolcu bulundu. 
     En dramatik sonuç, kafa kafaya meydana gelen kazalarda görüldü. Bu tür kazalarda arka koltukta emniyet kemerinin kullanılmamasının, sürücünün ölüm riskini yüzde 600, ön koltukta oturan kişinin ölüm riskini yüzde 700'den fazla artırdığı görüldü. 
     Araştırmaya göre, öndekiler en çok zararı, arka koltuktakilerin öne doğru fırlamalarıyla görüyor. Zira kafa kafaya çarpışmalarda fırlayan arka yolcunun öndekine ağırlığı aracın hızına göre binlerce kiloyu buluyor. 
     Arka koltukta oturanların kemer takmaları halinde, kazalarda ölümlerin yüzde 80 oranında azaltılabileceği hesaplandı. 
     






</TEXT>
</DOC>
