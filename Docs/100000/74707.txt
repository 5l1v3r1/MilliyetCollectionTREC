<DOC>
<DOCNO> 74707 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/26/son/soneko21.html </URL>
<DATE> 2002/03/26/ </DATE>
<TIME>  </TIME>
<AUTHOR>  </AUTHOR>
<HEADLINE>
TÜSİAD "İstanbul yaklaşımının hayata geçirilmesine hız verilmeli" 
</HEADLINE>
<TEXT>

     Türk Sanayicileri ve İşadamları Derneği TÜSİAD , İstanbul Yaklaşımı'nın hayata geçirilmesi çabalarına hız verilmesini istedi. 
     TÜSİAD, Bankacılık Düzenleme ve Denetleme Kurumu tarafından yayınlanması beklenen Finansal Yeniden Yapılandırma Çerçeve Anlaşmalarının Onaylanması, Kabulü ve Uygulanmasına İlişkin Genel Şartlar Hakkında Yönetmelik'le ilgili yazılı bir açıklama yaptı. 
     ''Ekonomik kriz ortamından çıkılıp çıkılmadığının yoğunlukla tartışıldığı bugünlerde, mali sektör ve reel sektörün sorunlarına ortak çözüm oluşturabilecek İstanbul Yaklaşımı'nın hayata geçirilmesi çabalarına hız verilmelidir'' denilen açıklamada, BDDK'nın yayınlayacağı yönetmelikte, yeniden yapılandırmaya konu olacak krediler için ayrılması gereken karşılıklarla ilgili bankacılık kesimini rahatlatıcı bir düzenleme olmaması halinde, bu süreçten beklenen faydanın sağlanamayacağı savunuldu. 
     Mali darboğazda bulunan firmaların mali sektöre olan borçlarının yeniden yapılandırılmasının hem ekonomide ciddi ölçekte katma değer yaratılmasına devam edilmesine olanak vereceği hem de sürdürmekte olunan mali sektör reformunu destekleyeceği vurgulanan açıklamada, şu görüşler dile getirildi 
     ''Böylece, ekonomi üzerinde sağlanacak rahatlatıcı etki ile makroekonomik göstergelerde başlayan düzelme eğilimi pekişecek, reel sektördeki faaliyet düzeyinin artması ile üretim ve istihdam düzeyleri yükselecek, krizin bitmesi tartışmaları yerini büyüme beklentilerine bırakacaktır. 
     Yeniden yapılandırma programlarının bankalar açısından özendirici olabilmesi, söz konusu krediler için ayrılması gereken karşılıklar açısından ek bir yük oluşmamasıyla mümkün olabilecektir. Bu kredilerin itfa planına bağlanan krediler hesabına alınabilmesi ve karşılıklardan muaf haline getirilebilmesi gerekmektedir. BDDK tarafından yapılacak düzenleme ile yeniden yapılandırılan kredilerin itfa planına bağlanan krediler hesaplarına alınabilmesi için getirilen şartlar, yeniden yapılandırma çalışmalarını zorlaştırıcı ve engelleyici bir etki yaratmamalıdır.'' TÜSİAD açıklamasında, yeniden yapılandırmaya konu olan krediden karşılık ayrılmaya devam edilmesi istendiği sürece, yeniden yapılandırmaların bankalar açısından özendirici olmaktan çıkacağı ve yeniden yapılandırma sürecinin başarısının zorlaşacağı vurgulandı. 
     Açıklamada, siyasi ve ekonomik istikrarın korunabilmesi için büyük önem taşıyan ekonomik büyümeye geçişin hem bankacılık sektörüne hem de reel kesime soluk aldıracak finansal yeniden yapılandırma gibi yaklaşımlarla hızlanacağı belirtildi. 
     






</TEXT>
</DOC>
