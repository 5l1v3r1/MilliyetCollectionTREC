<DOC>
<DOCNO> 52270 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/14/son/soneko21.html </URL>
<DATE> 2001/11/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Derviş "Çiftçiye 2002'de 2 katrilyon lira destek verilecek" 
</HEADLINE>
<TEXT>

     Devlet Bakanı Kemal Derviş, 2002 yılında çiftçilere 2 katrilyon liraya yakın destek verileceğini açıkladı. 
     Derviş, TBMM Plan ve Bütçe Komisyonu'nda milletvekillerinin Hazine Müsteşarlığı 2002 bütçesi üzerindeki soru ve eleştirilerini yanıtladı. 
     Tarım ve Köyişleri Bakanlığı'nın çiftçilerin kayıt edilmesi için çok yoğun bir çalışma yürüttüğünü belirterek, 2002 yılında çiftçilere 2 katrilyon liraya yakın bir destek verileceğini açıkladı. 
     Bu desteğin doğrudan destek olarak verileceğini anlatan Derviş, dar gelirli ve ihtiyacı olan çiftçilerin desteklenmesi için çaba gösterildiğini anlattı. 
     Derviş, çalışmayan ve ileride de kurtarılması imkanı olmayan bir şirkete kaynak aktarmasının lüks olacağını ifade ederek, bu durumdaki işletmelerin, çalışanların desteklenmesi şartıyla kapatılmasını önerdi. 
     
     Özelleştirme 
     Özelleştirme konusuna da değinen Derviş, 2002 yılında 1.7 milyar dolar özelleştirme gelirinin öngörüldüğünü söyledi. Derviş, şöyle konuştu 
     ''Bu rakamın 1.2 milyar doları Özelleştirme İdaresi Fonu'nda gelir olarak yer alacak. Geri kalan oran ise kamu ortaklığı idaresi aracılığıyla Hazine hesaplarına girecek. Aslında bu yeterli olmayan ufak bir rakam. Ancak dünyada bugünkü konjonktürde bundan daha fazlasını beklemek gerçekçi olmayacak. 
     Her özelleştirme iyidir diye bir şey yok tabii... Özelleştirmeyi de ülke çıkarını, ekonomi çıkarını düşünerek yapmak lazım. Baz işletmeler vardır, değeri sıfırdır onu kapatırsınız. Veya birisi sıfıra almak istiyorsa alsın... Ama özelleştirme her şekilde, her biçimde iyidir diye birşey de yok. Özelleştirme için hazırlıklı olmak gerekiyor. Özelleştireceğiniz varlığı iyi bir şekilde pazarlamamız gerekiyor.'' 
     
     Ziraat Bankası 
     Ziraat Bankası'nın çiftçi borçlarıyla ilgili bir düzenleme yaptığını açıklayan Derviş, banka yönetiminin bir kaç hafta önce çiftçi borçlarına yönelik ciddi bir çalışma yaptığını bildirdi. 
     Derviş, ''Bunun dışında, bütün borçların ertelenmesi veya silinmesi diye bir şey düşünmüyoruz. Bu konudaki belirsizliğin ortadan kalkmasında ben de yarar görüyorum'' diye konuştu. 
     
     Enflasyon hedeflemesi 
     Devlet Bakanı Derviş, faizlerin hızla indirilmesinin döviz kurlarını ve enflasyonu olumsuz etkileyeceği yönündeki görüşlere katıldığını belirterek, faizlerin istikrarlı bir şekilde adım adım inmesinin daha sağlıklı olacağını kaydetti. 
     Döviz kurunun aşırı değerlendiğini anlatan Derviş, Türkiye'nin rekabet ettiği Rusya ve Uzak doğu ülkeleri ile kıyaslandığında ise durumun daha iyi olduğunu bildirdi. Dövizde istikrarın önemli olduğunu vurgulayan derviş, dalgalanmanın ise yeni sakıncalar içereceğini kaydetti. 
     Derviş, enflasyon hedeflemesine bu ay geçilmesinin planlandığını, ancak 11 Eylül saldırıları yüzünden bunun bir kaç ay ertelendiğini açıkladı. Derviş, Merkez Bankası'nın konuyla ilgili çalışmaları sürdürdüğünü bildirerek, yeni yıla enflasyon hedeflemesi ile girileceğini açıkladı. 
     Derviş, Türk vatandaşlarının birbirlerine döviz havalesini yasakladığı şeklinde yorumlanan 32 numaralı kararla ilgili olarak da Merkez Bankası'nın çalıştığını söyledi. Derviş, kanun ve kararlarda belirtilmeyen konuların yasak olmaması gerektiğini ifade etti. 
     






</TEXT>
</DOC>
