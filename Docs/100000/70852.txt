<DOC>
<DOCNO> 70852 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/05/yasam/ayas.html </URL>
<DATE> 2002/03/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Uçurtma kardeşliği 
</HEADLINE>
<TEXT>

Liseden arkadaş iki mühendis, işi gücü bırakıp tek tutkuları uçurtmalara vermişler kendilerini.. Şimdi hem eğleniyorlar hem de iyi para kazanıyorlar 
     AYTEN GÖRGÜN İstanbul 

     Burak Tunçata ve Mehmet Danki. Her ikisi de 29 yaşında, biri jeofizik, öteki makine mühendisi. 
     Haydarpaşa Endüstri Meslek Lisesi’nde başlayan arkadaşlıkları uçurtma tutkuları nedeniyle iş arkadaşlığına dönüşmüş. Bu iki kafadar, kendileri için özgürlük’ ve paylaşım’ anlamına gelen uçurtma hobileri’ için mesleklerini bırakıp uçurtma atölyesi açmışlar. Ancak üç sene önce açtıkları atölyede, çıtalı altıgen uçurtma gibi sıradan uçurtmalar üretmiyorlar. Ürettikleri, hızlı dönüşlü, kuyruk taklalı, akrobatik uçuş yapabilen, tek ya da çift ip kontrollü, hoş, modern ve hayli iri uçurtmalar. 
     
     İhracat da yapıyorlar 
     Uçurtmalarının müptelaları ise 7’den 70’ine kadar herkes. Uçurtmaları market zincirlerine, toptancı, oyuncakcıların yanı sıra perakende de satıyorlar. 
     İhracat için Türki Cumhuriyetleri, Rusya ve Avrupa ile bağlantıları bulunuyor. Ayda 40 bin uçurtma imal edebilecek kapasiteleri var. Her ay 5 bin uçurtma yapıyorlar. Bir uçurtmanın hazırlanması 12 dakika sürüyor. Uçurtma fiyatları 3.5 milyon ile 25 milyon arasında değişiyor. 
     
     Yedi kişi çalışıyor 
     Üçü naylon, dördü kumaş olmak üzere yedi uçurtma makinesi bulunan atölyede biri mühendis, beşi kadın yedi kişi çalışıyor. Çalışanların hepsi meslek okullarından mezun. Uçurtmanın kesimi, dikimi, yapıştırma, plastik ve iskelet montajı, denge ipleri, ip - kuyruk montajı ve paketleme bölümünde görev yapıyorlar. Uçurtma makineleri de, Tunçata ve Danki’nin buluşu. Uçurtmanın kumaş, naylon ve ip malzemesi dışında kırılmaz omurga, baskı ve tutamakların mucitleri de yine iki arkadaş. 
     
Uçurtmanın atası uçan asker kepi      Tarihte ilk uçurtma bundan 3 bin yıl önce Çin’de bir savaş sırasında görülmüş. Atının üzerinde giden bir askerin ipi boynuna takılan kepi havada uçunca, bunu gören diğer askerler, daha sonra hortumun ucuna bağladıkları bez parçalarını sallandırıp hortumdan hava üfleyerek düşmanı korkutmaya çalışmışlar. 14 ve 15. yüzyılda ticari yollarla Avrupa’ya geçmiş. Türkiye’de ise 1940’lı yıllarda kutu şeklindeki uçurtmaların içine fener konularak aydınlatmada kullanıldı. 
     



 YAŞAM 




















</TEXT>
</DOC>
