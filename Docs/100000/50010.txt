<DOC>
<DOCNO> 50010 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/01/son/soneko12.html </URL>
<DATE> 2001/11/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Dünya Bankası ''Avrupa ve Orta Asya küçülecek'' 
</HEADLINE>
<TEXT>

     Dünya Bankası, Avrupa ve Orta Asya'da, geçen yıl yüzde 6.3 olan ortalama büyümenin Gayri Safi Yurtiçi Hasıla-GSYİH temelinde bu yıl yüzde 2.1'e ineceği tahmininde bulundu. 
     Dünya Bankası tarafından hazırlanan rapora göre, Avrupa ve Orta Asya'daki büyümedeki gerilemenin, dünya ekonomisindeki talep daralmasının yanısıra, Türkiye ekonomisindeki ciddi daralmadan kaynaklanacağı belirtildi. 
     Küresel ekonomik tahminlerin yer aldığı bugün yayınlanan raporda, bölgede, geçen yıl yüzde 12 düzeyinde bulunan ihracat piyasasının, Batı Avrupa'nın ihracat kapasitesinin azalması nedeniyle bu yıl yüzde 5'e gerileceği bildirildi. 
     Raporda, bölgede, 2002'de yüzde 3 olarak tahmin edilen büyümenin, 2003 yılında, Türkiye ekonomisindeki toparlanmanın hızlanması ve dış talebin hız kazanması sonucu yüzde 4.5 düzeyine çıkabileceği kaydedildi. Avrupa ve Orta Asya bölgesindeki, ekonomik daralmanın üç unsurdan kaynaklandığı belirtilerek, bu unsurlar, ''Türkiye'nin, 2000 yılı sonu ve 2001 yılı başında yaşadığı ekonomik kriz nedeniyle, mali sektörünün zayıflaması ve mali hesapları kontrolün zorlaşması sonucu iç talebin iyice gerilemesi, 2000 yılında yüzde 8 oranında büyüyen Rusya'nın büyüme oranının gerilemesi ve küresel talebin azalması'' olarak sıralandı. Türkiye'deki krizin bulaşıcılığının şuana kadar çok sınırlı olduğunun belirtildiği raporda, Türkiye'nin, makro ekonomik istikrarını, başarılı bir şekilde yeniden tesis etmesi ve TL'nin değerinin düşmesi nedeniyle ihracat kapasitesinin artması ile AB'ye üye olmaya aday ülkelerin, Birliğe giriş süreçlerinin yolunda devam etmesi durumunda, Avrupa ve Orta Asya bölgelerinde, orta dönemde sağlam bir büyümenin gerçekleştirilebileceği ifade edildi. Raporda, Türkiye'nin de içinde bulunda Avrupa ve Orta Asya ülkelerinin, 2010 yılına kadarki süreçte, ortalama yüzde 3.5 ile 4 arasında bir büyüme göstereceği tahmini yapıldı. 
     






</TEXT>
</DOC>
