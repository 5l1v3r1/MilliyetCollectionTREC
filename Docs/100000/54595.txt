<DOC>
<DOCNO> 54595 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/28/son/sontur16.html </URL>
<DATE> 2001/11/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Hülya Avşar "Biz vatan haini değiliz" 
</HEADLINE>
<TEXT>

     Devlet Bakanı Yılmaz Karakoyunlu'nun romanından çekilen ''Salkım Hanım'ın Taneleri'' filminin TRT'de yayınlanmasının ardından MHP'li TBMM İdare Amiri Ahmet Çakar'ın film hakkındaki sözleri sinemacılardan tepki gördü. 
     Filmin başrol oyuncularından Hülya Avşar, oyuncu olarak bu tartışmanın içinde olmak istemediğini belirterek, ''Ben böyle bir tartışmayı çok gereksiz ve anlamsız buluyorum'' dedi. 
     Avşar, Devlet Bakanı Karakoyunlu'nun kitabının piyasada olduğunu hatırlatarak, şöyle devam etti 
     ''Senaryo haline getirilmiş, sinemalaştırılmış bir film üzerine bu kadar gitmek bence anlamsız. Yılmaz Karakoyunlu'nun yazdığı, daha önce yaşanmış, gerçek bir olayın hikayesidir. Biz de bunu oyuncular olarak çektik. Üzerinden bu kadar geçtikten sonra durup dururken bunu neden şimdi konu haline getirdiler hiç anlamış değilim. Sanki başka bir şeyler varmış gibi geliyor. Kişisel bir şeymiş gibi geliyor. 
     Son derece hoş bir hikayeydi. Bu bir sanattır. Ben bir oyuncuyum ve bu tartışmanın içerisinde olduğumu da zannetmiyorum. Bana neden böyle bir senaryoda oynadın deselerdi, o zaman ben de cevabı verirdim.'' Konunun ''vatana ihanet olarak'' değerlendirilmesine ilişkin de Avşar, şöyle konuştu 
     ''Yılmaz Karakoyunlu da ben de Zuhal Olcay da filmin diğer oyuncuları da hiçbir zaman vatan haini olamayız. Bunu hakaret olarak kabul ediyorum. Eğer beni de bu işin içine katıyorlarsa, ben bunu asla kabul etmiyorum. Ben vatanına deliler gibi hizmet eden, vergisini de birinci sıralarda sonuna kadar veren biri olarak, zaten bunu bana karşı yöneltmiş olsaydı Ahmet Çakar bey, herhalde benden çok güzel bir cevap alırdı. Ama beni pek ilgilendiren bir durum olarak görmüyorum. 
     Bence gereksiz bir tartışma. Ne Yılmaz Karakoyunlu, ne oyuncular, hiçbirimiz vatan haini olamayız...'' 
     
     Oskar aday adayı 
     Sinema Eserleri Sahipleri Meslek Birliği SESAM Başkanı Kadri Yurdatap, filmin, Kültür Bakanlığı, Türkiye Gazeteciler Cemiyeti ve SESAM temsilcilerinden oluşan bir komisyonunun incelemesinden geçerek vizyona girdiğini hatırlattı. 
     Ayrıca, Antalya Altın Portakal Film Festivali'nde En İyi Film dahil olmak üzere pek çok ödül alan filmin, 1999 yılında sinema örgütleri temsilcileri tarafından Oskar Ödülleri'ne aday adayı seçildiğini anımsatan Yurdatap, şunları söyledi 
     ''Vizyonda 400 bin seyirciye ulaşan bu filmde suçlanacak hiçbir şey göremiyorum. Türk sinemasının yüzaklarından biri bu film... Ben, tüm bu olanları tartışma olarak kabul etmiyorum. Kendini bilmez bir kişi çıkıyor, basın toplantısı yapıyor. Onun da hürriyeti var, o da konuşur. Bir filmin de isteği şeyi anlatma hürriyeti var. Ben 1932 doğumluyum. Ben de çocukken bunları yaşadım. Varlık Vergisi olmadı mı 
     O kişinin lafı da bu kadar büyütülmemeli.'' Filmin sahibinin de TRT olduğunu kaydeden Yurdatap, bu nedenle TRT'de yayınlandığını, bunun da kanalın en doğal hakkı olduğunu söyledi. 
     
     Sansür 
     Sinema Oyuncuları Derneği SODER Başkanı Selda Alkor, filmin TRT'de yayınlanmasının ardından çıkan tartışmayı yanlış bulduğunu belirtti. Alkor, şöyle devam etti 
     ''Sansürle mücadele uzun yıllar evvel yapıldı ve bitti. Bir takım olayların, bir takım gerçeklerin film olarak sunulmasında çok büyük yanlışlıklar olduğunu sanmıyorum. Tekrardan sansür canavarı üstümüze mi geliyor diye düşünüyorum. Bana göre ödüllü bir film ve hiç kimseyi de rencide ettiğini sanmıyorum. Sinemalarda oynamış, ödül almış bir filmin TRT dahil her türlü kanalda oynamaya hakkı var.'' Filmle ilgili tartışmaları politik bulduğunu da söyleyen Alkor, ''Niçin TRT'de oynadıktan sonra böyle bir ses yükselmeye başladı. Bunu ben de anlamış değilim. Ancak politik bir takım nedenler mi var, onu da bilmiyorum. TRT'de niçin oynamasın. Burada kim yıpratılmak isteniyor onu da bilmiyorum'' diye konuştu. 
     Bu arada, Kültür Bakanlığı Sinema Telif Hakları Müdürlüğü'nden edinilen bilgiye göre, ''Salkım Hanımın Taneleri'' filmi, Sinema, Video ve Müzik Eserlerinin Denetlenmesi hakkındaki yönetmelik hükümlerince oluşturulan ve Türkiye Gazeteciler Cemiyeti, SESAM ile bakanlık temsilcisinden oluşan 3 kişilik alt komisyon tarafından incelenip, olumlu bulunarak, filme izin ve işletme belgesi verilmişti. 
     






</TEXT>
</DOC>
