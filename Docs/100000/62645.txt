<DOC>
<DOCNO> 62645 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/16/son/sontur29.html </URL>
<DATE> 2002/01/16/ </DATE>
<TIME>  </TIME>
<AUTHOR>  </AUTHOR>
<HEADLINE>
İstanbul'a depremi 7 saniye önce bildirecek sistem kuruluyor 
</HEADLINE>
<TEXT>

     İstanbul'da olası bir depremi 7-12 saniye öncesinden haber verebilecek, ayrıca kent çapındaki hasar ve can kayıplarının en kısa sürede belirlenmesini sağlayacak olan "İstanbul Deprem Acil Müdahale ve Erken Uyarı Sistemi" kuruluyor. İsviçre'de yaptırılan ve 10 tanesi gelen sistemin cihazları, belirlenen pilot bölgelere yerleştirilmeye başlandı. 
     Boğaziçi Üniversitesi BÜ Kandilli Rasathanesi ve Deprem Araştırma Enstitüsü Deprem Mühendisliği Anabilim Dalı Başkanı Prof. Dr. Mustafa Erdik, Nisan ayına kadar 90'ı "Acil Müdahale", 10'u "Erken Uyarı" cihazı olmak üzere toplam 100 cihazın yerleştirilmesinin tamamlanacağını bildirdi. 
     Sistemin, "Acil Müdahale" ve "Erken Uyarı" olmak üzere iki bölümden oluştuğunu ve cihazlarının da farklı olduğunu anlatan Erdik, İlk gelen Acil Müdahale cihazlarını Bakırköy'de Ataköy Polis Karakolu, Bahçelievler İlçe Emniyet Müdürlüğü ve Kadıköy'de Hasanpaşa Polis Karakolu'na yerleştirdiklerini söyledi. 
     Erdik, projenin "müdahale"' kısmı çerçevesinde İstanbul'un yoğun yerleşim, ticaret ve sanayi bölgelerine 90, 'Acil Uyarı' kısmı çerçevesinde de fay hatlarına en yakın yerlere 10 adet kuvvetli yer hareketi istasyonu kurulacağını kaydetti. 
     "Erken Uyarı" cihazlarının Adalar, Tuzla, Gebze, Kumburgaz ve Marmara Ereğlisi'ne konulacağını kaydeden Prof. Dr. Mustafa Erdik, fay hattına yakın yerlere kurulacak olan bu cihazlardan gelen bilgiye göre, bir depremin başladığının, büyüklüğünün ve İstanbul'a etkisinin 7-12 saniye öncesinden öğrenileceğini bildirdi. 
     






</TEXT>
</DOC>
