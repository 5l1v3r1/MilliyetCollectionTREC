<DOC>
<DOCNO> 92280 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/26/son/sontur21.html </URL>
<DATE> 2002/06/26/ </DATE>
<TIME>  </TIME>
<AUTHOR>  </AUTHOR>
<HEADLINE>
İdamda uzlaşma arayışları sürüyor... 
</HEADLINE>
<TEXT>

     DYP TBMM Grup Başkanvekilleri Nevzat Ercan, Turhan Güven ve Ali Rıza Gönül, DSP ve ANAP'tan sonra SP ve AK Gruplarını da ziyaret ederek, Meclis'in açık tutulmasını ve AB'ye ilişkin düzenlemelerin bir paket halinde ele alınmasını önerdiler. 
     SP Grup Başkanvekilleri Yasin Hatiboğlu ve Veysel Candan ile gerçekleştirilen görüşme sonrasında gazetecilere açıklamalarda bulunan DYP Grup Başkanvekili Turhan Güven, SP yöneticileri ile AB meselelerinin, ölüm cezası gibi tek tek değil bir bütün halinde ele alınması konusunda mutabakata vardıklarını bildirdi. 
     Yapılması gereken düzenlemelerden birkaçının ya da sadece ölüm cezasının halledilmesi durumunda Aralık ayındaki Kopenhag Zirvesi'nde diğer konuların da çözülmesi gerektiği gerekçesiyle takvim tespiti konusunda engeller çıkarılabileceğini kaydeden Güven, ''AB önündeki tüm engellerin kaldırılabilmesi için Meclis'in tatile girmeyerek çalışmaya devam etmesi gerekir'' dedi. 
     Güven, tüm siyasi partilerin katılacağı, süreli bir çalışma grubu oluşturulup, AB önündeki tüm engelleri ortadan kaldıracak çalışmaların yapılmasını önerdi. 
     AB konusunun siyasi kriterleri kadar ekonomik kriterleri de bulunduğunu hatırlatan Güven, ekonomik kriterlerin de TBMM gündemine öncelikle girmesi gerektiğini vurguladı. 
     SP Grup Başkanvekili Yasin Hatiboğlu da varolan eksikliklerin tamamlanabilmesi için Meclis'in çalışmasından yana olduklarını ifade ederek, DYP'nin bu konudaki önerisini Genel Kurul'da da desteklediklerini hatırlattı. 
     SP olarak tüm meselelerin birlikte görüşülmesi ve tüm siyasi partilerin katılacağı bir çalışma grubu oluşturulmasını istediklerini kaydeden Hatiboğlu, DYP'nin görüş ve önerilerini yarın toplanacak olan SP Başkanlık Divanı'na götüreceklerini, oradaki neticeye göre kendilerini bağlayıcı beyanlarda bulunacaklarını söyledi. 
     DYP Grup Başkanvekili Nevzat Ercan, AK Parti Grubu Başkanı Bülent Arınç, Başkanvekilleri Hüseyin Çelik ve Mehmet Ali Şahin ile yaptıkları görüşmeden sonra bir açıklama yaptı. 
     Ercan, AK Parti yöneticilerinin, TBMM'nin 1 Temmuz'da tatile gireceğini, dolayısıyla bunu zorlamanın bir anlamı olmadığını, bir çalışma grubunun çalışmalarını sürdürebileceğini, bundan sonra da TBMM'nin olağanüstü toplanabileceğini söylediklerini aktardı. 
     Konuların bütün halinde ele alınması konusunda AK parti yöneticileriyle benzer görüşleri paylaştıklarını ifade eden Ercan, AB önündeki en büyük engelin Hükümet olduğunu, DYP'nin ise AB yolundaki bütün engellerin kaldırılması için üzerine düşen sorumluluğu yerine getirmeye hazır olduğunu söyledi. 
     Ercan, hükümet üyesi iki parti olan DSP ve ANAP'ın, ''AB mi, hükümetin devamı mı'' noktasında tercihlerini hükümetin devamından yana kullandıklarını da kaydetti. 
     AK Parti Grubu Başkanı Bülent Arınç da DYP'nin Meclis'in çalışmalarını sürdürmesi yönündeki teklifinin ilk başta doğru gibi gözüktüğünü, ancak bunun iki engeli bulunduğunu söyledi. 
     Hükümetin iki ortağı DSP ve ANAP'ın bu çalışmaları yapma konusunda istekli olmadığını savunan Arınç, ''Onların bütün niyetleri, hükümetin devamı ve MHP'nin gönlünü yapmak. İkincisi de Meclis fiilen tatile girmiş durumda'' diye konuştu. 
     Arınç, AK Parti'nin, ''ölüm cezasının kaldırılmasıyla eş zamanlı olarak Anayasa'ya bunun karşılığının ağırlaştırılmış müebbet ağır hapis olarak girmesine ilişkin önerisini DYP'lilerin de prensip olarak doğru ve uygun bulduklarını'' bildirdi. 
     Arınç, ''Bunun dışında ana dilde öğrenim ve yayın meselesi ve Kıbrıs ile ilgili konuların da görüşülmesini arzu ediyorlar. Bu da doğrudur. MHP dışında bütün siyasi partiler temel konularda uzlaşabilirse AK Parti de böyle bir uzlaşmada yerini alır'' dedi. 
     





</TEXT>
</DOC>
