<DOC>
<DOCNO> 93517 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/03/son/sonspo09.html </URL>
<DATE> 2002/07/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Dünya üçüncüsü futbolcuların ödülleri hazır 
</HEADLINE>
<TEXT>

     Japonya ile Güney Kore'nin ortaklaşa düzenlediği 17. Dünya Kupası finallerinde Brezilya ve Almanya'nın ardından Dünya üçüncüsü olan Türk Milli Takımı'nın ödüllerinin her an dağıtılacak gibi hazırlandığı bildirildi. 
     Dünya üçüncüsü futbolculara verilecek toplam 7 bin 800 Cumhuriyet altınının hazır bulunduğunu belirten Gençlik ve Spor Genel Müdürü Kemal Mutlu, bu ödülün istendiği zaman dağıtılabileceğini kaydetti. 
     GSGM Ödül Yönetmeliği'ne göre futbolcuların her birine 300'er, teknik direktör Şenol Güneş'e 600 ve yardımcı antrenörler Ünal Karaman ile Mehmet Kulaksızoğlu'na da 150'şer Cumhuriyet altını ödül dağıtılacak. 
     Gençlik ve Spor Genel Müdürlüğü'nün GSGM , sporcuların terleri kurumadan ödüllerini verme tutumunu futbolda da sürdüreceklerinin altını çizen Kemal Mutlu, şöyle dedi 
     ''Ödülleri istendiği an vermeye hazırız. Ancak şu anda oluşan coşkulu atmosferi bozmak istemiyoruz. Sponsorların ve kişisel ödüllerin dağıtılmasının ardından biz devreye gireceğiz. Ödül Yönetmeliği'ne, Futbol Federasyonu'nun uluslararası faaliyetlerdeki başarılarıyla ilgili bir bölümün eklenmesini, Spordan Sorumlu Devlet Bakanı Fikret Ünlü'nün isteği ile koymuştuk. Bu, sayın Bakan'ın bir öngörüsüydü. Sayın Bakanımız 3 yıl önce bugünleri görerek verilmesi gereken ödülleri saptamıştı. Futbolcular da bakan Ünlü'nün yüzünü kara çıkarmadı.'' -ÖDÜL YÖNETMELİĞİ'NDE DÜZENLEMEYE GİDİLİYOR- Gençlik ve Spor Genel Müdürü Kemal Mutlu, Ödül Yönetmeliği'nde yeni düzenlemeye gitme hazırlıklarına başlandığını belirterek, şunları kaydetti 
     ''Profesyonel bir branş olan futboldaki başarılarla, amatör branşlarda elde edilen başarıların ödüllendirilmesi arasındaki fark giderilecek. Özellikle antrenörlerin ödülleri arasındaki uçurum yapılan çalışmalarla kademeli olarak kapanacak. Futbolun profesyonel olması nedeniyle farklı bir statüsü bulunuyor. Bu nedenle de farklı değerlendiriliyor. Ödül miktarının fazlalığının yadırganmaması gerekir. Bu hedefe kısa zaman içinde ulaşmanın mümkün olmadığını herkes bilmeli.'' 
     





</TEXT>
</DOC>
