<DOC>
<DOCNO> 63577 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/22/son/sondun14.html </URL>
<DATE> 2002/01/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Yunanistan'da skandal Eski Başbakan'ın telefonları dinlenmiş 
</HEADLINE>
<TEXT>

     Yunanistan'ın eski başbakanlarından Andreas Papandreu'nun ve aralarında eski Kamu Düzeni Bakanı Sifis Valirakis'in de bulunduğu üst düzey PASOK yöneticilerinin telefonlarının Yeni Demokrasi Partisi YDP iktidarı sırasında verilen savcılık emriyle dinlendiği öne sürüldü. 
     Atina'da yayımlanan hükümet yanlısı Ethnos gazetesi, adını vermediği, adliye çevrelerinden bir kaynağın, telefon dinleme faaliyetinin YDP'yi izleyen PASOK dönemine de sarktığını ve savcılığın belgelerinde herhangi bir bilgi bulunmamasına rağmen bu faaliyetin amacının terörizmle ilişkili kanıtlar bulmak olduğunu söylediğini yazdı. 
     Kaynağın, telefonların dinlenmesinin, Sto Karfi gazetesinde de yayımlanan, YDP kurmaylarından Nikos Grilakis tarafından hazırlanan ve 124 üst düzey PASOK üyesi ile terörizm faaliyetleri arasında bağlantı 
     kuran rapora dayandığını belirttiğini duyuran Ethnos, Grilakis'in söz konusu raporu hazırladığı iddiasını reddettiğini de hatırlattı. Telefonların dinlenmesinin ardından, herhangi bir suçlamayı destekleyecek unsur bulunamadığı için hiçbir yasal sürecin başlatılmadığını kaydeden Ethnos, ''Ayrıca, daha sonra raporun, belki de güvenilemeyeceği teyit edildiği için, geri çekildiği söylendi ki, bugün resmen atıfta bulunulmasının önüne geçilsin. Ayrıca telefon dinleme faaliyetiyle terörizm konularına ilişkin resmen bir bağlantı olmasın'' diye yazdı. Söz konusu faaliyetin savcılık emri ile yasal hale gelmiş olmasına rağmen, hala siyasi, ahlaki ve yasal açıdan kabul edilemeyeceği yorumunu yapan Ethnos, yeni terörle mücadele yasasına göre ilgili makamların bugün her türlü iletişim faaliyetini izleyebildiklerini de hatırlattı. YDP, 1981 yılında PASOK'un tek başına iktidara gelmesinden günümüze kadar, 1990-1993 yılları arasında, Konstantin Miçotakis'in başkanlığında Yunanistan'ı yönetti. YDP, Sto Karfi gazetesinin, geçen hafta söz konusu raporun, partinin üst düzey yetkilileri tarafından hazırlandığı ve dönemin Başbakanı Miçotakis'e de sunulduğu iddiasını, kesin bir dille reddetmişti. 
     
     Protopapas'ın açıklaması 
     Bu arada, Yunanistan hükümet Sözcüsü Hristos Protopapas, Ethnos'un haberine ilişkin soruşturmanın ilgili bakanlıklarca yapılacağını açıkladı. 
     Protopapas, yaptığı basın toplantısında, söz konusu haberin geçmişteki bir döneme ilişkin olduğunu, ancak yetkili bakanlıkların gerekli soruşturmaları, kesin olarak ne olduğunun bilinmesi için, yapacaklarını kaydetti. 
     






</TEXT>
</DOC>
