<DOC>
<DOCNO> 67875 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/15/son/sontur08.html </URL>
<DATE> 2002/02/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Sezer "Türkiye'nin sorunlarının en önemli bölümü yolsuzluk" 
</HEADLINE>
<TEXT>

     Cumhurbaşkanı Ahmet Necdet Sezer, toplumun tüm kesimlerinin yakından izlediği yolsuzlukların, Türkiye'nin yaşadığı sorunların önemli bir bölümünü oluşturduğunu belirterek, ''Her ülkenin koşullarına göre farklılık göstermekle birlikte küreselleşen dünyanın ortak sorunlarından biri olan yolsuzlukların, ekonomik dengelerimizi bozmasına izin verilmemelidir'' dedi. 
     Türkiye Ekonomik ve Sosyal Etüdler Vakfı'nın TESEV , Yozlaşma Araştırması ikinci aşaması sonuçlarının sunumu, Boğaziçi Üniversitesi'nde BÜ düzenlenen toplantıyla gerçekleştirildi. 
     Cumhurbaşkanı Sezer, toplantıda yaptığı konuşmada, yolsuzlukla bilinçli bir şekilde savaşım verilmesi konusunda yararlı çalışmalar yapan TESEV yöneticilerini, böylesine önemli bir etkinliğe öncülük ettikleri için kutladığını söyledi. 
     TESEV'in, yolsuzluklar konusunda gerçekleştirdiği ilk araştırmada, halkın yolsuzlukların nedenleri konusundaki düşüncelerini ve yolsuzluklara bakışını çözüm önerileriyle birlikte kapsamlı olarak ortaya koyduğunu ifade eden Sezer, araştırma sonuçlarının, halkın yolsuzluklar konusundaki duyarlılığını en iyi biçimde yansıttığını bildirdi. 
     Sezer, bugün ise TESEV'in yürüttüğü çalışmanın ikinci bölümünün sonuçlarının kamuoyuna duyurulduğunu, bu sonuçların gerek konferans sırasında, gerek daha sonra çeşitli platformlarda tartışılacağını ifade ederek, ''Ortaya konulacak sonuç ve yaklaşımların toplumun tüm kesimlerinde genel destek bulacağı konusunda, hepimiz aynı düşünceleri paylaşmaktayız. TESEV tarafından yapılan bu çalışmanın, yolsuzluklarla savaşıma önemli katkılarda bulunacağına inanıyorum'' dedi. 
     21. yüzyılın insanlığa sunduğu olanakların yanı sıra yeni 
     sorunları ve koşulları da birlikte getirdiğini söyleyen Sezer, değişen dünya koşulları ve yaşanan büyük dönüşümler göz önünde bulundurulduğunda Türkiye'nin birçok alanda daha çok yol alması ve kendini yenilemesi gerektiğinin yadsınamaz olduğunu kaydetti. 
     
     Türkiye'nin etkin bir ülke olabilmesi 
     Sezer, Türkiye'nin çağdaş dünyada etkin bir ülke olarak öne çıkabilmesi için yapılması gerekenler üzerinde toplumun tüm kesimlerinin görüş birliği içinde olduğunu dile getirerek, şöyle devam etti 
     ''Geçen yıl Meclis açış konuşmasında da belirttiğim gibi sorunlarımıza çözüm ararken ve gelecekle ilgili planlarımızı yaparken 'Nasıl bir Türkiye istiyoruz' sorusuna yanıt bulmalıyız. Bu soruya vereceğimiz yanıt, Türkiye'nin çağdaş dünyadaki konumunun güçlendirilmesinde de belirleyici bir rol oynayacaktır. Yoksulluk, eğitimsizlik, yolsuzluk gibi temel sorunlarını çözmüş, ulusal gönencini gelişmiş ülkeler düzeyine çıkarmış, bireylerinin hak ve özgürlüklerini güvence altına almış, çağdaş uluslar topluluğunun saygın üyesi durumuna gelmiş, demokratikleşmesini tamamlamış, güçlü ve aydınlık bir Türkiye, tüm toplumumuzun görmek istediği ülkedir. Bu erek doğrultusunda bugünden göstereceğimiz kararlılığın ve gerçekleştireceğimiz reform nitelikli atılımların, aydınlık Türkiye ülküsü etrafında kenetlenen ulusumuzca da destekleneceği kuşkusuzdur. 
     Toplumun tüm kesimlerinin yakından izlediği yolsuzluklar, Türkiye'nin yaşadığı sorunların önemli bir bölümünü oluşturmaktadır. 
     Her ülkenin koşullarına göre farklılık göstermekle birlikte küreselleşen dünyanın ortak sorunlarından biri olan yolsuzlukların, ekonomik dengelerimizi bozmasına izin verilmemelidir.'' Cumhurbaşkanı Sezer, günümüzde gelişmiş ülke olmanın ölçütlerinden birinin de yolsuzluklarla savaşımda ve yönetimde saydamlığın sağlanmasında elde edilen başarıda olduğunu ifade ederek, toplumda etik değerleri ve hukuk kurallarını bozan, dar bir çevreye kamu kaynaklarından büyük çıkarlar sağlamasına olanak veren, yetersiz kaynakların eşitlik ve adalet ilkelerine aykırı biçimde kullanılmasına yol açan siyasal, yönetsel ve ekonomik yolsuzluklarla savaşımın üzerinde özenle durulması gereken bir konu olduğunu kaydetti. 
     Sezer, bu nedenle Türkiye'nin, bir yandan yönetimin etkinleştirilmesi yönündeki arayışlarına hız verirken diğer yandan da ülke ekonomisinde sıkıntı yaratan yolsuzluklarla savaşın çabalarını kararlılıkla sürdürmek zorunda olduğunu bildirdi. 
     






</TEXT>
</DOC>
