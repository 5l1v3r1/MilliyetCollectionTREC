<DOC>
<DOCNO> 92079 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/26/dunya/dun01.html </URL>
<DATE> 2002/06/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Hem ağlarım hem giderim 
</HEADLINE>
<TEXT>

     DIŞ HABERLER SERVİSİ 

     Uzakdoğu ülkelerinden Malezya’nın artık görevinden bıkıp gözyaşları içinde istifa etmeye kalkan 21 yıllık Başbakanı Mahathir Muhammed’i son anda engelleyen taraftarları, sinirleri bozulan başbakanlarını "sakinleşip daha sağlıklı düşünmesi" için İtalya’ya tatile gönderdi. 
     Asya’nın en uzun süreli görev yapan başbakanı unvanını taşıyan ve her fırsatta yaptığı "İslam’ın yanlış yorumunun Müslümanları geri bıraktığı" yorumlarıyla dikkatleri çeken Muhammed, geçtiğimiz pazar günü Meclis’te ekonomiyle ilgili bir konuşma yaparken, birden gözyaşlarına boğulmuş ve istifa edeceğini açıklamıştı. Ne olduğunu anlamayan partililer, hemen kürsüye fırlayıp etrafını sararak başbakanı bu kararından vazgeçirmişti. 
     Mecliste çoğunluğu elinde bulunduran Muhammed’in partisi Birleşik Malay Örgütü ise, önceki gün sürpriz bir karar alarak "sinirleri bozuk olan" başbakanlarını İtalya’ya tatile gönderdi. Mahathir de taraftarlarının bir dediğini iki etmeyerek dün yola çıktı. Tatil daha başlamadan Mahathir’e iyi gelmiş olacak ki, şimdiden sakinleşen 76 yaşındaki Başbakan, ısrarlı talepler üzerine 2003 yılı sonuna kadar görevde kalacağını ve bu tarihten sonra tümüyle siyasetten çekilerek yerini yardımcısı Abdullah Ahmed Bedevi’ye bırakacağını açıkladı. 
     



 DÜNYA 











</TEXT>
</DOC>
