<DOC>
<DOCNO> 88889 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/09/son/sontur15.html </URL>
<DATE> 2002/06/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Çiller "Artık bu hükümetle gidilemeyeceği açıktır" 
</HEADLINE>
<TEXT>

     DYP Genel Başkanı Tansu Çiller, ''Artık bu hükümetle gidilemeyeceği açıktır. Kapatalım bu dönemi'' dedi. 
     Çiller, İstanbul Sinoplular Birliği'nin, Çatalca'ya bağlı Gökçeali Köyü'nde düzenlediği piknik ve keşkek şenliğine katıldı. 
     Burada bir konuşma yapan Çiller, Sinoplular'ın Karadeniz'in mert insanları olduğunu belirterek, bir zamanlar bu ülkeyi bölmek isteyenlerin bulunduğunu ve belli yerlere gidilemediğini kaydetti. 
     O dönemde ilk gittiği yerlerden birinin Sinop olduğunu anlatan Çiller, Sinop'un, milli duygu ve kahramanlıkla ülkenin birlik ve beraberliğini temsil eden bir köşesi olduğunu söyledi. 
     Çiller, Sinoplular'ın birlik ve beraberliğinin bugün de devam ettiğini görmekten mutluluk duyduğunu ifade ederek, destek istedi. 
     Bıraktıkları Türkiye'nin bugünkü Türkiye ile aynı olmadığını, bugünkü Türkiye'de tarım, ekonomi, sanayi, turizm, her alanda sıkıntı olduğunu dile getiren Çiller, şöyle devam etti 
     ''Artık bu döneme son verelim. Artık bu hükümetle gidilemeyeceği açıktır. Kapatalım bu dönemi. Artık yeni bir başlangıç yapma zamanı. 
     Yeniden eğitim seferberliği, yeniden AB, ama camimizle, bayrağımızla bir büyük Türkiye gibi. 
     Türkiye bugün bir milli maç oynadı. Türkiye böyle maçlarla ne beraberliği, ne de elenmeyi kabul eder. Türkiye şampiyonluğa oynayacak bir büyük ülkedir. Artık şampiyonluğa hasretiz. Şaha kalkmaya hasretiz. Yeniden Türkiye'yi şaha kaldırmaya davet ediyorum sizleri. 
     Tutun elimi güçlü olalım. Tutun elimi Siyasi Partiler Yasası'nı değiştirelim. Yüzde 10 barajını indirmeye çalışıyorlar. 3-4 partili koalisyonlarla gelinen yerler belli. Bu hükümet milyarlarca dolar borç aldı. Bundan Sinoplu'ya bir parça düştü mü Size gelen bir refah var mı Peki bu para nereye gitti Banka hortumcularına gitti. Al gülüm, ver gülüme gitti.'' Çiller, ''yeniden büyük Türkiye, yeniden iş, aş için kendisine destek verilmesini'' de isteyerek, ''Sandıkta bu defa sakın yanlış yapmayın. O sandığı çeke çeke getireceğiz, sizin önünüze koyacağız. 
     Yeniden büyük Türkiye ya şaha kalkacak, ya şaha kalkacak'' sözleriyle konuşmasını tamamladı. 
     Daha sonra İstanbul Sinoplular Birliği Başkanı Ramazan Ulu, Çiller'e, Sinop'un geleneksel ''üç eteği''ni giydirdi. 
     Geleneksel piknikte ''piknik ağalığı'' da verilen DYP Genel Başkanı Tansu Çiller, bu çerçevede keşkek kazanının kapağını açtı. 
     





</TEXT>
</DOC>
