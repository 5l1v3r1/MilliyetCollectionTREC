<DOC>
<DOCNO> 86696 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/29/yazar/altan.html </URL>
<DATE> 2002/05/29/ </DATE>
<TIME>  </TIME>
<AUTHOR> Çetin ALTAN  </AUTHOR>
<HEADLINE>
Pembeyle erguvan karışımı bodur zakkumlar ve Yuvarlakçay'daki çınar 
</HEADLINE>
<TEXT>

     Devreye tıp hünerbazlıklarının da girdiği, dağdağalı bir İstanbul çalkantısından sonra, bir haftalığına yine Köyceğiz'e attık kapağı. 
     Ölemez Dağı'nın Kaunos uygarlığı dönemindeki tanrıları başımı yazı makinesinden kaldırıp Köyceğiz Gölü'ne çevirdiğimde, gözlerimi bir Kozmos mucizesiyle efsunlamak istercesine tam pencerenin doğrultusunda göl kıyısına, binlerce pembeyle erguvan karışımı çiçekle donanmış, yan yana birer dev buket halinde bir çift bodur zakkum ağacı oturtmuşlar... 
     Ve arkalarında kırışıksız Köyceğiz Gölü, uzaklarda da, ormanlarla örtülü, iç içe ıssız tepelerle, karşı kıyılar... 
     
     Almanlar, Hollandalılar, İngilizlerden sonra, Japonlar da keşfettiler Köyceğiz'i. Japon Kültür Evi'nin inşaatı bitmek üzere. Sanırım eylüle doğru yapılır açılışı da... 
     Haziran 15'ten sonra sıcaklık artar buralarda. Gölgede ısı 30 dereceyi aşar... O zaman da ya İztuzu plajlarına vuracaksın kendini, ya Yuvarlakçay'a... 
     Yuvarlakçay'ın güveçte alabalıkla tandır yapan, kademe kademe lokantaları... 
     Çam ormanları, çınarlar, kavaklar, okaliptüsler, günlük ağaçları ve yer yer zakkumlarla kaplı yamaçlar arasından, köpüklene köpüklene gümbür gümbür akıp giden Yuvarlakçay... 
     Yaz başlarken lokantalar "köşk" adını verdikleri, tahta parmaklıklarla çevrili tahta çıkmalar yaparlar çayın üstüne... 
     Köpüklenerek gürül gürül dağlardan inen sular, oturduğunuz "köşk"ün altından geçerek köpüklene köpüklene akar gider aşağılara doğru... 
     Hızla akan suların içine baktığınızda yosunsuz, çeşitli renklerde, irili ufaklı çakıl taşlarını görürsünüz, ayrı bir alemden size göz kırparcasına... 
     
     Yuvarlakçay'ın üstünde, karşılıklı iki kıyıdan birbirine doğru eğilmiş, iki dev çınar... 
     Sonra yaprakları suya değen, mini minicik bebek çınarlar... 
     Az aşağıda, takvimler ötesi dev bir çınar daha... 
     Solmaz Kamuran'la, nasıl gerçekleşebildiğini bir türlü açıklayamadığımız bir özellik takıldı gözlerimize o çınarda... 
     Köklerden kalınca bir dal, yerden dimdik yükselerek ilk yatay dala perçinlenmişti. Sanki çınar, ilk yatay uzun dalına, dimdik özel bir sütun yapmıştı, daha çok yere eğilmemesi için... 
     Daldan mı aşağı doğru inmişti sütun, yerden mi dala doğru çıkıp perçinlenmişti onu dahi tam kestiremedik... 
     Bence aşağıdan yukarı doğru çıkmıştı ama dimdik çıkıp da, dala nasıl mıh gibi kaynamıştı kim bilir 
     
     Evet, tabii bir de Keşmir sorunu var... Pakistan'la Hindistan'ın birbirlerini atom başlıklı füzelerle tehdit ettikleri ve bu arada Pakistan'ın, yakın ve orta menzilli füze gösterilerine giriştiği bir sorun... 
     Bir milyar Hintli'yle, 120 milyon Pakistanlı nerdeyse yarı aç, yarı tok sürünürken, milyarlarca dolarlık füze gösterileri ve savaş tamtamları... 
     Ne diyelim, Tanrı akıl fikir ve "yoksulluk"la, "silaha harcanan paralar" arasındaki çelişkiyi algılayacak, evrensel bir bilinç ihsan eyleye... 
     
     İnsanların, duygusal hipnozlardan kurtularak, akılcı bir berraklıkta buluşmaları kolay değil... Hele bir de, - bizde de olduğu gibi - bireyler, evrensel bir meslek sahibi değilseler ve "hayatı hak etme" yerine bir punduna getirip, "hayattan daha çok yararlanma fırsatçılığı" peşindeyseler... 
     Bir gün öğrenir onlar da, bedelini ödemeden hiçbir yere varılmadığını... 
     
     Dalyan'dan, 7 km'lik uçsuz bucaksız İztuzu plajlarına gidilirken, yolların iki kıyısından karşılıklı akıp giden, pembeyle erguvan karışımı, binlerce bodur zakkum ağacı... 
     Ve çam ormanlarının arasından aşağılara inen, yine binlerce zakkum seli... 
     Uçsuz bucaksız İztuzu plajlarına bırakılmış karetta yumurtaları... 
     Ha sahih, bir de aralık ayında Türkiye'nin Avrupa Birliği üyeliğine kabulüyle ilgili müzakerelerin başlatılıp başlatılmayacağı konusunda alınacak karar var... 
     Ne dersiniz, karar "müzakerelerin başlatılması" doğrultusunda çıkabilecek mi 
     Dalyan'daki bir tişörtte, bir karetta ağzından şöyle bir yazı gördük 
     "90 milyon yıl önce de ben buradaydım, senden ne haber " 
     Sahih, 90 milyon yıl önce biz neredeydik kuzum 
     Ya 90 milyon yıl sonra... 
     Yunus haklı 
     O da yalan bu da yalan 
     Var biraz da sen oyalan 
     
     







Üçlü koalisyon 


Pembeyle erguvan karışımı bodur zakkumlar ve Yuvarlakçay'daki çınar 


Kısa bilanço... 


Ecevit’in formülü 


Siyasi öfke değil, siyasi duyarlılık 


Önümüz kesilirse Tayyip öne çıkar 


TSK ve sağduyu 


Burs ve yurt sorunu neden çözülmüyor 


Avrupalı patronların İstanbul seferi 


Kitapların zaman tüneli 


Yeni bir dünya kurulurken Türkiye... 


Hangisi daha milliyetçi hareket 


Büyük yarış 


Yeni bir başbakan 


Türk seçmeni üzerine çeşitlemeler 


Gidelim buralardan 


Herkesin malı kendine 


Tarım şehri Konya sanayi şehri oluyor ...hatta oldu bile 


</TEXT>
</DOC>
