<DOC>
<DOCNO> 76636 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/05/son/soneko11.html </URL>
<DATE> 2002/04/05/ </DATE>
<TIME>  </TIME>
<AUTHOR>  </AUTHOR>
<HEADLINE>
TÜSİAD eski Başkanı ''IMF'siz strateji yaratamıyoruz'' 
</HEADLINE>
<TEXT>

     Türk Sanayicileri ve İşadamları Derneği TÜSİAD Yönetim Kurulu Başkanı, büyümeye geçiş konusunda çok ciddi stratejilerin oluşturulmadığını belirterek, ''Anlaşılıyor ki Dünya Bankası ve IMF olmadan tek başımıza bir şey yapamıyoruz'' dedi. 
     Zordaki şirketlerin kurtarılmasına yönelik İstanbul Yaklaşımı'na son şeklini vermek üzere düzenlenen zirveye katılan TÜSİAD eski Başkanı Yücaoğlu, toplantı öncesi basın mensuplarına yaptığı açıklamada, Dünya Bankası'nın reel sektöre ne yapılması gerektiğine dair bir rapor hazırladığını vurgularken, ''toplantıda, özellikle bankacılık sektörünün nasıl rehabilite edileceği, reel kesimle bu ilişkisinin ne olacağı ve pozitif etkisi üzerine konular incelenecek'' dedi. 
     Toplantının bir bölümünde, kendi görüşlerinin de isteneceğini anlatan Yücaoğlu, ''Kanaatim, biz daha büyümeye geçiş konusunda çok ciddi stratejiler oluşturmuş değiliz. Anlaşılıyor ki, Dünya Bankası ve IMF olmadan tek başımıza strateji yapamıyoruz. Biraz bunları dinlemek istiyoruz'' diye konuştu. 
     Erkut Yücaoğlu, İstanbul Yaklaşımı'nın hayata geçirilmesi konusundaki beklentilerinin sorulması üzerine de, birçok adımlar atıldığını, ama ne zaman başlayacağı ve uygulama kriterlerinin bilinmediğini vurguladı. 
     Özellikle bankacılık sektöründe ve reel sektör zincirinde bir hareket beklendiğine işaret eden Yücaoğlu, İstanbul Yaklaşımı'nın aslının iş dünyasındaki kredilerin bir kısmının vadesinin uzatılarak hiç olmazsa bir finansman rahatlığının sağlanması olduğuna dikkat çekti. Erkut Yücaoğlu, ''Açıkcası bunun kriterlerini ne olacağını bilmiyorum. Ben borç sevmeyen bir insanım. Kredilerle ilgilenmiyorum'' dedi. 
     
     Önemli olan kriterler 

     TÜSİAD eski Başkanı Yücaoğlu, reel sektörün kredi talebinin ne olabileceğine ilişkin görüşünü açıklarken de, Türkiye'de bankaların verdiği kredilerin yüzde 10'unun problemli olduğunu, ancak bu kredileri alan kurumların kabahatli olduğunu söylemenin çok zor olacağını ifade etti. Yücaoğlu, şöyle konuştu 
     ''Siz yüzde 100 devalüasyon yaşarsanız ve dövize endeksli enstrümanlarla borçlanmışsanız, dolayısıyla ardından satışların da düşmesiyle ekonomik faaliyetin azaldığı noktada artan bir borç, ciddi biçimde ele alınması gereken bir konudur. Burada önemli olan, hangi kriterlerle nasıl rahatlama sağlanacağıdır. Dolayısıyla kimler istifade edecek gibi konular var. Bunun yapılırken, hassas ve ciddi biçimde yapılması gerekiyor. Çok değişik görüşler var. Büyük kuruluşlar mı bundan istifade etsin, yan sanayi ve KOBİ'lere mi intikal etsin veya direkt KOBİ'lere mi yansıtılsın diye birçok konu var ortada. Hatta ve hatta sektörel bir yaklaşım düşünmek lazım. En büyük sorular orada.'' Dünya Bankası'nın yaklaşımının sorulması üzerine de Yücaoğlu, Dünya Bankası'nın hep jenerik politika çerçevesinde uygulama istediğine işaret etti. Teker teker kuruluşların ihtiyaçlarına bakıldığında bunun içinden çıkılmaz hal aldığını, onun için doğruları bulmak gerektiğini vurgulayan Yücaoğlu, ''Bu kriterlere kim uyarsa o müracaat etsin gibi bir yaklaşım daha doğru olur. O kriterler bence en hassas nokta'' dedi. 
     Ankara Sanayi Odası Yönetim Kurulu Başkanı Zafer Çağlayan da, toplantı öncesi gazetecilerin sorusu üzerine, toplantıda reel sektör ve mali sektörle ilgili sorunların ele alınacağını hatırlattı. 
     Çağlayan, ''firmalara işletme sermayesi yani hayat suyunun verilmesi lazım. Bu hayat suyunun verilmesi anlamında yapılması gereken çalışmalar neyse, bunları konuşacağız. Buradaki herkesin eteğindeki taşı dökmesi lazım. Kim kimden ne bekliyor, kim kimden ne istiyorsa bunların konuşulması lazım'' diye konuştu. 
     Bankacılık sektörünün karşılıklar kararnamesi, reel sektörün de bankaların teminat verme ve kredileri yapılandırma konusunda beklentileri olduğuna dikkati çeken Çağlayan, şöyle devam etti 
     ''Bankaların özel sektöre karşı davranış bozuklukları olduğunu ifade ediyoruz. Bu konuda gerek Dünya Bankası, gerek IMF'nin destekleyeceğini söyledikleri konular var. Dünya Bankası, TOBB, İSO ve bizim anketlerimizi değerlendirmiş, onlar da bizim gibi fotoğraf ve filmi çok net şekilde çekmişler. 
     İyi bir toplantı olacak. Zaten daha fazla toplantı yapacak ne halimiz, ne mecalimiz kaldı. Mutlak surette sonuç çıkartmak zorundayız. Baştan beri varolan problemlerin tartışılıp, belli formasyona sokulduğu bir toplantı olacak.'' 
     






</TEXT>
</DOC>
