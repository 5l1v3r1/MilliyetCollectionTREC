<DOC>
<DOCNO> 84213 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/15/son/sontur27.html </URL>
<DATE> 2002/05/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Orhan Kemal Roman Ödülü'nü Selim İleri kazandı... 
</HEADLINE>
<TEXT>

     ''2002 Yılı Orhan Kemal Roman Armağanı''na, Selim İleri'nin 'Bu Yaz Ayrılığın İlk Yazı Olacak' adlı romanı değer görüldü. 
     Bu yıl 30. kez düzenlenen ve 2001 yılında yayınevleri tarafından ilk kez yayınlanmış romanlara açık olan yarışmanın birincisini belirlemek üzere, Seçiciler Kurulu, bugün saat 13.00'de Orhan Kemal Kültür ve Sanat Merkezi'nde toplandı. 
     Konur Ertop, Tarık Dursun K., Tahsin Yücel, Yıldırım Keskin, Naim Tirali, Feridun Andaç ve A. Kemali Öğütçü'den oluşan Seçici Kurul üyeleri, yaklaşık 2.5 saat süren toplantı sonrası Kültür Merkezi'nde bulunan İkbal Cafe'de yaptıkları basın toplantısıyla sonucu açıkladı. 
     Feridun Andaç, 32 romanın katıldığı yarışmada birinciliği, Selim İleri'nin, ''Bu Yaz Ayrılığın İlk Yazı Olacak'' eserinin kazandığını kaydetti. 
     İleri'nin, romanıyla, 2000'ler Türkiye'sinin yaşamını, kültür birikimini ve beklentilerini yansıttığını belirten Andaç, ''İleri, bir romanın yazılma sürecine, yazarın buradaki konumuna, yetişme ortamına bakışta, etkileyici bir dünya kurmaktadır'' dedi. 
     Andaç, Selim İleri'ye ödülünün, 1 Haziran 2002 tarihinde Atatürk Kültür Merkezi'nde gerçekleştirilecek Orhan Kemal'i Anma Töreni'nde verileceğini bildirdi. 
     





</TEXT>
</DOC>
