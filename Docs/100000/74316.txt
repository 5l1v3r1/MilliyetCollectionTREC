<DOC>
<DOCNO> 74316 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/24/spor/ytan.html </URL>
<DATE> 2002/03/24/ </DATE>
<TIME>  </TIME>
<AUTHOR> MEHMET TAN  </AUTHOR>
<HEADLINE>
Yine kayıp 
</HEADLINE>
<TEXT>

     Sahaya bakıyorum... Bir teknik adam, bir başkan ya da geçici yönetici olsam, ya da etkili yönetici olsam ve de transfer yetkisi elimde olsa, iki takımdan hangisinden kaç oyuncu alırım diye uzun süre düşünürüm... Bir kefeye Trabzonspor’u koyuyorum, kefenin diğer yanına da Denizlispor’u.. 
     Maç bitti, bir kez daha düşündüm, kararımı verdim... Trabzonspor’dan beş, bilemediniz altı oyuncu alırdım... Denizlispor’dan ise iki, taş çatlasa üç .. Üstelik benim yerimde kim olsa aynı şeyi yapardı. 
     Peki nasıl oluyor da Karadeniz ekibi rakibi karşısında bu kadar mahkum ve bu kadar kişiliksiz oynayabiliyordu... Nasıl oluyor da Denizlispor, Trabzonspor’u sürklase ediyordu Trabzonspor’da olup bitenlere akıl - sır ermediği için sonucu şaşırtıcı bulmamak gerek... Trabzonspor, akıl ve bilgiden yoksun, duygu ve reflekslerle yönetilen bir kulüp olduğu için, olup bitenlerin mantıklı makul ve bilimsel izahı olmuyor. 
     Maçın henüz başı... Trabzonspor golü bulmuş... Skoru bulan, kendine güveni olan bir takım, önce oyunu kontrol altına alır ve sonra da istediğini elde ederdi. Trabzonspor’da bu tersine işliyor skoru buluyor, paniğe kapılıyor ve maçı kaybediyor. 
     Karşılaşmanın 18. dakikası Kürşat topa hamle mi yaptı, yoksa top mu ele çarptı tartışması, müsabakanın kırılma noktalarından birisidir. Bülent Yavuz’un gözdesi Kuddusi Müftüoğlu, bu pozisyonun etkisinden maçın sonuna kadar kurtulamadı. İki ofsayt ve üç faulle ödeşmeye kalktı, olmadı... İlk yarının uzatma dakikalarında Kürşat’ın formasından çekilmesini göremedi, bu futbolcunun hamlesiz kalmasına sebep oldu ve de Denizli’nin beraberlik golü geldi. Golün başlangıcında rakip ceza sahası önünde Hami topu kontrol etse pozisyon doğmayacak... Altı savunma oyuncusu dikkatli davransa Veysel topa vuramayacak. Vursa bile, iş Kürşat’a kalmayacak. 
     Geçtiğimiz haftalar Trabzonspor kolay ve basit goller yiyerek maç kaybediyordu. Dün ise ahmak’ ve şapşal’ goller yiyerek yenildi. 
     VELHASIL... Trabzonspor kazanmak için hiçbir eylem ortaya koyamadı. Topa basamadı, iki pas üst üste yapamadı, üstelik kendisini ve kalesini savunamadı. 
     



 SPOR 





























</TEXT>
</DOC>
