<DOC>
<DOCNO> 54520 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/28/son/sondun16.html </URL>
<DATE> 2001/11/28/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD ve Rusya Irak yaptırımları konusunda anlaştı 
</HEADLINE>
<TEXT>

     ABD ve Rusya'nın, BM'nin Irak'taki gıda karşılığı petrol programının yenilenmesi konusunda anlaşmaya vardığı bildirildi. 
     Anlaşma uyarınca Rusya, gıda karşılığı petrol programı kapsamında Irak'a gönderilecek yeni malların listesini onaylamayı kabul etti. 
     ABD'nin de bunun karşılığında, 11 yıldır süren ambargonun kaldırılmasına yol açacak adımların da dahil olduğu yaptırımlar sorununa kapsamlı çözüm getirilmesini kabul ettiği kaydedildi. 
     BM Güvenlik Konseyi üyeleri, anlaşmanın ardından hazırlanan karar tasarısını bugün kapalı kapılar arkasında görüşecek. Konsey üyelerinin, karar tasarısını gıda karşılığı petrol programının şimdiki safhasının Cuma günü sona ermesinden önce onaylaması bekleniyor. 
     Karar tasarısında, Irak'ın gıda, ilaç ve savaş tazminatları karşılığında petrol satmasını öngören programın 6 ay daha uzatılması isteniyor. Tasarıda ayrıca, BM Güvenlik Konseyi'nin, BM Yaptırımlar Komitesi'nin onayını gerektiren askeri amaçlı malzemelerin bir listesini onaylayacağı da belirtiliyor. 
     Liste, ABD ve İngiltere'nin, Saddam rejimine yönelik askeri ambargonun sıkılaştırması ve Irak'ın petrol kaçakçılığını önlemek, sivil malların akışını kolaylaştırmak amacıyla yaptırımların yeniden gözden geçirilmesi planının bir parçasını oluşturuyor. 
     Washington ve Londra, Rusya'nın geçen Temmuz'da veto etmesinden sonra bu öneriyi rafa kaldırmıştı. 
     






</TEXT>
</DOC>
