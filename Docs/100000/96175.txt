<DOC>
<DOCNO> 96175 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/17/guncel/agun.html </URL>
<DATE> 2002/07/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Arkeolog izniyle tarih yok ediliyor 
</HEADLINE>
<TEXT>

İzmir Arkeoloji Müzesi arkeologlarının raporuyla inşaat izni verilen alanda Foça’nın ilk yerleşim birimi bulundu. Durdurma kararına rağmen inşaatlar hızla yükseliyor 
     ÖMER ERBİL İstanbul 

     Foça’da, İzmir Arkeoloji Müzesi arkeologlarının "burada antik kent yok" diyerek inşaat izni verilmesini sağladığı parselin hemen yanında kazı yapan Ege Üniversitesi arkeologları dünyanın tek örneği sayılan M.Ö 10. yüzyıla ait oval ev buldu. Bunun üzerine İzmir 2 No’lu Kültür ve Tabiat Varlıklarını Korumu Kurulu inşaatları durdurma kararı vermesine rağmen inşaatlar devam ediyor. 
     
     Raporda söz etmedi 
     Foça Atatürk mahallesindeki alanda inşaat yapmak için başvuru yapılması üzerine, İzmir Arkeoloji Müzesi nezaretinde inşaat kazıları başladı. 2 bin 400 yıllık lahitler bulunduğu kazıyı yapan arkeolog Güngör Gürkan hazırladığı raporda daha eski antik katmanlar olduğundan bahsetmeyerek, inşaat izni verilmesini uygun gördü. Bu rapora dayanılarak Koruma Kurulu da inşaat ruhsatı izni verdi. Ege Üniversitesi öğretim üyesi ve Foça Kazı Başkanı Prof. Dr. Ömer Özyiğit ise konunun üzerine gitti. Bu arada da arsa sahibi lahitleri toprağa gömdü. 
     
     Dünyada tek örnek 
     Kazı sonucu antik katman olmadığı söylenen arazide ilk Foça antik kentinin yerleşim yeri bulundu. Böylelikle antik Foça’nın kuruluş tarihi de 4 bin yıl önceye çekilmiş oldu. Buluntular bununla da kalmayıp, günümüzde dünyada yaşayan tek örnek olan Protogeometrik dönem olan İ.Ö 10. yüzyıla ait oval ev ortaya çıkarıldı. Özyiğit, başta İzmir Valiliği olmak üzere inşaatların durdurulması için Foça Kaymakamlığı ile Cumhuriyet Savcılığı’na suç duyurusunda bulundu. Ancak sonuç alamadı. 
     Prof. Özyiğit de şöyle dedi "Gözgöre göre bir tarih yok oluyor. Ne yazık ki, bir takım meslektaşlarımız buna alet oldu. Ancak kurulun inşaatları durdurun’ kararına rağmen Foça’daki yetkililer kılını dahi kıpırdatmıyor. Bunu fırsat bilen inşaat sahipleri ise 24 saat gecegündüz çalışarak inşaatları bitirmeye uğraşıyor. 
     
Kurul İnşaatlar hemen durdurulsun      İnşaat iznini veren Koruma Kurulu ise gelişmeler karşısında 5 Haziran 2002’de ilk verdiği kararı değiştirerek inşaatların derhal durdurulmasının istedi. Kurul, "Konunun Kültür Bakanlığı’nca soruşturularak, kurulumuzun yanlış karar üretmesine neden olanlar hakkında yasal işlem yapılmasına ve sonucu hakkında kurulumuza bilgi verilmesine karar verildi" dedi. 
     



 GÜNCEL 


























</TEXT>
</DOC>
