<DOC>
<DOCNO> 65560 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/02/son/sondun13.html </URL>
<DATE> 2002/02/02/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD ile İngiltere Afganistan'da komutanlığı Türkiye'ye devrediyor 
</HEADLINE>
<TEXT>

     ABD ile İngiltere'nin, Afgan barış gücünün asker sayısının 5.000'den 25.000'e çıkarılması ve harekat alanının Kabil'in dışındaki kentleri de kapsayacak şekilde genişletilmesi konusunda görüş birliği içinde olduğu bildirildi. 
     New York Times gazetesi, Washington çıkışlı haberinde, İngiltere Dışişleri Bakanı Jack Straw'a atfen, Afganistan geçici yönetim lideri Hamid Karzai'nin ''barış gücünün asker sayısının artırılması ve harekat alanının genişletilmesi'' konusunda ikna edici deliller sunduğunu yazdı. 
     
     Komutanlık Türkiye'ye 
     Haberde, ''Afganistan'a 1.500 asker göndermiş bulunan İngiltere'nin, barış gücü komutanlığını nisan sonunda Türkiye'ye devretmeyi planladığı'' da kaydedildi. Gazete, ''Barış gücünde kullanacağı kuvvetlerin masraflarının ABD tarafından karşılanmasını isteyen Türkiye aynı zamanda, barış gücünün Kabil dışındaki alanlara yayılmasının mali ve stratejik açıdan yaratacağı sorunlar konusunda da endişe duyuyor'' diye yazdı. 
     New York Times'ın haberinde, barış gücünün genişletilmesi için BM Güvenlik Konseyi'nden karar çıkması gerektiği, ancak Bush yönetiminin henüz bu konudaki son kararını vermediği de kaydedildi. Uluslararası gücün asker sayısının 25.000'e çıkarılması görüşünün ise Dışişleri Bakanlığı üst düzey yetkililerinden Richard Haass tarafından telaffuz edildigi bildirildi. Haass, ''barış gücü için öngörülen 6 aylık sürenin de kesinlikle yetersiz olduğunu sürenin 2 yıla çıkarılması gerektiğini'' söyledi. 
     






</TEXT>
</DOC>
