<DOC>
<DOCNO> 70056 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/28/son/sontur03.html </URL>
<DATE> 2002/02/28/ </DATE>
<TIME>  </TIME>
<AUTHOR>  </AUTHOR>
<HEADLINE>
HADEP davasında yarın sözlü savunma var 
</HEADLINE>
<TEXT>

     HADEP hakkında ''devletin ülkesi ve milletiyle bölünmez bütünlüğüne aykırı eylemlerin odağı haline geldiği'' gerekçesiyle açılan kapatma davası kapsamında, bu partinin Genel Başkanı Murat Bozlak, yarın sözlü savunma yapacak. 
     Anayasa Mahkemesi Heyeti, Bozlak ile parti yöneticilerini yarın saat 14.00'te dinlemeye başlayacak. 
     Yargıtay Cumhuriyet Başsavcısı Sabih Kanadoğlu, 17 Ocak Perşembe günü sözlü açıklamalarda bulunmuştu. 
     Parti temsilcilerinin sözlü savunmalarını yapmaları için 30 Ocak tarihini belirleyen Anayasa Mahkemesi, Bozlak'ın, erteleme ve 1 aylık ek süre verilmesi talebini kabul etmiş, sözlü savunma tarihini 1 Mart'a ertelemişti. 
     HADEP temsilcilerinin sözlü savunmalarını yapmalarının ardından davanın raportörü, raporunu hazırlayacak ve Mahkeme Başkanı Mustafa Bumin'in belirleyeceği bir günde kapatma davası görüşülmeye başlanacak. 
     
     İddianameden 

     Emekliye ayrılan Vural Savaş'ın Yargıtay Cumhuriyet Başsavcısı olduğu dönemde, HADEP'in kapatılması istemiyle açtığı davanın iddianamesinde, bu parti ile bölücü terör örgütü PKK arasında organik bağ bulunduğu öne sürülüyor. HADEP'in, daha önce kapatılan HEP ve DEP gibi, tamamen PKK'nın denetiminde olduğu bu örgütün Merkez Komitesi'nden aldığı emir ve talimatlar doğrultusunda eylemler düzenlediği ifade edilen iddianamede, HADEP kongrelerinin, PKK örgütü ile bu yasadışı örgütün başı Abdullah Öcalan lehine gösteri yapılan alanlar haline getirildiği savunuluyor. 
     İddianamenin istem bölümünde, HADEP'in, Anayasa'nın ''siyasi partilerin, devletin ülkesi ve milletiyle bölünmez bütünlüğüne aykırı eylemlerin odağı haline gelmesini'' düzenleyen 68., Siyasi Partiler Yasası'nın ''demokratik devlet düzeninin korunmasıyla ilgili yasakların'' bulunduğu 78., ''bağımsızlığın korunmasını'' düzenleyen 79., ''devletin tekliği ilkesini'' öngören 80., ''azınlık yaratılmasının önlenmesini'' içeren 81. ve ''bölgecilik ve ırkçılık yasağını'' getiren 82. maddelerine aykırı eylemlerde bulunduğunun anlaşıldığı için söz konusu yasa hükümleri ile Anayasa'nın 69. maddesinin 6. fıkrası yollamasıyla 68. maddenin 4. fıkrası gereğince temelli kapatılması talep ediliyor. 
     






</TEXT>
</DOC>
