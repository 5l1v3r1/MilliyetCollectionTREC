<DOC>
<DOCNO> 79809 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/22/son/sonspo02.html </URL>
<DATE> 2002/04/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Lucescu "Ankaragücü'nü kendi silahıyla vurduk" 
</HEADLINE>
<TEXT>

     Galatasaray Teknik Direktörü Mircea Lucescu, bu akşam ligdeki en iyi futbollarını oynadıklarını belirterek, ''Ankaragücü'nü kendi silahıyla vurduk'' dedi. 
     Lucescu, maç sonrası düzenlediği basın toplantısında, karşılaşma boyunca rakibe baskı kurduklarını anlatarak, şöyle konuştu 
     ''Çok koşan bir ekiple oynadık. Puan kazanmak istiyorlardı. 
     Kazandıkları toplarla atağa çok hızlı geçip, tehlike yaratabiliyorlar. 
     Biz defansımızı sağlam tutarak, oyunu kontrol altına aldık. Augustine ve Hakan Keleş'i durdurduk. Orta sahada çok top kazanıp, rakibin dengesini bozduk. Onların kendi silahlarını yine onlara çevirdik. 
     Maçın temposunu ve yönünü sık sık değiştirerek çok pozisyon bulduk.'' Ankaragücü maçını kazanmakla ligin kendisi ve futbolcuları için henüz bitmediğini vurgulayan Lucescu, ''Lig, son maçın son dakikasında bitecek'' dedi. 
     Rumen teknik adam, Kocaelispor gibi amacı kalmamış takımlarla oynamanın çok zor olduğunu belirterek, ''Rakibimiz çok rahat olacak. 
     Bizim gibi baskı altında oynamayacaklar. Bu tür maçlar bizim için çok tehlikeli geçebilir'' diye konuştu. 
     Geçtiğimiz sezon Ankaragücü maçında hata yaptıklarını da ifade eden Lucescu, o günkü mücadelede tüm hatlarıyla atağa kalktıklarını ve ani ataklardan gol yediklerini, bugün ise aynı hataları tekrarlamadıklarını belirtti. 
     
     "İki yıllık kontratım var" 
     Lucescu, bir soru üzerine de Galatasaray ile 2 yıllık kontratının bulunduğunu, ancak buna güvenmediğini söyledi. 
     Söylentilerin kendisini ilgilendirmediğini belirten Lucescu, şöyle devam etti 
     ''5 Mayıs'ta maçlar biter, 6 Mayıs'ta bunları konuşuruz. Başkan Özhan Canaydın ile Galatasaray'ın geleceğini konuşmak için o tarihlerde randevulaştık. Bir dakika sonra gideceğimi de, 10 yıl kalacağımı da bilsem, ben yine Galatasaray'ın başarısı için çalışırım.'' Karşılaşmada Arif'in çok gol kaçırması karşısında üzüntüsünü de belirten Rumen çalıştırıcı, ''Arif'e yazık oldu. Kaçırdıklarını atabilseydi bu akşam gol kralı olarak burdan çıkabilirdi'' diyerek sözlerini tamamladı. 
     
     Yanal "Galatasaray daha çok istedi" 
     Ankaragücü Teknik Direktörü Ersun Yanal ise Galatasaray'ın maçı kazanmayı kendilerinden daha çok istediğini söyledi. 
     Yanal, ''Zaman zaman iyi oynadık. Galatasaray iyi pres yaptı, bizi engelledi. Hedefsizlik önemli. Ligdeki durumumuzu garantiledikten sonraki maçlarımızda iyi oynayamıyoruz. Galatasaray kazanmayı çok daha fazla istedi ve sonucu aldı. Tebrik ediyorum'' dedi. 
     Galatasaray'da Lucescu, futbolcularına yarın için izin verdi. 
     Sarı-kırmızılılar, Kocaelispor maçı hazırlıklarına 23 Nisan Salı akşamı yapacakları antrenmanla başlayacaklar. 
     Bu arada, Teknik Direktör Lucescu'nun, gözünün arka kısmında tümör bulunan hasta kardeşi de Galatasaray-Ankaragücü maçını izledi. 
     Diğer yandan, karşılaşmanın 31. dakikasında Emre'nin attığı gol tartışma konusu olurken, bu pozisyonda topa Ankaragücü savunmasında Burak'ın vurduğu öne sürüldü. Emre Aşık ise maç sonrasında yaptığı açıklamada, gol atmasının değil Galatasaray'ın kazanmasının önemli olduğunu söyledi. 
     





</TEXT>
</DOC>
