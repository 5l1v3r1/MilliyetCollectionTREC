<DOC>
<DOCNO> 78738 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/16/son/sontur18.html </URL>
<DATE> 2002/04/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Karısını riske etmemek için kızını ölüme terkediyor... 
</HEADLINE>
<TEXT>

     Konya'da iki böbreği de çalışmayan, Elif Aydoğdu'ya, riskli olacağını düşünen babasının inadı yüzünden annesinden böbrek nakli yapılamıyor. Baba Hasan Koç, böbrek nakline, ameliyattan iki gün önce, eşinin hayatının da riske gireceği düşüncesiyle izin vermeyince genç kadın, yaşam için umudunu yitirmeye başladığını kaydetti. 
     23 yaşındaki Elif Aydoğdu, ikinci çocuğunun doğumundan sonra böbrek rahatsızlığı nedeniyle komaya girince, hastaneye kaldırıldı. 
     Yapılan muyanesinden sonra Elif Aydoğdu'nun iki böbreğinin de işlevini kaybettiğinin anlaşılması, genç kadın için sadece zor günlerin değil, aynı zamanda bir aile dramının da başlangıcı oldu. 
     
     ANNENİN BÖBREĞİ UMUT OLDU 

     Eşi bir apartmanda kapıcılık yapan Aydoğdu, periton dializ sistemi ile evinde her gün 4 defa vücuduna su vererek yaşamını sürdürürken, doktorlardan gelen bir haberle tekrar ümitlendi. Annesi Ayşe Koç'tan böbrek nakli yapılması durumunda sağlığına tekrar kavuşabileceğini öğrenenen Aydoğdu, sabırsızlıkla ameliyat gününü beklemeye başladı. 
     Ancak her şey yolunda giderken, Selçuk Üniversitesi Tıp Fakültesi'nde yapılacak ameliyattan 2 gün önce, baba Hasan Koç 60 , eşinin böbreğini kızına vermesine engel oldu. Eşinin tek böbrekle yaşamasının hayati bir risk oluşturacağına inanan Hasan Koç, eşine ''Elif'e böbreğini verirsen seni boşarım'' diyerek baskı yaptı. Baba Koç, daha sonra eşini de alarak memleketleri olan Karaman'ın Ermenek İlçesi'ne bağlı Olukpınar Köyü'ne gitti. Burada akrabaların ve komşuların da ikna çabaları sonuç vermedi. 
     Babasının bu tavrı karşısında yıkılan Elif Aydoğdu, maddi durumlarının iyi olmadığını belirterek, ''Aile kararı ile ikinci çocuğumu da geçen yıl 6 aylıkken Mersin'de bir aileye evlatlık verdik. Hastalığım nedeniyle ev işlerini bile yapamıyorum'' dedi. 
     
     ''ANNEM RAZI AMA BABAM İZİN VERMİYOR'' 

     Babasının bu kararı ile tüm hayatının alt-üst olduğunu anlatan genç kadın, şöyle konuştu 
     ''Babam madem bu ameliyattan vazgeçecekti, neden başta kabul ederek beni ümitlendirdi Bütün köy halkı ve ameliyatı yapacak doktor babamla konuştu ama babam ikna olmuyor. Annem benim için böbreğini vermeye razı, ancak babam engel oluyor.'' Kapıcılık yaparak hasta eşine bakan Faruk Aydoğdu ise, kayınpederinin, çevreden duyduğu söylentilere inanarak fikrini değiştirdiğini söyledi. 
     
     DOKTORU ''RİSK YOK'' 

     Elif Aydoğdu'nun ameliyatını yapacak Prof. Dr. Süleyman Türk de, baba Hasan Koç'un kaygılarının yersiz olduğunu belirterek, şunları kaydetti 
     ''Böbrek nakli anne Ayşe Koç için özel bir risk oluşturmuyor. 
     Diğer tüm vakalarda olduğu gibi ilerleyen yıllarda böbreğinin diğerini de kaybederse o zaman bir sıkıntı yaşayabilir. Biz ameliyat için tüm hazırlıklarımızı yapmışken, babanın böyle bir karar almasını anlayamadık. Kendisine durumu anlatmaya çalıştık ama faydası olmadı. 
     Hasta için gerçekten çok zor bir durum.'' 
     





</TEXT>
</DOC>
