<DOC>
<DOCNO> 83321 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/10/son/sontur12.html </URL>
<DATE> 2002/05/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Tayyip Erdoğan'dan Ecevit'in açıklamalarına cevap 
</HEADLINE>
<TEXT>

     AK Parti Genel Başkanı Recep Tayyip Erdoğan, bazı basın organlarında Başbakan Bülent Ecevit'e atfen yer alan sözlerle ilgili olarak, ''Bir yönetim, eğer bir kişiyle varoluyor ya da yokoluyorsa, o yönetim tamamıyla zayıf demektir'' dedi. 
     Erdoğan, ''Özürlüler Haftası'' dolayısıyla çeşitli sivil toplum örgütlerine mensup bir grup özürlüyü parti genel merkezinde kabul etti. 
     Burada gazetecilerin sorularını da yanıtlayan Erdoğan, ''Bugün bazı basın organlarında Başbakan Bülent Ecevit'in görevinden ayrılmayacağına ilişkin açıklamaları vardı. Buna gerekçe olarak da kendisinin yerine yeni bir isim bulunması konusunda sıkıntı olacağını gösterdi. Bunu değerlendirir misiniz '' şeklindeki soruya şu karşılığı verdi 
     ''Bu, tabii hükümetin kendi problemidir. Ayrıca, ülkemiz açısından da bir sıkıntıdır. Çünkü, demokrasilerde böyle bir sıkıntı sözkonusu olamaz. Eğer, bir demokrasi şahıs merkezli olarak yönetim anlayışını sürdürüyorsa bu demokrasi tıkanmış demektir. Hele hele bir yönetim, eğer bir kişiyle varoluyor ya da yokoluyorsa, o yönetim tamamıyla zayıf demektir. O zaman bizim endişemiz bu açıklamadan sonra daha da artmıştır.'' Erdoğan, Fransa'da Sınır Tanımayan Gazeteciler Örgütü tarafından Genelkurmay Başkanı Orgeneral Hüseyin Kıvrıkoğlu'na yapılan hareketle ilgili soru üzerine de, ''Türkiye'de düşünce ve fikir özgürlüğüyle ilgili sıkıntıların olduğu hepimizin malumudur. Şüphesiz ki, Fransa'da yapılan bu eylemi bizim alkışlamamız da mümkün değil. Ancak, eylemin muhatabı Genelkurmay değildir'' dedi. 
     Eylemin muhatabının Türkiye'de fikir ve düşünce özgürlüğünün önünü açması gereken siyasiler ve siyaset kurumu olduğunu savunan Erdoğan, şöyle konuştu 
     ''Bu mücadeleyi siyasilerin ve siyaset kurumunun vermesi gerekir. 
     Dolayısıyla, bu tür ayaklar altında çiğnenme yoluyla demokratik tepkiler değil, yine düşünce ve fikir planında verilecek mücadelelerle sorunları çözmenin isabetli olduğuna inanıyoruz. Orada yapılan eylemi doğru bulmuyor ve şiddetle kınıyoruz. 
     Ancak, Türkiye'de siyaset kurumuna bu konuda çok önemli bir görev düştüğünü tekrar hatırlatıyoruz. İşte, eğer Türkiye'de fikir ve düşüncenin önü kapalı olursa dünyanın değişik yerlerinde maalesef bu tür istenmeyen olaylarla karşılaşacağımızı bilmemiz gerekir.'' 
     
     ''TOPLUMUN HASSASİYET GÖSTERMESİ GEREKLİ'' 
     Erdoğan, özürlüleri kabulünde yaptığı konuşmada da, Türkiye'de yaklaşık olarak 7.5-8 milyon özürlünün bulunduğunu, bunun da toplam nüfusun yüzde 12'lik bir bölümünü oluşturduğunu söyledi. 
     Özürlülerin istihdamının büyük önem taşıyan bir konu olduğuna dikkati çeken Erdoğan, bu konuda toplumun bütün kesimlerine görev düştüğünü söyledi. Siyasi partilerin de buna göre politikalar geliştirmesi gerektiğine değinen Erdoğan, ''Zaten, hangi siyasi parti, toplumun yüzde 12'lik bir kesimini yok sayarak politika geliştirebilir'' dedi. 
     Özürlü vatandaşlardan ülkenin sorunları ile yakından ilgilenmelerini isteyen Erdoğan, ''Çünkü, özürlü ya da özürsüz hepimiz iyi bir gelecek istiyoruz'' diye konuştu. 
     





</TEXT>
</DOC>
