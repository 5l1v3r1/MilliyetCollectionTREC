<DOC>
<DOCNO> 61098 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/08/guncel/gun04.html </URL>
<DATE> 2002/01/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Minik canavarlar 
</HEADLINE>
<TEXT>

Verilere göre yıl içinde meydana gelen 2659 trafik kazasına direksiyon başına geçen 6-15 yaş arası çocuklar neden oldu 
     Emniyet Genel Müdürlüğü’nün araştırması, çocuk yaştaki kişilerin direksiyon başına geçtiğini ve kazalara karıştığını ortaya koydu. Trafik İstatistik Yıllığı’ndaki sürücülerin yaş tespitlerine ilişkin verilere göre 2000’de 6-10 yaş grubunda 411, 11-15 yaş grubunda 2248 kişi kaza-lara karıştı. Kazaların genelinde ise sürücülerin 21-40 yaş grubundaki kişiler olduğu saptandı. 
     
     En çok kaza kışın 
     2000 yılı Trafik İstatistik Yıllığı’nda yer alan bilgilere göre yıl içinde meydana gelen 466 bin 385 trafik kazasında 3 bin 941 kişi öldü, 115 bin 877 kişi yaralandı. Bu kazaların yol açtığı maddi zarar ise 6 katrilyon 256 trilyon lira oldu. En çok kaza, sırasıyla aralık, ocak, ekim ve kasımda meydana gelirken, kazaların en çok yaşandığı günler sırasıyla yerleşim yeri içinde pazartesi, cuma ve salı, yerleşim yeri dışında cumartesi, pazar ve cuma oldu. Günün saatlerine göre kaza dağılımına bakıldığında, kazaların en çok 08.00-19.59 saatleri arasında meydana geldiği görüldü. 
     
     Çoğu ilkokul mezunu 
     2000’de en çok kazanın meydana geldiği iller sırasıyla İstanbul, Ankara, İzmir, Bursa, Kocaeli ve Adana, en az olduğu iller ise Hakk ri, Ardahan, Tunceli, Kilis, Gümüşhane ve Siirt olarak belirlendi. Sürücü kusurlarında ilk sıraları "kavşaklarda geçiş önceliğine uymama", "arkadan çarpma", "doğrultu değiştirme" ve "şeride tecavüz etme" aldı. Kazalara karışan sürücülerin yüzde 48’inin ilkokul, yüzde 18’inin lise, yüzde 11.2’sinin ise ortaokul mezunu olduğu belirlendi. 
     



 GÜNCEL 


















</TEXT>
</DOC>
