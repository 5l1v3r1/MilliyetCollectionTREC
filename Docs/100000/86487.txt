<DOC>
<DOCNO> 86487 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/28/spor/yurundul.html </URL>
<DATE> 2002/05/28/ </DATE>
<TIME>  </TIME>
<AUTHOR> ÖMER ÜRÜNDÜL  </AUTHOR>
<HEADLINE>
Başlıyor 
</HEADLINE>
<TEXT>

     48 yıllık özlemimizi sona erdiren 2002 Dünya Kupası cuma günü Seul’de başlıyor. 
     Milli Takımımız üçü Avrupa’da, ikisi Hong Kong’ta olmak üzere beş hazırlık maçı yaptı. Rakipler grubumuzdaki takımlara benzer yapıda seçilmişti. Bazı saha için rahatsızlıklarımızı gözlemleme fırsatı bulduk. Yerleşmiş alan savunmalarına karşı üretkenlik sağlayamıyoruz. Etkili prese karşı organize olamıyoruz Güney Kore maçı örneği . Ayrıca skor dezavantajına düştüğümüzde çabuk moral kaybına uğrayıp, oyun disiplininden uzaklaşıp savunma güvencesini kaybediyoruz. Üçlü defans mı, dörtlü defans mı çelişkisi kolektif uyumu olumsuz etkiliyor. Bir önemli sorun da Hong Kong’ta açıkça görüldü. Gerek sakatlık, gerekse kadroya girememekten dolayı lejyoner oyuncularımızda belirgin bir maç eksikliği ve kondisyon yetersizliği var. Bu handikapın 3 Haziran’a kadar mümkün olduğunca en aza ineceğini ümit ediyoruz. 
     Ülke olarak bu tarihi sınavdan büyük beklenti içindeyiz. Ama etap etap düşünmek lazım. İlk hedef gruptan çıkmaktır. Brezilya maçında kontrollü oynayacağız. Şenol Güneş’in kafasındaki takım tertipi ve düzeni Hasan Şaş’ın katılımıyla Güney Afrika karşısındaki gibi olacak. Bizim için esas önemli sınavlar gruptaki kaderimizi tayin edecek Kosta Rika ve Çin maçlarıdır. Bu tip takımlar önünde üçlü defansla kontrollü oynamak fayda getirmiyor. Dörtlü defans uygulayıp, yüksek tempoyla ileri uçta başlayan, orta sahada devam eden pres silahımızı mutlaka kullanmalıyız. İkinci turun anahtarı burada yatıyor. 
     Cuma günü start olacak tarihi sınavda şimdiden teknik heyete ve futbolcularımıza başarılar diliyoruz. 
     



 SPOR 


























</TEXT>
</DOC>
