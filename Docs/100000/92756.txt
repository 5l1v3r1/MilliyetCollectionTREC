<DOC>
<DOCNO> 92756 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/29/siyaset/siy02.html </URL>
<DATE> 2002/06/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Türk halkı işte böyle düşünüyor 
</HEADLINE>
<TEXT>
Af çıkmayacaksa idam cezası kalksın 
TESEV’in araştırmasında, halkın yüzde 54’ü, AB’ye üyelik için tek koşul olsa da idamın kaldırılmasına karşı olduğunu belirtti. Ancak idam yerine müebbet hapis cezası verileceği ve af çıkmayacağı garanti edilince, idam kalksın’ diyenler yüzde 62’ye çıktı... 
     ANKARA Milliyet 

     Türkiye Ekonomik ve Sosyal Etütler Vakfı’nın TESEV "Türk halkının AB Üyeliğine Bakışı" başlıklı araştırması, Türk halkının genel eğiliminin idamın kalkmasından yana olduğunu ortaya çıkardı. Halkın, yüzde 62’si, afsız ve ağırlaştırılmış müebbet hapis cezası konması koşuluyla her suç ve herkes için idam cezasının kaldırılması fikrini destekledi. 
     Dün Sheraton Oteli’nde düzenlenen ve siyasi parti temsilcilerinin de katıldığı toplantıda açıklanan araştırma, Boğaziçi Üniversitesi Siyaset Bilimi ve Uluslararası İlişkiler Bölümü öğretim üyeleri Ali Çarkoğlu, Refik Erzan, Kemal Erişçi ve Hakan Yılmaz’ın koordinasyonunda yapıldı. 7 il merkezi ve bu illere bağlı 25 ilçedeki 3 bin 60 kişiyle yüz yüze görüşerek yapılan araştırmada, "İdam cezasının her suç için kaldırılması AB’ye üyelik için zorunlu tek şart olsaydı bunu onaylar mıydınız " sorusuna, ankete katılanların yüzde 54’ü "hayır", yüzde 43’ü "evet" dedi. 
     
     Yakını ölen de hemfikir 
     Böylece, halkın yüzde 54’ü idam cezasının kalkmasına karşı çıktı. Ancak, afsız ve tavizsiz müebbet hapis koşulu getirildiğinde, idam cezasının kalkmasına karşı çıkanların önemli bir bölümü tavır değiştirdi. Bu kez ankete katılanların yüzde 62’si afsız müebbet hapis cezası koşuluyla idamın her suç ve herkes için kaldırılmasını onayladı. Araştırmada, terör nedeniyle herhangi bir yakınını kaybedenler ile kaybetmeyenler arasında, idam cezasının kaldırılması konusunda ciddi bir görüş farkı olmadığı da ortaya çıktı. 
     
     Kürtçe yayın istenmiyor 
     Bu durum, araştırmanın sonuç bölümünde, "Kamuoyu, idam konusunda, intikamcı tavır içinde değildir" diye değerlendirildi. Araştırmaya göre, halkın yüzde 56’sı Kürtçe yayına karşı çıkarken, buna sıcak bakanların oranı yüzde 39’da kaldı. Kürtçe bilenlerin yüzde 69’u ise bu dilde yayın yapılmasını istedi. Özel dershanelerde Kürtçe öğretilmesine de halkın yüzde 58’i karşı çıktı. 
     



 SİYASET 















</TEXT>
</DOC>
