<DOC>
<DOCNO> 55270 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/03/spor/spo01.html </URL>
<DATE> 2001/12/03/ </DATE>
<TIME>  </TIME>
<AUTHOR>  </AUTHOR>
<HEADLINE>
'Mendil getireyim' 
</HEADLINE>
<TEXT>

Daum, bir gazetecinin "İlk golünüzde ofsayt var. Fenerbahçe’nin penaltısı verilmedi" demesi üzerine "Ağlamanıza gerek yok" dedi 
     BEŞİKTAŞ Teknik Direktörü Christoph Daum, maçtan sonra yaptığı açıklamada, "Şans bizden yanaydı. Ama bu şansı çalışarak elde ettik" dedi. Alman hoca, "Verdiğim taktiği oyuncularım sahaya çok iyi yansıttı. Ronaldo maçın yıldızıydı. Eğer Myhre’yi daha önce alabilseydik şu an çok daha farklı bir yerde olurduk. Ali Eren de mükemmel oynadı" ifadelerini kullandı. 
     GELECEKLE ilgili kararları yılbaşına kadar alacağını hatırlatan Daum, "Herkesin buna saygılı olması lazım" diye konuştu. Bu arada Alman hoca, bir Fenerbahçe muhabirinin, "Attığınız ilk gol ofsayt, Fenerbahçe’nin bir de penaltısı verilmedi" demesi üzerine, "Bu kadar ağlamanıza gerek yok. Bir dahaki maçta senin için bir mendil getireceğim" karşılığını verdi. 
     
Nihat seferi      BEŞİKTAŞ ile Nihat’in transferi konusunda her konuda anlaşan İspanyol Real Sociedad’ın Başkanı Jose Lois Asti dün sürpriz şekilde İstanbul’a geldi. Siyah - Beyazlı yöneticiler tarafından konuk edilen Asti, derbi maçta Nihat’ın oynamadığını görünce şaşırdı. Şeref Tribünü’nde yer alan Başkan, "Biz Nihat’ı yakından takip ediyorduk. Toshack da isteyince, transferine karar verdik" dedi. 
     İSPANYOLCA’YI öğrenen Tayfun’un tercümanlığında demeç veren Başkan Asti, pürüzleri giderip, hafta ortasında Nihat’la birlikte döneceklerini söyledi. Real Sociedad Teknik Direktörü Toshack’ın da bugün İstanbul’a gelerek, yarın Nihat ile imzalanması beklenen imza töreninde hazır bulunacağı bildirildi. Bu arada Tayfun da, Beşiktaşlı genç yıldıza her konuda yardımcı olacağını ifade etti. 
     



 SPOR 





























</TEXT>
</DOC>
