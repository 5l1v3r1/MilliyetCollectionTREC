<DOC>
<DOCNO> 79476 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/20/son/sonspo09.html </URL>
<DATE> 2002/04/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Siena Ergin Ataman ile sözleşmesini 2 yıl daha uzattı 
</HEADLINE>
<TEXT>

     İtalyan Birinci Basketbol Ligi takımlarından Montepaschi Siena Kulübü, antrenör Ergin Ataman'ın sözleşmesini 2 yıl daha uzattı. 
     Siena'daki ilk yılında büyük başarılar elde eden ve ''verdiği sözleri tuttu'' denilen Ataman'ı başka kulüplere kaptırmak istemeyen Siena'nın geçtiğimiz haftalarda Türk antrenörün sözleşmesini 2004 yılına kadar uzattığı öğrenildi. 
     Montepaschi Siena'nın Kulüp Başkanı Ferdinando Minucci, ''Ataman, bizim bu sezonki en büyük transferimiz. Onun, çalıştığı takıma aşık olması, devamlı kazanma arzusunda olması ve üst düzey kişiliği bizim projelerimizi ileriye götürdü. Geçtiğimiz haftalarda oynanan ve son saniyede Kinder Bologna'ya kaybettiğimiz İtalya Kupası finalinden hemen önce sözleşmesini 2 yıl daha uzattık'' dedi. 
     Avrupa Saporta Kupası'nda 30 Nisan tarihinde Fransa'nın Lyon kentinde İspanya'nın Valencia takımıyla oynayacakları final maçını değerlendiren Minucci, ''Şuanda büyük bir heyecanımız var. Finale ulaşmak bu kupayı ne kadar kazanmak istediğimizi gösteriyor. Avrupa'da ilk kez oynayacağımız final maçı için 3500 taraftarımızın Lyon'a geleceğini düşünüyoruz. Tüm Siena, bu maça seferber oldu'' diye konuştu. 
     Montepaschi Siena Kulübü'nün başkanı, gelecek sezona ilişkin olarak takımın çekirdeğini bozmayacaklarını, bazı oyuncuların gidebileceğini ancak 2 veya 3 yıldız isim transfer edeceklerini söyledi. Minucci, ilgilendikleri isimler arasında Avrupa liglerinde oynayan Türk oyuncuların da olduğunu belirtti. Siena Kulübü isim açıklamasa da konuşulan isimlerin başında İbrahim Kutluay'ın öne çıktığı ifade ediliyor. Siena'da şu anda Türk oyuncu olarak sadece Alpay Öztaş oynarken, Türk liglerinden tanınan Stefanov Karşıyaka , Tolbert Galatasaray ve Naumoski de Efes Pilsen , Ataman'ın kadrosunda yer alıyor. 
     
     "Valencia maçı zorlu olacak" 
     Bu arada İtalyan liglerindeki tek Türk antrenör Ergin Ataman da açıklamasında, Basketbol Avrupa Saporta Kupası finalindeki İspanyol rakiplerinin çok zorlu olduğunu söyledi. ''Valencia, taş gibi bir takım'' diyen Ataman, final maçının çok zorlu geçeceğini söyledi. 
     Ataman, Sienalı taraftarların Saporta Kupası'nı almayı çok istediğini, takımında bu kupayı kente armağan edeceğini belirtti. Türk antrenör, ligin son 3 haftasına girildiğinde, ilk 4'e girmek için kendilerinin daha avantajlı olduğunu da kaydetti. Gelecek yıl Eurolig'e katılmak için ilk 4'ü zorlayan ve şu anda dördüncü sırada bulunan Siena, pazar günü deplasmanda 3. sıradaki Kinder Bologna ile oynayacak. 
     





</TEXT>
</DOC>
