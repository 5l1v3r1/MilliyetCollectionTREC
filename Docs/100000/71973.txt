<DOC>
<DOCNO> 71973 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/11/son/soneko11.html </URL>
<DATE> 2002/03/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Arjantinliler ekonomi konusunda ümidini yitiriyor... 
</HEADLINE>
<TEXT>

     Arjantin Devlet Başkanı Eduardo Duhalde'nin iyimser tahminlerine karşın, halk ülkenin ve kendisinin ekonomik durumunun iyileşeceğine pek inanmıyor. 
     Clarin Gazetesi'nde dün yayınlanan kamuoyu yoklamasına göre, halkın yüzde 63'ü ekonominin durumundan karamsar, yüzde 73'ü kişisel durumlarının gelecek aylarda iyileşmeyeceğini düşünüyor. 
     Arjantin Kamuoyu Araştırmaları Merkezi'nin CEOP araştırmasına göre, ''halkın yüzde 51'i hükümetin ekonomik krizi mümkün olduğunca iyi yönettiği'' görüşünde. 
     Devlet Başkanı Duhalde, Arjantin ekonomisinin dört yıldır süren durgunluktan Mayıs ayında çıkacağını bildirmiş, Ekonomi Bakanı Jorge Remes Lenicov da bu konuda iyimserlik belirtmişti. 
     Hükümet, döviz rezervlerini artırmak ve bankacılık sistemini kurtarmak için Uluslararası Para Fonu'ndan IMF yardım arayışında, Ancak, IMF, yardıma şart olarak güvenilir canlanma planı istiyor. 
     Arjantin medyasına göre, IMF heyeti başkanı Anoop Singh, hükümetin politikasından ve vaadlerinden henüz tatmin olmadı. Singh, borçlu yerel yönetimlerin daha fazla kemer sıkmasını, merkezi ve yerel yönetimlerin kamu çalışanları ve kamu hizmetlerinin ödemelerinin düşük faizli bono ve tahvillerle karşılanmasına son verilmesine dair teminat istiyor. 
     Bu arada, Arjantinli ekonomistler de ekonomide çabuk canlanmadan şüphe ediyor. Ekonomik araştırmalar kurumu Fundacion Capital ekonomide bu yıl yüzde 8'lik küçülme, işsizlerin ve gizli işsizlerin oranının yüzde 30'dan yüzde 43'e çıkmasını bekliyor. Hükümet ise ekonomide bu yıl sadece yüzde 4.9'ulk küçülme tahmin ediyor. 
     






</TEXT>
</DOC>
