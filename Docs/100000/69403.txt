<DOC>
<DOCNO> 69403 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/25/yazar/akyol.html </URL>
<DATE> 2002/02/25/ </DATE>
<TIME>  </TIME>
<AUTHOR> Taha AKYOL  </AUTHOR>
<HEADLINE>
Bilimin arka yüzü 
</HEADLINE>
<TEXT>

     TÜBİTAK tarafından yayımlanan "Popüler Bilim Kitapları"nı izliyor musunuz Bugün Adrian Berry'nin bu diziden çıkan "Bilimin Arka Yüzü" adlı eserden bahsedeceğim... 
     Bir roman akıcılığıyla yazılmış, okunması kolay, hem de zevkli bir kitap... 
     Roma İmparatorluğu hakkında bir fikrimiz vardır. En azından bazı filmlerde görmüşüzdür. Muntazam ordular, yollar, anıtlarla donatılmış şehirler, su kemerleri, hele de Roma Hukuku... 
     Bunun yanında, Berry diyor ki 
     "Fakat bunlar onların teknikte ulaştığı başarının sınırlarıdır. Kölelere bel bağladıklarından makineler yapmak için onları güdüleyen hiçbir şey yoktu hatta süvarileri ata üzengisiz binerdi. Bilgiden çok otoriteyi yüce tutarlardı. Ay ışığında yönünü tayin edip yol aldıktan sonra onun boyutları ile uzaklığı kimin umurundaydı Her karşılaşmada bilinmeyenden ürkerlerdi... En güçlü dönemleri, zihinsel gelişimin neredeyse tamamen durduğu dönemdi." Sf. V. 
     Bütün mesele burada Bilgiyi otoriteye bağlamak, yeni bilgilerin zihnimize serpeceği soru işaretlerinden ürkmek 
     
     MODERN kimya biliminin kurucusu Lavoisier.... Berry, onu bir noktada Einsten'a benzetiyor Siyasi otoritenin hışmına uğramaları bakımından. Einstein Nazi rejiminden kaçmış, fakat Lavoisier Jakoben rejiminden kaçamamıştır. 
     Krallık zamanında "mültezim" işini yaptığı için suçlanan bu büyük kafa, "Aydınlanma Devrimi"nin zalim "İhtilal Mahkemeleri"nde yargılandı. 
     "Avukatlar sanıkları güçlü bir biçimde savunma cesareti gösteremediler. Bunu yapsalardı, büyük olasılıkla kendilerini de hemen müvekkillerinin yanında, sanık sandalyesinde bulurlardı. Ellerinden gelen, ancak Lavoisier'nin bilime büyük katkıları gibi hafifletici sebepler oldu. Mahkeme başkanı Coffinhal, utanç verici düşüncesini işte bu noktada söyledi 
     - Cumhuriyetin bilim adamlarına hiç gereksinimi yok " 
     Üstelik, ceza yasaları geriye doğru uygulanmaz şeklindeki temel hukuk kuralı çiğnenerek, Lavoisier Krallık zamanındaki işten dolayı giyotine gönderildi. Sf.169 
     Bizim hukuk tarihimizde de ceza yasalarının geriye uygulandığının vahim örnekleri vardır 
     
     KİTABIN sonunda "Murphy'nin Teknoloji Yasaları"na yer verilmiş. Bu yasalardan birkaçını aktarıyorum 
     "Eğer ters gitmesi olası birkaç şey varsa, bunlardan en büyük zarar verecek olan ters gider..." 
     Demek ki önce onun tedbirini almak gerekir. 
     "Mantık, insanın kendinden emin şekilde yanlış sonuçlara ulaşmasını sağlayan dizgeli sistemli bir yoldur." 
     Demek ki mantığa güvenmemek, onun 'yanılabilirliğini' sık sık test etmek lazımdır. Bilim mantık ya da akıl yürütme değildir, bilgi 'test' edildikçe bilimselleşir. 
     "Uzman, gittikçe daha az konuda daha çok şey bilen, en sonunda hiçbir şey konusunda kesinlikle hiçbir şey bilmeyen biri haline gelen kişidir." 
     Onun için 'disiplinlerarası' denilen çalışma ve düşünme biçimi şarttır. 
     "Birine galaksimizde 100 milyar yıldız olduğunu söyleyin, size hemen inanır. Ona bir bankın boyasının kurumadığını söyleyin, mutlaka emin olmak için dokunur..." Sf. 287 - 288. 
     'Dokunmak' test etmektir... 
     
     







Bilimin arka yüzü 


Amerikan merceğinden İran 


Avrupalılardan farkımız 


Kürtçe, idam ve Türkiye’de değişim 


Karen Fogg’u tanıyan birini bulduk... 


Görünüyorum öyleyse varım 


AB vizesi büyümenin dinamosu olabilir mi 


Balonlu sigara çikleti’ 


</TEXT>
</DOC>
