<DOC>
<DOCNO> 55736 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/05/son/sontur31.html </URL>
<DATE> 2001/12/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Alman Başkonsolos "Türkiye'nin üyeliği AB için ciddi külfet" 
</HEADLINE>
<TEXT>

     Almanya'nın İstanbul Başkonsolosu Herbert Hoffmann Loss, ''Türkiye'nin gelir dağılımındaki adaletsizliğin, AB kaynaklarının transfer edilmesi halinde bile kolay düzelebilecek gibi olmadığını'' söyledi. 
     Loss, Fatih Üniversitesi'nde düzenlenen ''AB'nin Genişlemesi ve Almanya'' konulu konferansta, Helsinki Zirvesi'nde alınan kararla, 12 ülkeyle birlikte Türkiye'nin AB adaylığının resmen kabul edildiğini hatırlattı. 
     Resmi adaylık sürecinin başlamasından sonra, AB'nin, diğer adaylara gösterdiği tavrı, Türkiye'ye de gösterdiğini ve adaylar arasında hiçbir ayırım yapmadığını ifade eden Loss, ''Bu süreçte, aday ülkelere de yerine getirmeleri için birtakım yükümlülükler verildi'' dedi. 
     AB adaylarının, üyelik için yapacakları reformların, kendi halklarının çıkarına olacağını dile getiren Loss, şöyle konuştu 
     ''Bu yükümlülüklerin başında Kopenhag Kriterleri geliyor. Bunlar, sosyal hayat ve insan hakları gibi temel konulardan oluşuyor. İkinci yükümlülük ise pazar ekonomisinin etkin ve işler hale getirilmesidir. 
     Diğer koşul da ülke potansiyellerinin, AB ülkeleri seviyesine çıkartılmasıdır.'' Loss, AB Komisyonu'nda Kasım ayında kabul edilen İlerleme Raporu'nda, Türkiye'nin, bu koşullar çerçevesindeki durumunun ortaya konulduğunu belirterek, rapora göre, ''Türkiye'nin şu ana kadar ki performansının olumsuz olduğunu'' söyledi. 
     
     Sorunlar engel değil 
     Türkiye'nin bugüne kadar attığı adımların önemli olduğunu, devam eden olumsuzlukların AB üyeliği için engel olmadığını ve bunların giderilebileceğini belirten Loss, şöyle devam etti 
     ''AB, uzun dönemde de olsa, Türkiye'yi üye olarak görmek istiyor. 
     Türkiye'den vazgeçmiş değil ve zaten böyle bir eğilim de yok. Ama Türkiye'nin tam üyeliğinin, AB'ye ciddi külfetleri olacağı konusunda endişeler var. 
     Öncelikle gelir dağılımında büyük uçurumlar var. Türkiye'nin gelir dağılımındaki büyük adaletsizlik, AB kaynaklarının transfer edilmesi halinde bile kolay düzelebilecek gibi değil.'' 
     






</TEXT>
</DOC>
