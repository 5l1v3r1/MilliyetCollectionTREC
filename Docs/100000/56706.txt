<DOC>
<DOCNO> 56706 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/12/ekonomi/eko01.html </URL>
<DATE> 2001/12/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Nemalar yine şubatta 
</HEADLINE>
<TEXT>

Anayasa Mahkemesi, Zorunlu Tasarruf Yasası’nın ödemelerle ilgili 6. maddesini iptal etti, yeni yasa için hükümete 9 aylık süre tanıdı. İptal kararı şubat 2002’deki nema ödemesini engellemiyor 
     ATİLLA ÖZSEVER 

     Anayasa Mahkemesi, zorunlu tasarrufla ilgili 3417 sayılı yasanın ödemelerle ilgili 6. maddesini iptal etti. Yüksek Mahkeme, hükümete iptal gerekçesinin Resmi Gazete’de yayınlanmasından sonra 9 aylık bir süre tanıdı. Bu arada çalışanlara Şubat 2002 tarihinde nema ödemesi yapılacak. İptal kararını ve nema konusunu 10 soruda yanıtladık. 
     
     1- Anayasa Mahkemesi yasanın hangi maddesini ve kimlerle ilgili bölümünü iptal etti 
     Yüksek Mahkeme, yasanın ödemelerle ilgili 6. maddesini iptal etti. Bu madde, emeklilik, ölüm, 15 yıllık ayrılma hallleri ile iki yıllık kesintisi olanlara her yıl yapılan nema ödemesiyle ilgili bulunuyor. 
     
     2- Bu durumda 2002’de nema ödemesi yapılacak mı 
     Anayasa Mahkemesi, yeni bir yasal düzenleme yapmak amacıyla hükümete 9 aylık bir süre tanıdığından bu süre içinde mevcut hükümler geçerli bulunuyor. Emekliler ve çalışanlar yasaya uygun olarak haklarını alacaklar. 
     
     3- Anayasa Mahkemesi’nin iptal kararı ne anlam taşıyor 
     Anayasa Mahkemesi’nin iptal gerekçesi yazılmadı ancak kararın esprisi şöyle Yasanın 6 3 maddesine göre, Zorunlu Tasarruf Fonu’na 6 yıl kesinti yapanlara istedikleri takdirde sadece ana para olarak kendi kesinti miktarları ödeniyordu, işveren ya da devlet katkısı ile neması ödenmiyordu. Danıştay’ın daha önceki bir başvurusu üzerine Anayasa Mahkemesi 6. maddenin bu fıkrasını iptal etti. Yüksek Mahkeme, hak kavramı açısından ana para ve nemanın bir bütün oluşturduğunu belirtiyor. Bu nedenle Anayasa Mahkemesi kişiye ayrıldığı takdirde sadece ana parası değil aynı zamanda işveren ya da devlet katkısı ile nemasının da birlikte ödenmesi gerektiğini öngörüyor. Yüksek Mahkeme, 6 yılın yanı sıra 15 yıl sonunda da kendi isteği ile ayrılanlara aynen emekliliğinde olduğu gibi ana para ve işveren ya da devlet katkısının nemasıyla birlikte tamamının ödenmesi gerektiğini savunuyor. 
     
     4- Anayasa Mahkemesi’nin iptal kararı çalışanların lehine midir 
     Yüksek Mahkeme’nin kararı çalışanların lehinedir. Çünkü çalışanın hakkını bir bütün olarak gördüğünden eksik ödenmesine karşı çıkıyor. Bu karar iş hukukuna katkı yapacak. 
     
     5- Zorunlu Tasarruf Fonu’nda ne kadar para birikti, nema oranı kaç 
     Fonda 31 Ekim 2001 tarihi itibariyle nema geliri olarak 7.4 katrilyon lira birikti. Nisan 1988’den Ekim 2001 sonuna kadar olan kümülatif nema oranı da yüzde 523.85’e ulaştı. 
     
     6- Nema oranı bir önceki yıla göre neden bu kadar fazla arttı 
     1999 Aralık sonunda nema oranı yüzde 292. 82’ydi. Aralık 2000’de yüzde 315.60 oldu. Buradaki artış 22.78 puan. Oysa Aralık 2000 ile Ekim 2001 arasındaki artış ise 208.25 puan. Bu kadar fazla artış, Şubat 2001 krizi sonrasında faizlerin yükselmesi sonucu ortaya çıktı. Hükümet yüksek faiz ödemekten kaçamadı. 
     
     7- Nema oranındaki bu artış çalışanlara nasıl yansıyacak 
     Zorunlu Tasarruf Fonu’na Haziran 2000 tarihinden itibaren para akmadığı halde faiz getirisi nedeniyle 2002 yılının Şubat ayında çalışanlara yapılacak nema ödemesi ortalama olarak geçen yıl ödenen miktar kadar olabilir. 
     
     8- Şubat 2002’de çalışanlara ne kadar nema ödemesi yapılacak 
     Nema almaya, Zorunlu Tasaruf Fonu’na en az iki yıl maaşından kesinti yapılan işçi ve memurlar hak kazanıyor. Yıl sonu itibariyle nema oranını Yüksek Planlama Kurulu açıklıyor. Bu oran henüz açıklanmadı. Ekim 2001 ayını esas alırsak örneğin fonda 300 milyon lira ana parası biriken bir çalışanın yüzde 523.85 oranı üzerinden faizi, 1 milyar 572 milyon lira ediyor. Çalışana şubat ayında nema olarak bu faizin üçte biri ödeniyor. Ancak daha önce aldığı nemalar düşüldükten sonra ödeme yapılıyor. Bu durumda nemanın üçte biri 524 milyon lira ediyor. Bu paradan daha önce aldığı nemalar çıkarılınca geriye kalan kısım şubatta ödenecek. Bu miktar da aşağı yukarı geçen yıl aldığı miktar ya da biraz fazlası olabilir. 
     
     9- Zorunlu Tasarruf Fonu’na şu anda kesinti yapılıyor mu 
     Zorunlu Tasarruf Fonu’na çalışanların maaşından yüzde 2 ve işveren devlet katkısı olarak da yapılan yüzde 3’lük kesinti, Haziran 2000’den itibaren durduruldu. Bu kesintiler artık İşsizlik Sigortası Fonu’na gidiyor. 
     
     10- Bu süre içinde emekli olanlara ne kadar ödeme yapılacak 
     Emekli olanlara ana parası ile birlikte işveren ya da devlet katkısı ve bunun neması, toplu olarak ödenecek. 
     
Mahkeme kararı çalışanların lehine      Anayasa Mahkemesi, "Çalışanların Tasarrufa Teşvik Edilmesi ve Bu Tasarrufların Değerlendirilmesine Dair Yasa’’nın ’ödemeler’’ başlıklı 6. maddesini çalışanların lehine iptal etti. 
     Danıştay’ın başvurusunu yerinde bulan Mahkeme, yeni bir yasa için hükümete iptal gerekçesinin Resmi Gazete’de yayınlanmasından itibaren 9 aylık bir süre tanıdı. İptal edilen madde özetle şöyle 
     "Emeklilik veya ölüm halinde biriken tasarruf kesintileri ile devlet ve işveren katkıları, BağKur kapsamında olanlar bakımından tasarruf tutarları ve devlet katkıları, ilgililere veya kanuni mirasçılarına neması ile birlikte ödenir. En az 15 yıl tasarrufta bulunanlara istedikleri takdirde biriken tasarruf kesintileri, devlet ve işveren katkıları, BağKur kapsamında olanlar bakımından tasarruf tutarları ve devlet katkıları ile bunların nemasının toplamının 3 5’i ödenir. En az iki yıl tasarrufta bulunanlara istedikleri takdirde, tasarruf kesintileri, devlet veya işveren katkıları BağKur kapsamında olanlar bakımından tasarruf tutarları ve devlet katkıları toplamı üzerinden tahakkuk edecek nemanın 1 3’ü her yıl ödenir." 
     



 EKONOMİ 

















</TEXT>
</DOC>
