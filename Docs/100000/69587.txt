<DOC>
<DOCNO> 69587 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/26/son/sondun21.html </URL>
<DATE> 2002/02/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Papandreu "Türkiye ile müzakereler tarihi bir fırsat" 
</HEADLINE>
<TEXT>

     Almanya'nın günlük gazetelerinden Der Tagesspiegel gazetesinin sorularını yanıtlayan Yunanistan Dışişleri Bakanı Yorgo Papandreu, Türkiye ile Yunanistan arasında bugün başlayacak olan Ege ve Kıbrıs konuları ile ilgili görüşmeler için ''Tarihi bir fırsat'' dedi. 
     Yunanistan'ın Türkiye ile olan ilişkilerinin geçen 2 yıl içerisinde oldukça düzeldiğine dikkati çeken Papandreu, bu arada 10 işbirliği anlaşması yaptıklarını ve yenileri üzerinde çalışmalar yaptıklarını söyledi. 
     İki ülke arasındaki ticaretin iki katına çıktığını da vurgulayan Papandreu, ''İki halkın barış içinde birlikte yaşama isteği var. Bu tartışma konularını gidermeleri için hükümetlere verilmiş bir görevdir'' dedi. 
     Türkiye ve Yunanistan'ın deprem korkusu ile yaşadığını belirten Papandreu, ''Şimdi başlayacak diyalogda somut olarak konu nedir '' sorusuna ''Önce Ege'deki araştırma haklarına ilişkin tartışma konusu, yani ekonomi bölgelerinin belirlenmesi. Bu sorunu çözersek, işbirliği konusunda çok yönlü imkanlar ortaya çıkacak. Petrol sondajlarını, çevre koruma projelerini, sismik araştırmaları düşünüyorum. Sonuçta her 2 ülke de deprem endişesi ile yaşıyor'' cevabını verdi. 
     Papandreu, ''Türkiye, Ege'deki gri bölgelerden bahsediyor ve bazı Yunan adalarının statüsünü tereddütle karşılıyor. Bu tartışma konularını nasıl çözeceksiniz '' sorusuna ise şu cevabı verdi 
     ''Bize göre gri bölgeler ve ülkelerimiz arasındaki sınır konusunda da bir tereddüt yoktur. Bu fikir ayrılıkları konusunda görüş alışverişinde bulunulabilir, fakat pazarlık yapılamaz. Hiçbir Yunan hükümeti, hiçbir ülke, bu tür toprak talebi üzerine pazarlık yapmaz. 
     Eğer Türkiye bu tür talepleri olduğuna inanıyorsa Uluslararası Adalet Divanı'na başvurmalıdır'' ''Kıbrıs bizi ya ayıracak ya da birleştirecektir'' diyen Bakan, soruna bir çözüm bulmak zorunda olduklarını ifade etti. 
     ''İki toplumun AB'nin büyük ve müşterek çatısı altındaki bir federasyonda birbirine yaklaşmak ve işbirliği yapmak zorunda'' olduğunu kaydeden Bakan, ''İki toplumun da korku ve endişeleri var. Bu haklı güvenlik ihtiyaçları, hiçbir yerde AB'de olduğu ölçüde giderilemez. Bunu Kıbrıslı Türkler de bilmelidir'' dedi. 
     
     "Türkiye'nin Avrupa perspektifini destekliyoruz" 
     Papandreu, ''Türkiye, 2007'de AB'ye üyelik üzerinde çalışıyor. Bu gerçekçi bir tarih midir '' sorusuna, ''Türkiye üye adayıdır. Bu, ülke için büyük bir fırsattır. Türkiye'nin Avrupa perspektifini destekliyoruz. Burada sorun, Türkiye'nin gerekli reformları yapma istek ve iradesine sahip olup olmadığıdır. Bu kolay olmayacaktır. 
     Türkiye için ne de olsa devrim niteliğinde değişiklikler söz konusu. 
     Bu, Ankara'nın düşündüğünden daha uzun sürebilir'' şeklinde cevap verdi. 
     Türkiye'nin Avrupa Güvenlik ve Savunma Politikası AGSP içinde söz hakkına sahip olup olmaması gerektiği şeklindeki bir soruya karşılık da Papandreu, ''Türkiye de dahil olmak üzere, her NATO ülkesinin bu tür müdahalelerde istişare hakkı vardır ve AB bu ülkelerin çıkarlarını dikkate alacaktır. Ancak burada söz konusu olan sadece Türkiye, Yunanistan ve talepleri değildir'' dedi. 
     Papandreu, ''Avrupa Ordusu'nun operasyonlarına ilişkin kararların, AB üyeleri dışında başka hiç kimse tarafından alınamayacağı da oyunun kurallarındandır. Üye adaylara danışılabilir, ancak onlara kararlara katılma hakkı vermek yanlış olur'' diye konuştu. 
     






</TEXT>
</DOC>
