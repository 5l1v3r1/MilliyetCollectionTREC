<DOC>
<DOCNO> 63152 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/19/son/sonspo19.html </URL>
<DATE> 2002/01/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Galatasaray 2 - Gaziantepspor 0 maç bitti 
</HEADLINE>
<TEXT>

     Galatasaray, Ali Sami Yen Stadı'nda Gaziantepspor'u ilk yarıda kaydettiği gollerle devirdi. Galatsaray ilk yarıdaki baskılı oyununu ikinci yarıda kontrollü bir tempoya çekerken Gaziantepspor ilk yarıya oranla daha hareketleni. 3 puanı getiren golleri 13.dakikada Ümit Karan ve 29. dakikada Bülent Korkmaz kaydetti. 
     
     İlk Devre 

     13. dakikada Ergün'ün soldan ortaladığı topa, kale alanında ayak koyan Ümit, Galatasaray'ı 1-0 öne geçiren golü attı. 
     15. dakikada Batista'nın derinlemesine pasıyla topla ceza alanına 
     giren Hasan'ın vuruşunda, kaleci Ömer'i de geçen topa Hasan Yurt müdahale etti ve mutlak bir golü önledi. 
     16. dakikada Sergen'in ceza alanı içinde kafa pasında Ümit, altıpasta kafayı vurdu. Kaleci Ömer, meşin yuvarlağı son anda kornere tokatladı. 
     30. dakikada Berkant'ın sert şutunda direğe çarpan topu altıpasta önünde bulan Bülent, filelere göndererek, farkı 2'ye çıkardı 2-0. 
     42. dakikada Gaziantepsporlu Fatih'in yaklaşık 25 metreden sert şutunda, kaleci Mondragon meşin yuvarlağı son anda kornere çeldi. 
     45. dakikada Galatasaray savunmasının ''ofsayt'' diye duraklamasından yararlanan İbrahim, bir anda altıpasta kaleci Mondragon ile karşı karşıya kaldı. Bu futbolcunun vuruşunda, Mondragon topu kornere attı ve ilk yarı Galatasaray'ın 2-0 üstünlüğüyle sona erdi. 
     
     İkinci Devre 

     57. dakikada Ayhan'ın 25 metreden sert şutunda, top yandan auta gitti. 
     62. dakikada Galatasaray'da Ümit'in yerine Arif oyuna girdi. 
     65. dakikada Santos'tan kaptığı topla ceza sahasına yaklaşan Arif, 
     sert vurdu. Ancak, meşin yuvarlak kaleci Ömer'den döndü. 
     70. dakikada Fatih'in ceza sahası içinde sol çaprazdan sert 
     vuruşunda, top kaleci Mondragon'da kaldı. 
     Aynı dakika içinde Galatasaray'dan Bülent Korkmaz sarı kart gördü. 
     71. dakikada Galatasaray'da Sergen, yerini Serkan'a bıraktı. 
     74. dakikada Kemal'ın soldan ortasında Fatih topu ıskalayınca, 
     Galatasaray savunması meşin yuvarlağı kornere atarak tehlikeyi önledi. 
     78. dakikada Galatasaray'dan Bülent Akın sarı kart gördü. 
     85. dakikada Hasan'ın ceza sahası içinden sert şutunda, kaleci 
     Ömer, topu güçlükle kornere çeldi. 
     Aynı dakikada Arif ve Serkan, mutlak pozisyonları kötü vuruşlarla değerlendiremedi. 
     89. dakikada Gaziantepspor'da Cesar'ın yerine Erdal oyuna 
     girdi. 
     Karşılaşma, Galatasaray'ın 2-0 üstünlüğüyle sona erdi. 
     
     Batista'nın kulağına dikiş atıldı 

     Karşılaşmanın ilk yarısında başına aldığı ayak darbesinden dolayı kulağı yırtılan Batista, Metropolitan Hastanesi'ne kaldırıldı. 
     Burada kulağına 3 dikiş atılan Brezilyalı futbolcu, daha sonra taburcu edilerek, Ali Sami Yen Stadı'na geldi. 
     İlk yarıda Gaziantepspor'da sakatlanan Hakan da ayağında kırık olduğu şüphesiyle aynı hastaneye götürüldü. Hastanede yapılan kontrol sonrasında bu futbolcunun ayağında kırık olmadığının anlaşıldığı bildirildi. 
     
     Skorboard durduruldu 

     Karşılaşmanın 85. dakikasında skorboarddaki kronometre durduruldu. 
     Ali Sami Yen Stadı yetkilileri, federasyonun bu konuda aldığı karar gereğince 85. dakikadan sonra skorboarddaki kronometreyi durdurduklarını, bundan sonraki maçlarda da aynı uygulamayı yapacaklarını söyledi. 
     Diğer yandan, maçta sonradan oyuna giren ve forvette yer alan Serkan ile Arif, taraftarlara adeta ''saç-baş'' yoldurdu. Uygun pozisyonları değerlendiremeyen iki futbolcuya taraftarlar tepki gösterdi. 
     






</TEXT>
</DOC>
