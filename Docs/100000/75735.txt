<DOC>
<DOCNO> 75735 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/01/spor/spo03.html </URL>
<DATE> 2002/04/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Lucescu Çıldırdı 
</HEADLINE>
<TEXT>

Galatasaray’ın hocası, Diyarbakır maçı sonrası soyunma odasında futbolcularına sert çıktı, "Böyle oynamaya hakkınız yok. Artık kendinize çeki düzen verin" diye konuştu 
     Tepki gösterdi 
     GALATASARAY Teknik Direktörü Lucescu, Diyarbakırspor karşısında alınan beraberlik sonrası çileden çıktı. Soyunma odasında futbolcularına büyük tepki gösteren Rumen teknik adam, "Galatasaray gibi oynamıyorsunuz. Nerede hırsınız Artık kendinize çeki düzen verin. Böyle kötü bir futbola hakkınız yok. Bundan böyle puan kaybetme lüksümüz de kalmadı. Şampiyonluğu istiyorsanız ona göre davranın" ifadelerini kullandı. 
     
     Zeminden şikayet 
     FUTBOLCULARIN zeminden şikayet etmesine de sinirlenen Lucescu "Böyle bir mazereti kabul etmiyorum" dedi. Rumen hoca, "Zemin kötü de olsa, rakip beraberlik için de oynasa Galatasaraylı futbolcular bundan şikayet etmemeli. Siz büyük takımsınız. Her türlü şartta kazanmalısınız" diye konuştu. Lucescu’nun Berkant’a çok kızdığı, forvet oyuncularına ise "Gol atmak için hiçbir şey yapmıyorsunuz" dediği öğrenildi. 
     
     Albayrak’ı üzdüler 
     DİYARBAKIRSPOR maçından önce Abdürrahim Albayrak’ın da oyuncularla özel bir konuşma yaptığı belirtildi. Albayrak’ın, "Yeni yönetimi gördünüz. Dünyada bir ilki gerçekleştirdiler ve beni sizden ayırmadılar. Omuzlarımdaki yük 100 kilodan 200 kiloya çıktı. Benim için oynayın" diye konuştuğu öğrenildi. Maç sonrası oyuncular tek tek Abdürrahim Albayrak’tan özür diledi. Bu arada Albayrak, Trabzon’u mutlaka yeneceklerini söyledi. 
     
Cim-Bom’a kötü haber      SARI - Kırmızılı takım, çarşamba günü Trabzonspor ile deplasmanda oynayacağı erteleme maçının hazırlıklarına dün akşam ara vermeden Florya’da başladı. Hafif sakatlığı bulunan Ümit Karan ve Arif idmana çıkmazken, sakatlığı süren Perez, Ergün ve Serkan ise düz koşuyla yetindi. Üç oyuncunun da Trabzon’da forma giyemeyeceği, Samsunspor maçında oynamalarının da şüpheli olduğu bildirildi. 
     
Bir yıldıza ihtiyaç var’      GALATASARAY’IN yeni yönetimi Diyarbakır maçındaki beraberlikten sonra oyuncuların moralinin bozulmaması için harekete geçti. Diyarbakır dönüşü havaalanında kaptan Bülent ile bir görüşme yapan Başkan Özhan Canaydın hiç kimsenin bu sonucu kafasına takmamasını ve sadece kalan maçların düşünülmesini istedi. Yönetim, tüm oyuncular ve camia ile birlikte kenetlenerek şampiyonluğa gitmeyi hedefliyor. 
     İKİNCİ Başkan Ali Dürüst ise maç sonrasında oldukça ilginç bir noktaya değindi. Dürüst, Galatasaray’ın daha önce de bazı deplasmanlarda kötü futbol oynadığını, ancak yıldız oyuncuların bitiriciliği ile maçları aldığını belirterek, "Ama şimdi durum öyle değil. Elimizdeki yıldızlar sakat. O yüzden takım oyunu oynamalıyız ve en iyi şekilde mücadele etmeliyiz. Kazanmadan şampiyonluk gelmez" dedi. 
     
Üç maça özel prim      YÖNETİM bundan sonra oynanacak üç deplasman maçına özel prim uygulayacak. Trabzonspor, Samsunspor ve İstanbulspor maçları için elini cebine atacak olan Sarı - Kırmızılı yönetim, üç galibiyet halinde 350 bin dolar dağıtacak. Ayrıca şampiyonluk halinde ise oyunculara miktarı daha sonra belirlenecek olan astronomik bir prim verilecek. 
     



 SPOR 

























</TEXT>
</DOC>
