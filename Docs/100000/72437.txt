<DOC>
<DOCNO> 72437 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/14/ekonomi/eko07.html </URL>
<DATE> 2002/03/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Enflasyon beklentisi geriliyor 
</HEADLINE>
<TEXT>

İki haftada bir yapılan Merkez Bankası anketine göre, şubat ayında ortalama yüzde 3.7 olan TÜFE beklentisi martta yüzde 2.6’ya düştü 
     ANKARA Milliyet 

     Merkez Bankası’nın, her ayın birinci ve üçüncü haftalarında yaptığı beklenti anketinin sonuçlarına göre, mart ayında enflasyon beklentisi şubata oranla geriledi. 
     Şubatın ikinci yarısında yapılan ankette yüzde 35 - 65 aralığında seyreden yıl sonu tüketici fiyatları endeksi TÜFE öngörüsü, martın ilk tahmin sonuçlarında yüzde 30 - 60 aralığına geriledi. Daha önce yüzde 47.5 olan yıl sonu ortalama enflasyon beklentisi ise yüzde 43.6’ya düştü. Şubattaki ankette mart için TÜFE’de beklenen ortalama yüzde 3.7 iken oran, bu ay yapılan ankette yüzde 2.6’ya indi. 
     Martın ilk anket sonuçları, iki ay sonrası için öngörülen TÜFE beklentisi ile uygun ortalamada gerileme yaşandığını ortaya koydu. Buna göre, şubat anketinde, yüzde 2 - 5 aralığında seyreden iki ay sonrasının TÜFE beklentisi, mart anketinde yüzde 1.2 - 4.1 aralığına inerken, ortalamada yüzde 3.3’den yüzde 2.4’e geriledi. 
     Katılımcılar, dolar kurunu ise mart sonu için 1 milyon 400 bin, yıl sonu için 1 milyon 903.7 bin lira öngördü. 
     



 EKONOMİ 




















</TEXT>
</DOC>
