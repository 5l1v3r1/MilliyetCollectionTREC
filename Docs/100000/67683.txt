<DOC>
<DOCNO> 67683 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/14/son/sontur11.html </URL>
<DATE> 2002/02/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Yalancı bahar gidiyor, soğuklar geri dönüyor... 
</HEADLINE>
<TEXT>

     Karadeniz üzerinden gelen soğuk hava nedeniyle hava sıcaklıklarının 4-12 derece arasında düşeceği bildirildi. 
     Devlet Meteoroloji İşleri Genel Müdürlüğü'nden yapılan açıklamada, yurdun kuzey kesimlerinin yarın öğleden sonra Karadeniz üzerinden gelen soğuk havanın etkisine gireceği belirtildi. 
     Hava sıcaklıklarının Karadeniz Bölgesi'nde 10-12, Marmara'da 6-8 ve iç kesimlerde 4-6 derece azalacağı kaydedildi. 
     Marmara'nın doğusu, Karadeniz, İç Anadolu'nun kuzeydoğusu ile Doğu Anadolu'nun kuzeyinde yarın yağış beklendiği, Doğu Karadeniz'de genellikle yağmur şeklindeki yağışların etkili olacağı ifade edildi. 
     Sıcaklığın azalmasına paralel olarak Orta ve Doğu Karadeniz, Batı Karadeniz'in iç kesimleri, İç Anadolu'nun kuzeydoğusu ile Doğu Anadolu'nun kuzeyinde karla karışık yağmur ve kar beklendiği kaydedildi. 
     Hafta sonunda Doğu Karadeniz ve Doğu Anadolu'nun doğusunda kar şeklinde görülecek yağışların hafta başında yurdu terkedeceği, hava sıcaklığının yeni haftanın ilk gününden itibaren tekrar artacağı belirtildi. 
     Öte yandan Karadeniz'de yıldız ve karayelden 6-7 kuvvetinde esecek rüzgar nedeniyle denizcilerin, etkili yağış ve soğuk hava nedeniyle ilgililer ve vatandaşların tedbirli olmaları gerektiği bildirildi. 
     






</TEXT>
</DOC>
