<DOC>
<DOCNO> 90265 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/17/spor/spo12.html </URL>
<DATE> 2002/06/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Dünya kupası notları 
</HEADLINE>
<TEXT>

     Faslı hakem Belqola öldü 
     DÜNYA Kupası tarihinde bir final maçında düdük çalan ilk Afrikalı hakem olan Faslı Said Belqola, 45 yaşında hayata gözlerini yumdu. 1998 Dünya Kupası’nda Fransa’nın, Brezilya’yı 3 - 0 yendiği final karşılaşmasını yöneten Belqola, iki yıldır mücadele verdiği kansere yenik düştü. 
     
     Tayland’da futbol kumarı 
     TAYLAND’DA Dünya Kupası maçları üzerinde yasa dışı müşterek bahis oynatan 657 kişi tutuklandı. Futbol başta olmak üzere birçok alanda yasak olmasına rağmen kumarın yaygın şekilde yapıldığı Tayland’da, araştırmalara göre maçlar sırasında toplam 214 milyon doların üzerinde yasa dışı bahis oynanması bekleniyor. 
     
     Ana kuzusu Eriksson 
     İNGİLTERE Milli Takımı’nın İsveçli teknik patronu Sven Goran Eriksson, Danimarka’yı 3 - 0 yendikleri maç sonrası ilk iş olarak İsveç’in Torsby kentinde yaşayan annesi Ulla’yı aradı. Annesi ile çeyrek final sevincini telefonla paylaşan Eriksson, basın mensuplarının bunu duyması üzerine, "Bu her zaman yaptığım bir şey. Annem benim uğurum" dedi. 
     
     Talihsiz Agoos turnuvayı kapadı 
     ABD’NİN defansında görev yapan Jeff Agoos, baldırındaki sakatlık nedeniyle turnuvayı kapadı. Savunmada önemli bir görev üstlenen 34 yaşındaki yıldız futbolcunun, 3 - 1 yenildikleri Polonya maçında sakatlandığı ve turnuvanın geri kalan bölümünde görev yapmasının mümkün olmadığı bildirildi. 
     
     Yağmur geliyor 
     JAPONYA’DA yağış beklendiği için taraftar ve futbolcular uyarıldı. FIFA Basın Sözcüsü Keith Cooper, Japonya Meteoroloji Ajansı’ndan, gelecek iki haftanın yağışlı geçeceği haberini aldıklarını söyledi. Final gününe dek her gün havanın yağmurlu geçeceği uyarısını yapan Cooper, herkesin yağmurluk ve şemsiyelerini yanında bulundurmasının yararlı olacağını bildirdi. 
     
     Dahlin’den övgü 
     DÜNYA Kupası finallerine Türkiye ile birlikte aynı gruptan giden İsveç’in, dün Senegal’e altın golle elenmesinin ardından İsveç televizyonunda maçı yorumlayan eski futbolcu Martin Dahlin, "İsveç’in Dünya Kupası macerası burada bitti. Umarım aynı gruptan birlikte Dünya Kupası’na geldiğimiz Türkiye bu macerayı devam ettirir. Türkiye’nin potansiyeli bize oranla çok daha fazla" dedi. 
     
     Türk polisi Japonya’da 
     EMNİYET Genel Müdürlüğü, Japonya maçında Miyagi’ye gelecek Türk taraftarlarla ilgilenmesi için 5 üst düzey emniyet mensubunu bu ülkeye gönderdi. Emniyet görevlileri kentte incelemelerde bulunurken, karşılaşma öncesi ve sonrasında olay çıkmaması için Türk seyircileri yakın takibe alacaklar. 
     
     Ben kimi tutacağım ’ 
     JAPONYA Eğitim, Spor, Bilim ve Teknoloji Bakanı olan eski Ankara Büyükelçisi Atsuko Toyama, Türkiye - Japonya maçında kimi destekleyeceğini şaşırdı. Toyoma, Bakan Fikret Ünlü’ye verdiği yemek sırasında, Türkiye’ye olan sevgisini dile getirdi, "Bana şimdi hangi takımı tutuyorsun diye sorsalar, ne derim bilmiyorum" ifadelerini kullandı. 
     
     Senegal şaşırttı 
     MİLLİ Takım oyuncuları Senegal’in çeyrek finale kalmasını endişeyle karşıladılar. Japonya’yı elemeleri halinde bir sonraki turda Senegal’e rakip olacak olan Ay - Yıldızlı futbolcular, "İsveç’ten intikam almak istiyorduk, bu suya düştü. Senegal’a dikkat etmek gerekiyor. Çünkü çıkışa geçen bir takım" diye konuştular. 
     
     Baştürk Turizm kazanacak 
     TOKYO Büyükelçisi Yaman Baştürk, Japonya maçının Türk turizmine büyük fayda sağlayacağını söyledi. Dünya Kupası’nın büyük bir fırsat olduğunu belirten Baştürk, "Japon halkı sürekli Türkiye’yi konuşmaya başladı. Televizyon kanalları ülkemizi tanıtan programlar yayınlıyor. Doğal güzelliklerimiz, tarihi eserler gösteriliyor. Ortalama Japon turist sayısı 100 bine ulaşabilir" dedi. 
     
     Wenger bize şans tanımadı 
     İNGİLTERE’NİN Arsenal takımını çalıştıran Arsene Wenger, Japonya’nın Türkiye karşısında daha şanslı olduğunu söyledi. Bir televizyon kanalına yorum yapan Fransız teknik adam, "Ev sahibi Japonya, nitelikli saha içi organizasyonu sayesinde maçı kazanmaya daha yakın gözüküyor. Ancak Türkiye’de de Hasan Şaş ile Hakan Şükür gibi etkili isimler var" ifadelerini kullandı. 
     
     Şimdi moda Hasan Şaş 
     ELAZIĞ’IN Keban İlçesi’nde 15 öğrenci, Hasan Şaş’a destek vermek amacıyla saçlarını usturayla kazıttı. Fırat Üniversitesi Keban Meslek Yüksek Okulu’nda okuyan öğrenciler, yıldız futbolcunun Japonya karşısında da iyi bir oyun ortaya koyarak ilk golü atacağına inandıklarını belirttiler, "Hasan Şaş’a o kadar çok güveniyoruz ki, kafamızı ona benzettik" diye konuştular. 
     



 SPOR 
































</TEXT>
</DOC>
