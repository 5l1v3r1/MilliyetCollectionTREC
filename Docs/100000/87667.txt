<DOC>
<DOCNO> 87667 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/03/son/sondun21.html </URL>
<DATE> 2002/06/03/ </DATE>
<TIME>  </TIME>
<AUTHOR>  </AUTHOR>
<HEADLINE>
NATO Temsilcimiz "NATO ile AB arasında rekabet olmamalı" 
</HEADLINE>
<TEXT>

     Türkiye'nin NATO Daimi Temsilcisi Büyükelçi Onur Öymen, Avrupa Güvenlik ve Savunma Politikası AGSP konusunda Ankara'nın haklılığının kanıtlandığını söyledi. 
     NATO'da 4,5 yıl süren görevini tamamlayarak Türkiye'ye dönme hazırlığında olan Öymen, gündemdeki önemli konuları değerlendirdi. 
     AGSP konusunda Türkiye'nin izlediği politikanın doğruluğunun pek çok ülke tarafından şimdi daha iyi anlaşıldığını belirten Öymen, şöyle konuştu 
     ''Türkiye, bir taraftan NATO ile AB arasındaki işbirliğini destekleyen bir politika izlemiş, bir taraftan da kendi ulusal çıkarlarını azami ölçüde korumaya özen göstermiştir. Baştan beri, AB'nin, NATO imkan ve yeteneklerini kullanarak kuracağı Avrupa Ordusu mekanizmasının desteklenmesini savunduk, ancak bu yapılırken, NATO üyesi olup da AB üyesi olmayan müttefiklerin güvenlik çıkarlarının korunması için de tertip alınması gerektiğini de belirttik. NATO'nun 1999 Washington Zirvesi'nde bu konuda belirlenen ilkeler, Türkiye'nin 
     beklentilerine uygun bir şekilde ortaya çıktı. Fakat daha sonra yapılan AB zirvelerinde, geri adımlar atıldığını gördük. Bunu düzeltmek ve NATO kararlarının etkinliğini korumak için, İngiltere ve ABD ile, 6 ayı aşkın süre üçlü müzakereler yaptık. Sonunda, Ankara Belgesi denilen metin üzerinde, geçen Aralık ayında mutabakata vardık. Ankara Belgesi, Washington Zirvesi kararlarına uyuyor ve AB'nin Nice Zirvesi kararlarının nasıl anlaşılması gerektiğini ortaya koyuyor. Türkiye'nin temel güvenlik çıkarlarına zarar vermeyecek bir mekanizmanın ortaya çıkarılabileceğini gösteriyor. '' ''Ankara Belgesi'nin AB'nin 14 üyesi tarafından benimsendiğini, sadece Yunanistan'ın itiraz ettiğini anımsatan Öymen, ''Bu itirazın neden kaynaklandığını anlamak kolay değil, çünkü bu belge, altında Yunanistan'ın da imzası bulunan NATO Washington Zirvesi kararlarının ilerisinde değil. Belge, Avrupa Ordusu denilen sistemin, Türkiye'nin güvenlik çıkarları aleyhine kullanılamayacağını tespit ediyor'' diye konuştu. Büyükelçi Öymen, Yunanistan'ın bundan rahatsızlık duyduğunu düşünmek istemediklerini, ancak hangi gerekçeyle karşı çıktığını da anlayamadıklarını kaydederek, sözlerini şöyle sürdürdü ''Nasıl oluyor da 14 AB ülkesinin rahatsızlık duymadığı bu konuda, Yunanistan rahatsız oluyor. Burada açıklanması gereken bir durum var. Biz tartışmaya girmek istemiyoruz. Türkiye'nin bu konuda gösterdiği hassasiyeti, yurtdışında ve yurtiçinde zaman zaman yadırgayanlar oldu. Gereksiz bir endişe ve katı bir politikadan söz edenler oldu. Bugün ortaya çıkan tablo, Türkiye'nin baştan beri izlediği politikanın ne kadar doğru, haklı ve isabetli olduğunu kanıtladı. Bugün hiçbir yabancıdan eleştiri duymuyoruz.'' ''AB ile NATO arasında bir güvenlik işbirliği olması aklın icabıdır'' diyen Büyükelçi Öymen, ''Bu kurumların 11 üyesi aynıdır. Yaklaşımlarda, temel ilkelerde farklılık yoktur. Danışma mekanizmalarımız da var. Birçok konuda görüş alışverişinde bulunuyoruz. Ortaya çıkan yeni dünya koşullarında, NATO ile AB'nin birbirine rakip gibi değil, birbirini takviye eden, destekleyen kuruluşlar gibi görülmesi lazım. Ancak sadece NATO'dan adım atması beklenmemeli, AB de NATO ile ilişkilerini önemli ve öncelikli bir hedef haline getirmelidir'' diye konuştu. 
     





</TEXT>
</DOC>
