<DOC>
<DOCNO> 62832 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/17/son/sontur20.html </URL>
<DATE> 2002/01/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Köprüden atlayarak canına kıyan Lara'ya hüzünlü veda 
</HEADLINE>
<TEXT>

     Boğaziçi Köprüsü'nden atlayarak intihar eden Üsküdar Amerikan Koleji öğrencisi Lara Falay'ın cenazesi, Arnavutköy Musevi Mezarlığı'nda toprağa verildi. 
     Falay için Büyük Hendek Neve Şalom Sinagogu'nda tören düzenlendi. 
     Törene, Lara'nın babası Yosi Falay, annesi Verda Falay ve kız kardeşi Nikki Falay ile diğer aile üyeleri, Üsküdar Amerikan Koleji'nden öğrenci arkadaşları ve aile dostları ile İstanbul'daki Musevi cemaatinden çok sayıda kişi katıldı. Rahatsız olan Lara'nın büyükbabası Hayim Falay, sinagoga özel bir sedyeyle getirildi. 
     Sinagogdaki tören yaklaşık yarım saat sürdü ve duaların okunmasının ardından sona erdi. 
     Verda ve Yosi Falay çiftinin, üzerinde ''Sevgili kızımıza'' yazılı çelenginin yanı sıra, ailenin oturduğu Dostlar Sitesi'nden ve Üsküdar Amerikan Koleji'nden de sinagoga çelenk gönderildiği görüldü. 
     Lara'nın okul arkadaşları, sinagoga giriş ve çıkışta duygulu anlar yaşayarak gözyaşlarına hakim olamadılar. 
     Tören dolayısıyla sinagog çevresinde yoğun güvenlik önlemi alınırken, törene gelenler tek tek kontrol edildikten sonra içeriye alındılar. Sinagogun önünde bir ambulans bekletilirken, tören sırasında fenalaşan bir kişiye sağılık ekibi tarafından müdahale edildiği öğrenildi. 
     Cenaze töreninin ardından Lara Falay'ın cenazesi, Arnavutköy Musevi Mezarlığı'nda toprağa verildi. 
     






</TEXT>
</DOC>
