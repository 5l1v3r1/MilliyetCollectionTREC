<DOC>
<DOCNO> 91812 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/24/son/sonspo28.html </URL>
<DATE> 2002/06/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Hiddink, 2 ayrı ülkeyi yarı finale çıkaran ilk teknik adam oldu 
</HEADLINE>
<TEXT>

     17. Dünya Kupası'nda, ev sahibi 
     ülkelerden Güney Kore'nin yarı finale yükselmesinde büyük pay sahibi olan teknik direktör Guus Hiddink, kupa tarihinde 2 farklı ülkenin milli takımını yarı finale çıkaran ilk teknik adam unvanını aldı. 
     Hollandalı Guus Hiddink, 1998'de Fransa'da yapılan kupada da dördüncülüğü elde eden Hollanda Milli Takımı'nın başında bulunuyordu. 
     Kariyerinde 2. kez üst üste bir Dünya Kupası'nda yarı finalde mücadele edecek olan Hiddink, bu başarıya ulaşan da kupa tarihindeki 6. teknik adam olarak kayıtlara geçti. 
     Daha önceki kupalarda İtalyan Vittorio Pozzo, 1934 ve 1938, Alman Sepp Herberger, 1954 ve 1958, İtalyan Enzo Bearzot, 1978 ve 1982, Alman Franz Beckenbauer ve Arjantinli Carlos Bilardo da 1986 ve 1990'da, ülkelerinin milli takımlarını yarı finale çıkarmışlardı. 
     Öte yandan Alman Helmut Schön, 1966, 1970 ve 1974, Brezilyalı Mario Zagallo da 1970, 1974 ve 1998'de ülkelerinin milli takımlarıyla 3'er kez yarı finale yükselme sevinci yaşadı. 
     Öte yandan 26 Haziran Çarşamba günü Türkiye ile Brezilya arasında yapılacak kupanın yarı final karşılaşması da kupa tarihinde grup maçlarında karşılaşan 2 ekibin, turnuvanın ilerleyen bölümlerinde yeniden karşılaştığı 5. maç olacak. 
     Bu karşılaşmalardan 2'sini oynayan Brezilya, 1962'de Çekoslovakya ile grupta golsüz berabere kaldıktan sonra finalde rakibini 3-1, 1994'te de grupta İsveç ile 1-1 berabere kaldıktan sonra yarı finalde 
     rakibini 3-1 yenmeyi başardı, ancak 2 kupada da aynı rakiple yaptığı maçlarda üst üste 2 galibiyet alamadı. Bu 2 maçın yanı sıra 1954'de Türkiye'nin grubunda yer alan 2 takımdan Macaristan, Almanya'yı grupta 8-3 yendikten sonra finalde rakibine 3-2 yenilerek kupayı rakibine ''hediye'' ederken, 1982 yılında ise İtalya ile Polonya, grupta golsüz berabere kaldıkları mücadelenin ardından yarı finalde yeniden eşleştiler ve maçı 2-0 kazanan İtalya, kupada finale yükseldi. 
     





</TEXT>
</DOC>
