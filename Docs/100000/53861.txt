<DOC>
<DOCNO> 53861 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/24/spor/ysenay.html </URL>
<DATE> 2001/11/24/ </DATE>
<TIME>  </TIME>
<AUTHOR> ERDOĞAN ŞENAY  </AUTHOR>
<HEADLINE>
F.Bahçe'de İzmir keyfi 
</HEADLINE>
<TEXT>

     İzmir'de oldukça zevkli geçen bir lig kapışması vardı dün gece... Mustafa Denizli'nin eşofman içi mahkumiyetinden beraat ettirip artık sahaya ilk tertipte sürdüğü Hakan Bayraktar ile Ceyhun ikilisinin Sarı - Lacivertli ekibin orta alanına büyük bir canlanma getirdiği apaçık ortadaydı. 
     Top tekniği ve fiziki güçlerini mükemmel top hareketleriyle kullanan bu ikilinin yanında bütün takımın da ayaklanması hatlar arasındaki top alış verişini de güzelleştiriyor takımda... Serhat gol bölgelerinde çok büyük gayretleri ortaya koyan ve müthiş temposunu birbirinden güzel gollerle süsleyen adam olarak forvetin en görkemli ismi oluyordu Göztepe önünde. 
     Fenerbahçe'nin dünkü beş gollü deplasman zaferinde Göztepe'nin oyun anlayışı da önemli rol oynuyordu tabii... Kapalı defansa tenezzül etmeyip açık oynamayı tercih eden Göztepe'nin yediği farka rağmen oldukça önemli gol pozisyonları yakalaması da bu oyun anlayışından kaynaklanıyordu zaten... 
     Yalnız Andersson'un içler acısı haline acil çare bulunması gerekir Fenerbahçe'de... Buluşabileceği en kolay topları dahi kovalayacak güçten yoksun görünen Andersson'u, fiziği de terketmiş anlaşılan... Öyle ya, bu kadar bol gol pozisyonunun dolaşıp durduğu Göztepe ceza sahası içinde topa dokunamayacak kadar halsiz görünen bir adamı Fenerbahçe formasında muhafaza etmeye çalışmak, ne Mustafa Denizli'nin bilimselliğine yakışır, ne de Aziz Yıldırım ekibinin genç kafalarındaki teknik arayışlarına uyar bir durumdur Andersson draması. 
     Abdullah'ın yeniden ayaklanan gençlik genleri haftalardır Fenerbahçe'ye ilaç gibi geliyor sanki... Sol kulvarda hem savunmayı, hem de hücumu düşünen kanat çıkışları Fenerbahçe'nin oyun kalitesini bir başka şıklıkta zenginleştiriyor... Ümit Özat - Johnson - Mirkoviç - Mustafa Doğan - Ali Güneş gibi isimler de dün büyük farkla biten oyunun önemli adamlarıydılar gerçekten... Rakiple girdikleri kıyasıya ikili mücadelelerin pek çoğunu kazanan taraftı yukarıdaki isimler... Hele Ümit Özat'ın topu fazla taşıma illetini terkedip, buluştuğu topları en kolay anda yakın arkadaşına çıkarması Fenerbahçe savunma blokuna büyük rahatlıklar getiriyordu dünkü gece... 
     İlk yarıdaki farkla yetinmeyip, ikinci yarıda da oyunu skorun getirdiği rahatlıkla Göztepe'nin üstüne yığan Fenerbahçe, hem skoru korumak istiyor, hem de zamana oynayarak küçük yan paslarla geçiriyordu ikinci 45 dakikanın çoğunu... Ancak huzurlu olmanın sağladığı güvenle top çeviren Fenerbahçe, Serhat'ın büyük patlamasıyla farkı beşe çıkarıyor ve Göztepe önünde gözalıcı bir deplasman imtihanını başarıyla vermenin coşkusunu yaşıyordu doksan dakikanın sonunda... Evet Fenerbahçe elde ettiği farklı sonuç ve üç puan ile ligde önemli bir rakibi daha aşmanın keyfi ile dönüyordu İstanbul'a... 
     



 SPOR 
























</TEXT>
</DOC>
