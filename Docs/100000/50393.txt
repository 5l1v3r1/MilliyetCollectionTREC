<DOC>
<DOCNO> 50393 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/03/son/soneko09.html </URL>
<DATE> 2001/11/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Sakıp Sabancı "Fukaralığın daha fukaralığına gidiyoruz" 
</HEADLINE>
<TEXT>

     Sabancı Holding Yönetim Kurulu Başkanı Sakıp Sabancı, güven ve istikrarsızlığın Türkiye'yi aşağıya çektiğini öne sürerek, ''Bu bozuk sistemle yola devam ettikçe gelen paralar bir yere vardırmıyor'' dedi. 
     Dilek Sabancı Spor Salonu'nun açılışı için THY ait bir uçakla Antalya'ya giden işadamı Sakıp Sabancı, Atatürk Havalimanı'nda gazetecilerin gündeme ilişkin sorularını cevapladı. 
     Ekonomik kaygıların devam ettiğini ve güzel sözlerle söylenen tasarruf önlemlerinin harekete geçirilemediğini savunan Sabancı, şöyle konuştu 
     ''Devlet küçülmedikçe, bizim dertler devamlı şekilde gündemimizde kalacak. Devletin küçülmesi için ne güzel laflar var. Ama, devletin küçülmesi için elle tutulur, bizi hedefe vardıran aksiyon nerede 
     Yok. Biz bir şeye mahkum olmuşuz. 'IMF gidip bana yardım ver' demeye... Para bulmak çok zor, getirmek çok zor ama ondan önemli birşey var. Farz edelim adam senin istediğin paranın 3-5 katını verdi. 
     Toplumun istediği gereksinimleri sağlıyorsa ne güzel ama bunu sağlamıyorsa 6 ay sonra 36 ay sonra yine bu iş gündeme gelecek, yine beni yalvarmaya, paraya gönderecekse yazık. Demek ki birşey yanlış. 
     Sistem bozuk. Bu bozuk sistemle devam ettikçe gelen paralar bir yere vardırmıyor. Sistemden vazgeçmedikçe bir yere varamayız.'' Güvensizlik ve istikrarsızlığın Türkiye'yi aşağıya doğru çektiğini ve daha da fakirleştirdiğini öne süren Sabancı, şöyle devam etti 
     ''Güven ve istikrar bu iki sihirli kelime bizi aşağıya doğru gitmeye mahkum etmiş. Sonunda ne olmuş Fukaralık her kesime kader olmuş. Fukaralığın daha fukaralığına gidiyoruz. Ben bir zamanlar, 'Ben dahil bütün kesimler servetinin yüzde 40'ını kaybetti' diye bir söz söylemiştim. Bu yüzde 40, 60-70-80 oldu. Benim iki şirketim var. 
     Sabancı Holding ve Akbank... İkisinin bir sene evvel borsada kayıtlı değeri 16 milyar dolardı. Bugün ikisinin değeri 3.5-4 milyar dolar. 
     Demek ki yüzde 80 gitmiş. Bu sistem, bu kafa değişmedikçe daha aşağıya gideceğiz. Bu milletvekilleri kendi meselelerine gelince bu kafa iyi çalışıyor, dinamik oluyor.'' Hükümetin Afganistan'a asker göndermesi kararına ilişkin soruları da cevaplayan Sabancı, Türkiye'nin anarşi ve terörden dolayı çok fatura ödediğini ve bütün kaynaklarını bunlarla mücadele ayırdığını söyledi. 
     Terörle mücadelede Müslüman, Hıristiyan olayı olamayacağını ifade eden Sabancı, Türkiye'nin bu mücadele de yer almasının ve asker gündermesinin doğru olduğunu söyledi. 
     Dışişleri Bakanı İsmail Cem'in Kıbrıs konusundaki sözlerine ilişkin soruları da cevaplayan Sabancı, şöyle dedi 
     ''Hissi söylenmiş. Haklı olan yerleri var. Ama fotoğrafın tümüne bakarsan, Kıbrıs'a vardık, karargahı kurduk. Yıllardan beri ağır bir faturayla kanımız akıyor. Ülkeler arasında farklı şeyler düşünülebilir ama hastalık masaya konduktan sonra bir çare bulmak lazım. Kaç senedir bu iş devam ediyor.'' Sabancı, ''Türkiye AB üyeliğini askıya almalı mı '' şeklindeki soruya, ''Yok. Yanlış olur, yanlış olur'' karşılığını verdi. 
     






</TEXT>
</DOC>
