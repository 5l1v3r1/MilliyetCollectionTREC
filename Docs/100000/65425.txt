<DOC>
<DOCNO> 65425 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/01/son/sonspo13.html </URL>
<DATE> 2002/02/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Bayan voleybolunda Karşıyaka - Göztepe gerginliği... 
</HEADLINE>
<TEXT>

     Bayanlar Voleybol Birinci Ligi'nde Göztepe ile 3 Şubat Pazar günü yapacağı karşılaşma için hazırlıklarını sürdüren Karşıyaka, ilk maçta yaşanan gerilimin yinelenmemesini istiyor. 
     Sezonun ilk karşılaşmasında protokol tribününde Göztepeli yöneticilerle Karşıyaka'nın eski yöneticileri arasında yaşanan ve büyük huzursuzluğa neden olaylardan sonra tansiyonu düşürmek isteyen yeşil-kırmızılı kulübün yönetimi, Göztepe'ye zeytin dalı uzattı. 
     Başkan Can Ergün, futbolla başlayan yerel maç heyecanının voleybolla sürdüğünü belirterek, ''Bayan maçı olması nedeniyle daha düzeyli bir ortamda oynanmasını istiyoruz. Göztepe bu maçı kazansa da ligde kalmayı garantilemiyor. Bu nedenle, gerilimi artırmanın anlamı yoktur'' dedi. 
     Ergün, sözlerini şöyle sürdürdü 
     ''Herşeyden önce ligde kalabilmek için alınacak galibiyet sayısı 6'nın üstünde olmalıdır. Göztepe, şu anda 2 galibiyette ve önümüzde 
     bundan sonra 10 maç daha var. Zaten biz Göztepe'nin yararına hareket ediyoruz. 75. Yıl'ı deplasmanda yendik. Ankara SSK Spor'u da yeneceğiz. Çünkü bu takımlar Göztepe'nin rakibidir. Bu iyiniyet çerçevesinde, Pazar günü seyircilerden sağduyu bekliyoruz.'' Göztepeli yöneticileri yemeğe çağırdıklarını ve çok ılımlı bir hava yakaladıklarını kaydeden Ergün, ''Taraftar temsilcilerimizle de görüştüm. Karşı taraftan küfür bile gelse biz cevap vermeyeceğiz. Bu kızların da ağır küfürlere maruz kalmasını istemiyorum. Çünkü elleri ayakları birbirine dolanıyor. 15 yaşında genç bir kızı psikolojik olarak bozmak, kimseye yarar getirmez'' diye konuştu. 
     






</TEXT>
</DOC>
