<DOC>
<DOCNO> 57549 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/17/ekonomi/eko07.html </URL>
<DATE> 2001/12/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Yabancı sermaye 2.5 milyar dolarla rekora koşuyor 
</HEADLINE>
<TEXT>

Aria ve Demirbank’ı alan HSBC ile birlikte 2.5 milyar dolarlık yabancı sermaye girişi olacak 
     Aria yatırımı ve HSBC’nin Demirbank’ı satın almasıyla bu yıl yabancı sermaye girişinde tarihi rekor yaşanıyor. Geçen yıl 1 milyar 719 milyon dolar olarak gerçekleşen yabancı sermaye girişi bu yıl temmuz ayı itibariyle 2 milyar 161 milyon dolara yükseldi. 
     Yabancı Sermaye Derneği YASED Genel Sekreteri Abdurrahman Arıman, "Bu yılki yabancı sermaye yaklaşık 2.5 milyar dolarla tarihinde en yüksek rakamını kaydetmiş olacak" dedi. Arıman, yabancı sermaye girişinin büyük bölümünü İş -Tim’in Aria yatırımı ve HSBC’nin Demirbank’ı almasının oluşturduğunu belirterek, "Bunları çakarırsanız durum geçen yıllarla aynı" diye konuştu. 
     
     Potansiyel 35 milyar dolar 
     Önümüzdeki yıl için Dünya Bankası ile yatırım ortamını iyileştirme reformu çalışmaları sürdürüldüğünü vurgulayan Arıman, "Eğer hükümet o reform koşullarını yerine getirirse Türkiye 2.5 ile 3 milyar dolar rakamlarının üzerine çıkar ve ondan sonra da artarak devam eder. Türkiye’nin potansiyeli 35 milyar dolar" dedi. 
     Yabancı sermayenin güven duyarsa gelebileceğini belirten Arıman, diğer ülkelerle rekabet edebileceğimiz teşviklerin verilmesi ve çok iyi tanıtım yapılması gerektiğini söyledi. "Bürokrasi yok edilecek, azaltılmayacak" diyen Arıman, tek tek firmaların üzerine gidip büyük yatırımları çekmeye çalışmak ve ülkeyi çok iyi tanıtmak gerektiğini bildirdi. 
     



 EKONOMİ 















</TEXT>
</DOC>
