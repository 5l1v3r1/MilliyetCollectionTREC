<DOC>
<DOCNO> 90417 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/18/ekonomi/eko06.html </URL>
<DATE> 2002/06/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Borusan’dan dünya çapında tesis 
</HEADLINE>
<TEXT>

BMW, Mini ve Land Rover markalarının Türkiye distribütörü Borusan Otomotiv, İstinye’de 40 bin metrekarelik tesis açtı 
     EKONOMİ SERVİSİ 

     BMW, Mini ve Land Rover markalarının Türkiye distribütörü Borusan Otomotiv, dün düzenlediği davetle İstinye tesisinin açılışını gerçekleştirdi. Borusan Oto İstinye’nin açılışı ile birlikte yeni BMW 7 Serisi’nin uzun versiyonu da gecede tanıtıldı. 
     Bavyera Prensi Leopold’un da katıldığı gecede konuşan BMW AG Başkan Yardımcısı Lüder Paysen, BMW AG’nin Türkiye’de Borusan Otomotiv ile çalışmaktan son derece mutlu olduğunu, tesisin de dünya çapında örnek bir tesis olduğunu söyledi. Yeni BMW 7 Serisi’nin baştan sona yenilikçi bir otomobil olduğunu söyleyen Paysen, "Geleceğin otomobili yeni BMW 7 Serisi otomotiv endüstrisine yeni standartlar getiriyor. Temel felsefe daha kolay, daha konforlu ve daha kişisel olmak" diye konuştu. 
     Borusan Otomotiv Yönetim Kurulu Başkanı Asım Kocabıyık da konuşmasında, tesisin kendi sahasında Türkiye’nin en mükemmel kuruluşu olduğunu kaydetti. 
     Bine yakın davetlinin katıldığı gecede ünlü şarkıcı Sertab Erener sahne alırken, modacı Dice Kayek de yeni BMW 7 Serisi’nin özelliklerinden etkilenerek tasarladığı koleksiyonu sergiledi. 
     
     32 milyon euro’ya maloldu 
     Borusan Oto İstinye tesisi toplam 32 milyon euro’ya maloldu. Yaklaşık 40 bin metrekare kullanım alanına sahip tesiste BMW, Mini ve Land Rover araçların satış, servis ve yedek parça hizmetleri veriliyor. Tesiste motosiklet, yazın kullanılmayan kış lastikleri ve cabrio araçların hardtop’ları bir sezonluğuna veya daha kısa süreler için saklanabiliyor. Ayrıca tesiste dünya lezzetlerini sunan Boxer Cafe ve defile, sergi, konser gibi etkinliklerin düzenlenebileceği bir bölüm de mevcut. 
     



 EKONOMİ 



















</TEXT>
</DOC>
