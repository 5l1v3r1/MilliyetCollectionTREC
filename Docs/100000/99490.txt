<DOC>
<DOCNO> 99490 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/02/ekonomi/eko03.html </URL>
<DATE> 2002/08/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Lokum gitti fındık geldi dansöz gitti Mansız geldi 
</HEADLINE>
<TEXT>

Eskiden Türkiye’yi şiş kebap ve dansözle tanıyan Çinliler, Dünya Kupası’ndan sonra İlhan Mansız, Hasan Şaş ve viagra’ saydıkları fındık ile tanıyorlar 
     BARIŞ ERGİN 

     Dünyada, lokum - kebap ve dansöz üçlüsüyle hatırlanan Türkiye, bu imajını en azından Çin’de kırmışa benziyor. 
     Geçtimiz salı Setur’un davetlisi olarak Türkiye’ye gelen Çinli turizm acentesi temsilcilerine göre, artık Çin’de Türkiye denince akla önce futbol takımlarımız ve futbolcularımız geliyor. 
     Turizmcilerin verdiği bilgilere göre Çinliler, Türkiye’yi İlhan Mansız, Hasan Şaş ve Ümit Davala gibi milli futbolcularından bir de halk otobüsleri üzerindeki fındık reklamından tanıyorlar. 
     Çin’de yaşayan Gullivers Travel Associates Türkiye temsilcisi Vaner Özgür, "Reklamda Türk bayrağının arkasında fındık var. Çinli’ler fındığa mutluluk meyvesi’ diyorlar ve bir çeşit viagra olarak görüyorlar. Türkiye deyince akıllarına bu nedenle fındık geliyor. Ayrıca halı, nazar boncuğu ve Türk şarabını da çok beğendiklerini gözlemledim" dedi. 
     Özgür ayrıca, Çinli’lerin Türkiye hakkında hemen hemen hiç bir şey bilmediklerini de belirtti. 
     
     Türk viagrası 
     Özgür, İlhan Mansız için Çin’de bir web sitesi kurulduğunu da belirtti ve Çin’de Türkiye hakkında hiç bir tanıtıcı kitap olmadığını açıkladı. Türkiye’nin 2 milyon kişilik Çin turist kotası olduğunu ancak THY’nin Çin’e haftada üç uçağının olmasının sadece 450 kişilik bir kapasite yarattığını belirten Özgür bu nedenle turizm bakanının 2 milyon turist çekeceğiz’ sözlerinin gerçeği yansıtmadığını da vurguladı. 
     
     20 operatör 
     Çinli 20 tur operatörü, İstanbul turu ve alışveriş yaptıktan sonra Türk gecesine katıldı. Türkiye’nin turistik yerlerini gezecek olan operatörler, daha sonra Çanakkale, İzmir, Pamukkale ve Kapadokya’yı gezerek Türkiye’deki turizm potansiyelini belirleyecekler. Türkiye’deki turizm olanaklarını araştırmak için Türkiye’ye gelen tur operatörleri böylece bir fizibilite etüdü de yapmış olacak. 
     



 EKONOMİ 
























</TEXT>
</DOC>
