<DOC>
<DOCNO> 54963 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/01/dunya/adun.html </URL>
<DATE> 2001/12/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Rumlar’a BM golü 
</HEADLINE>
<TEXT>

Kıbrıs’ta rüzg rların iyiden iyiye Türklerin aleyhine esmeye başladığı bir sırada Birleşmiş Milletler, Türk tarafının görüşlerine çok yakın önerilerle adaya geliyor 
     YORGO KIRBAKİ Atina 

     BM Genel Sekreteri Kofi Annan'ın özel temsilcisi Alvaro De Soto'nun, 4 Aralık'ta Kıbrıs'ta yapılacak Denktaş - Klerides ile görüşmesi arefesinde, Kıbrıs sorununun kapsamlı çözümünü öngören ve Türk tarafının görüşlerine hayli yakın bir öneri ile adaya gideceği ortaya çıktı. 
     Rum Yönetimi Sözcüsü Mihalis Papapetru, BM'nin bir çözüm önerisi hazırladığını ve bunu müzakerelerin ilerdeki aşamalarında taraflara sunacağını açıkladı. Papapetru, De Soto önerisinin daha önce Denktaş ile Klerides arasındaki dolaylı müzakerelerde konuşulanlar gözönünde bulundurularak hazırlandığın belirtti. 
     Papapetru, Rum tarafının tutumunu da "öneri BM kararları doğrultusunda olmalı" diyerek ortaya koydu. Rum Sözcü, dönüşümlü başkanlığa karşı olduklarını ve 1992 yılında Butros Gali'nin "fikirler demeti"nin müzakere masasına yeniden konulacağını sanmadığını söyledi. 
     Ancak Atina'ya ulaşan haberlere göre De Soto önerileri, Gali önerilerinin bir benzeri. Aynı haberlerde, De soto önerisinin, Kofi Annan'ın 12 Eylül 2000 tarihinde iki tarafın eşitliğine değinen açıklaması ve 8 Kasım 2000 tarihinde yayınlanan ve adada tek egemenlikten söz ederek, kapsamlı bir çözümün aynı zamanda Kıbrıs'ın AB üyeliğini de teminat altına alacağına değinen belgeye dayandırıldığı belirtildi. 
     De Soto önerilerinde toprak dağılımı konusunda Gali haritası tekrarlanıyor ve Türklere adanın yüzde 28.2'si bırakılıyor. Devlet şekli gevşek federasyon olaark tanımlanıyor. Bu devleti kuran "kurucu devletler" component states olabildiğince geniş özerkliğe sahip olacaklar. Kıbrıs uluslararası alanda tek devlet olarak temsil edilecek. 
     
Economist Yunan şantajına hayır      NEVSAL ELEVLİ Londra 

     İngilizler'in saygın siyaset ve ekonomi dergisi The Economist, Kıbrıs sorunuyla ilgili yazısında, AB'nin Rum tarafının üyeliği noktasında Yunan şantajına boyun eğmemesi gerektiğini bildirdi. BM'ye de KKTC Cumhurbaşkanı Rauf Denktaş'ın yasallığını kabul etmekle yetinmeyip Kıbrıs'ta kurduğu devletçiği Türkiye'nin bir uzantısı olarak algılamaktan vazgeçerek kendi başına bir gerçek olarak görmeyi tavsiye eden The Economist, "Hatta BM'ye bu gerçeği Rumlar'a da kabul ettirme görevi düşüyor" dedi. The Economist, Türk tarafının istediği konfederal çözümün çok akla yakın görünmesine karşın uygulama güçlüğü yüzünden düşünülemeyeceğini savundu. 
     Rumlar'ın son dönemde bazı umut verici adımlar attığını, hatta neredeyse 1974 öncesinde Kıbrıslı Türkler'e karşı yapılan kötü muameleyi kamuoyu önünde kabul bile etme noktasına yaklaştığını belirten dergi, Denktaş'a da Kıbrıs'ın parçalanmışlığından ziyade ''paylaşılmasına'' yönelik bir çözümü kabul etmesini önerdi. 
     



 DÜNYA 












</TEXT>
</DOC>
