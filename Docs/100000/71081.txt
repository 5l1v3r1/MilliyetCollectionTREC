<DOC>
<DOCNO> 71081 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/06/yazar/pulur.html </URL>
<DATE> 2002/03/06/ </DATE>
<TIME>  </TIME>
<AUTHOR> Hasan PULUR  </AUTHOR>
<HEADLINE>
Hayır, bu film yasaklanmamalı... 
</HEADLINE>
<TEXT>

     İşte bu olmadı... 
     Bu film yasaklanmamalıydı... 
     Bu filmi, gösterilmeye başlandığı ilk günlerde seyredip, eleştirmiştik, filmle neyin amaçlandığı, bize göre ne kadar örtülse, gizlense, - haydi sırıtıyordu demeyelim - belli oluyordu. 
     Tabii bu bizim kişisel yargımızdı... 
     
     FİLM, iki sembol sahneyle kendisini belli ediyordu. 
     5 yaşındaki Kürt kızı, evde ilk gördüğü eşyalardan biri olan büfenin üzerindeki jandarma subayının çerçeveli fotoğrafını yere atıp kırıyordu. 
     İkinci sembol, kızın dedesiyle, yaşlı hakimin konuşmasıydı, "Beyim, beyim " diyordu dede Devletle gerilla arasında kaldık " 
     Gerilla dediği PKK terör örgütüydü. Örgütün adamları kendilerine "gerilla" derlerdi. 
     Film yönetmeni, bu ve diğer eleştirileri cevaplandırdı, özellikle kızın yere fırlatıp kırdığı fotoğraf için "tekrar yerine kondu" diyordu. 
     Maksat yerine yenisini koymak değil, fotoğrafı yere atıp kırdırarak istenilen mesajı vermekti. 
     
     EVET, biz başından beri, bu filmi eleştirdik, ama şimdi de yasaklanmasını eleştiriyoruz. 
     Bizim savunduğumuz hep şu olmuştur. 
     Eğer, bu memlekette böyle bir film çevirmek özgürlüğü varsa, bu filmi eleştirme özgürlüğü de olmalıdır. 
     Ama şimdi, film yasaklanarak "mağdur" hale getiriliyor, bir de, Avrupa'nın, haçlı kafasına malzeme veriliyor. 
     Bırakın film oynasın, eleştiren eleştirsin, beğenen beğensin... 
     İnat olsun diye filme en iyi yabancı film Oscar'ı verirlerse hiç şaşırmayın. 
     
     FİLM Türkiye'de "Büyük Adam, Küçük Aşk" adıyla oynatıldı, oysa Berlin'de filmin adını değiştirmişler, "Hejar" yapmışlar "Hejar" filmin başoyuncularından küçük Kürt kızının adı... 
     Peki, bu değişiklik niye 
     Filme bütçeden 45 milyar lira yardım yapan Kültür Bakanı İstemihan Talay da bunu anlayamamış filmin adı, Berlin'de "ensest ilişkiler" çağrışımı yaparmış 
     Bakan şöyle diyor 
     "Türkiye'de böyle bir şey kimsenin aklına bile gelmedi. Almanya'da isim ve afiş değişikliği bende iyi ve güzel hedeflerle yola çıkılmış bir kardeşlik mesajı verilmek için yapılmış filmin daha sonra sürümü artırmak için, fazla ilgi çekmek için, fazla para kazanmak için bazı kesimlerin tepkisini çekerek, bazılarının ilgisini istismar ederek bu güzel hedeflerin yok edildiği izlenimini uyandırdı." 
     Tekrar ediyoruz, bu film yasaklanmamalıydı. 
     
     BU filmle ilgili, bizim de bir anımız var. 
     Bir televizyonda, program yapan bir meslektaş, bize geldi 
     "Filmin yönetmeni ile görüşeceğim, programa katılır mısınız " 
     "Hayır " dedik... 
     "Peki telefonla katılsanız..." 
     Buna da "Hayır " dedik, ama kendisine bir yol gösterdik 
     "Programda, filmin yönetmenine, bizim yazılarımızdan o bölümü okur, bu adam böyle diyor, ne dersiniz diye sorarsınız " 
     Akşam programı izledik, meğer canlı yayın sürerken biz televizyon kanalına faks çekmişiz, şu soruyu sorun demişiz .. 
     Deveye "Boynun eğri " demişler, "Nerem doğru ki " diye sormuş... 
     
     







Bilim ve resmi ideoloji 


Yassah babo... 


MHP'nin itirazı 


Bilgi toplumunu kavrayamadık 


Doğu'ya değil Batı'ya gittik 


Cem, Denizli ve Güneş... 


Sorunlar yumağı 


Enflasyonun düşmesi mi, resesyon mu 


Yasadışı kahraman ve rantı 


Savaş bitmedi 


Gerçekçi ol, imkansızı iste 


Futbol taraftarları oyunu nasıl kaybediyor 


Hayır, bu film yasaklanmamalı... 


Enflasyon düşüyor mu dediniz 


Bahar Tamamdır 


Taksit kart 


</TEXT>
</DOC>
