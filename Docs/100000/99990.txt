<DOC>
<DOCNO> 99990 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/04/son/sontur14.html </URL>
<DATE> 2002/08/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Sakarya, öğle saatlerinde başlayan yağmura teslim... 
</HEADLINE>
<TEXT>

     Sakarya'da, öğle saatlerinde başlayan yağmur ve fırtına hayatı olumsuz etkilerken, yıldırım düşmesi sonucu kentte 7 bölgede yangın çıktı. 
     Sakarya'da, öğle saatlerinde başlayan ve yaklaşık 3 saat süren sağanak yağış, günlük hayatı olumsuz etkiledi. Ara sıra şiddetli fırtınanın da etkili olduğu sağanak yağış sırasında yıldırım düşmesi sonucu il merkezinde 4 konut, bir kültür sitesi, bir işyeri ve elektrik trafosu olmak üzere 7 ayrı noktada yangın meydana geldi. Yangınlarda her hangi bir can kaybı ve yaralama meydana gelmezken, maddi hasar oluştu. 
     Şehir merkezinde altyapının yetersiz olması nedeniyle yağmur sularının yollarda ve kaldırımlarda birikmesi sonucu yaya ve taşıt ulaşımı güçlükle sağlanırken, zemin kattaki çok sayıda ev ve işyerini ise su bastı. Yağış nedeniyle il merkezinde bazı mahallelerde de elektrik kesintisi meydana geldi. 
     Sakarya Vali Vekili İdris Kurtkaya, yaptığı açıklamada, il genelinde ciddi bir sorun yaşanmadığını belirterek, ''Belirli süre etkili olan yağmur ve fırtına, günlük hayatı olumsuz etkiledi. Ancak mevsim normallerinin üstünde gerçekleşen yağış herhangi bir can kaybına neden olmadı. Olası olumsuzluklara karşı gerekli tedbirleri aldık'' dedi. 
     





</TEXT>
</DOC>
