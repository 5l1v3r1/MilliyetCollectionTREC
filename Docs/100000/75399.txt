<DOC>
<DOCNO> 75399 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/30/guncel/agun.html </URL>
<DATE> 2002/03/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Şeytanı satanist polisler vuracak 
</HEADLINE>
<TEXT>

Emniyet bünyesinde oluşturulan polis ekibi, özel olarak hazırlanan siyah giysileri, yeni saç ve sakal tıraşlarıyla şeytana tapanların arasına karışacak 
     TOLGA ŞARDAN Ankara 

     Emniyet Genel Müdürlüğü, satanist gruplara karşı yurt genelinde planlı operasyon başlattı. Bu amaçla giyim, saç ve sakal şekliyle "satanist görüntüye" bürünen polis ekibi oluşturularak, satanist grupların içine girmesi planlandı. Emniyet Genel Müdürlüğü Asayiş Daire Başkanlığı’nca oluşturulan özel çalışma grubu, satanistlerin internet ortamında kullandığı ve propaganda yaptığı 30’a yakın siteyi ortaya çıkardı. 
     
     İnternet sitelerine takip 
     Bilgisayar uzmanlarının katkısıyla süren operasyonda sitelerin büyük bölümünün yurtdışından yayın yaptığı saptandı. Asayiş Dairesi, yurtdışı kaynaklı yayınlar nedeniyle Interpol’den yardım istedi. Ayrıca, yurtiçinden yayın yapan siteler için de "telefon dinlemelerinde olduğu gibi" teknik izleme yapılabilmesi amacıyla Ankara’da mahkeme kararı alındı. Servis sağlayıcı şirketlerden de yardım alan polis, satanist sitelere 5 bin kez bağlanan kişilerin kimliklerini belirledi. Emniyet Genel Müdürlüğü, satanist operasyonu için öncelikle altı kenti hedef seçti. 
     
     Kimlikleri saptandı 
     Ankara, İstanbul, Bursa, Antalya, İzmir ve Samsun’da internet üzerinden yoğun faaliyet gösteren grupların varlığını saptayan uzman grup, Ankara ve İstanbul’da site kurup faaliyete geçiren kişilerin kimliklerini de saptadı. Emniyet, operasyonun ikinci aşaması için önümüzdeki günlerde düğmeye basacak. 
     
     Dört satanist izleniyor 
     Bu amaçla, Asayiş Daire Başkanlığı’nda operasyon yapılacak kentlere gidecek ekipler oluşturuldu. Operasyonda görev alacak polisler için özel satanist kıyafetleri hazırlanırken, saç ve sakal şekilleri de değişti. Satanist grupların içine sızmayı hedefleyen polis, internet ortamında aktif durumda olduğu belirlenen 4 kişinin özel yaşantısını da izlemeye aldı. 
     
Vahşette sınır tanımıyorlar      Türkiye, satanist grupların neler yapabileceğini ilk kez korkunç bir cinayetle öğrendi. 1999’da satanist grubun üyelerinden Ömer Çelik yanda ve arkadaşları, kedilerle yetinmeyip Şehriban Coşkunfırat’ı da şeytana kurban etti. Bu olayın ardından liseli intiharlarıyla satanizm bir daha gündeme geldi. Gençler arasında hızla yayılan satanizm, son olarak Antalya’da ayin yaparken yakalanan 8 gençle gündeme geldi. 
     
Kompozisyonlarında kan ve ölüm vardı      Antalya’da ayinin ardından "toplu intihara kalkışacakları" yönünde ihbar üzerine yakalanan gençlerden D.B.’nin intihara giden yolculuğu, okul, aile ve polis işbirliğiyle önlendi. Milli Eğitim Müdürü Süleyman Akyüz, D.B.’nin lisede edebiyat derslerinde bir yıl önce yazdığı kompozisyonlarda, sürekli "kan ve ölmek" gibi sözlerin yer alması nedeniyle özel izlemeye alındığını ve "satanist" eğilimlerinin fark edildiğini açıkladı. Akyüz, ailesinin de eğilim-leri için başvurduğu D.B.’nin rehber öğretmeni tarafından izlemeye alındığını söyledi. 
     
Babası, satanist genci affetti      Antalya’da toplu halde intihara hazırlanırken yakalanan satanist gençler arasında bulunan, ancak serbest bırakılan Faik Ferter Çetin 20 , kendisini evlatlıktan reddeden, daha sonra affeden babası emekli SAS komandosu Müjdat Çetin’in evine giderek elini öptü. Oğlunun kötü arkadaş kurbanı olduğunu belirten Çetin, "Oğlum Ramazan’da oruç tutardı" dedi. 
     
Aydın’da satanist operasyonu başladı      YALÇIN ATA 

     Antalya’da polisin yaptığı satanist operasyonunun yankıları sürerken, Aydın’da Tariş tesislerinin duvarlarının tuhaf yazılarla kaplanması endişe yarattı. Polis, geceleri duvara yazı yazan, satanist oldukları sanılan gençleri belirlemek için harekete geçti. 
     Hava karardıktan sonra tenhalaşan Devlet Hastanesi yolu üzerindeki Tariş tesislerinin duvarları, satanistler tarafından yazıldığı sanılan ilginç yazı ve şekillerle dolduruldu. Aynı duvarı, genç şıklar ilginç aşk sözcükleri için kullanınca mesajlar da birbirine karıştı. Duvarda her gün farklı bir işaret ve yazıyla karşılaşan polis, duvarı kirletenleri saptamak için çalışma başlattı. 
     



 GÜNCEL 
























</TEXT>
</DOC>
