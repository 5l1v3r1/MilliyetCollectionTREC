<DOC>
<DOCNO> 89727 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/14/guncel/gun01.html </URL>
<DATE> 2002/06/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Tecavüzcü tutuklandı 
</HEADLINE>
<TEXT>

Oryantal Nazlı Tanrıkulu’nun tecavüzle suçladığı gaspçı genç, "Suçsuzum. Tecavüz yok" dedi ama cezaevini boyladı 
     GÜLAY FIRAT, TAHSİN AKSU 

     Oryantal - fotomodel Nazlı Tanrıkulu’nu kaçırıp tecavüz ettiği öne sürülen Ersan Acar tutuklandı. 
     Bakırköy Adliyesi’ne dün gelip ifade veren Tanrıkulu 21 , Acar ile yüzleştirildi. Acar’ı teşhis eden Tanrıkulu, ifadesinde sanığın kendisini kaçırdıktan sonra Gaziosmanpaşa’daki ormanlık alanda tecavüz ettiğini öne sürerek, "Pazartesi 22.00’de Ataköy’deki evimin önünde silah zoruyla arabama binerek beni kaçırdı ve başıma tabanca dayayarak tecavüz etti. Normal değildi, işsiz olduğunu söyleyip bana ailesini anlatmaya başladı. Ben de yanımda iş vereceğimi, olayı da kimseye anlatmayacağımı söyleyince yumuşadı" dedi. 
     
     Ailesine götürdü 
     Tanrıkulu, Acar’ın kendisini ailesinin yanına götürdüğünü belirterek, şöyle konuştu 
     "Evde annesi, babası, karısı ve ablası vardı. Onlara patronu olduğumu söyledi. Çantamdan aldığı bir milyar ve 120 dolar ile arabayı alıp camları taktırmaya gitti. Hamile karısı bana eşinin daha önce de 14 yaşında bir kız çocuğunu kaçırıp eve getirdiğini söyledi. Hiçbir şey yokmuş gibi davrandım. Evlilik cüzdanlarına bakıp isim ve soyadlarını öğrendim. Tecavüze uğradığımı söyleyemezdim, aksi halde beni öldürebilirlerdi. Beni evime bırakır bırakmaz da polise başvurdum." 
     
     Reklam yapıyor’ 
     Hırsızlıktan cezaevine girdikten sonra aftan yararlanarak tahliye olan Acar ise Tanrıkulu’nun reklam amacıyla kendisini kullandığını iddia ederek, şunları söyledi 
     "Babam hasta, paraya ihtiyacım vardı. Olay gecesi sarhoştum. Arabayla E - 5’te ilerlerken Tanrıkulu’nun yanımdan süratle geçtiğini görünce peşine takıldım. Ataköy’de park edince silahımla camını kırdım. Tabanca ateş aldı. Tanrıkulu’na gasp amacıyla kendisini kaçırdığımı söyledim. Habibler’e gittik. Neden gasp ettiğimi anlattım. Bana yakınlık gösterdi, birlikte olduk. Tecavüz etmedim. Ailemle birlikte bir komşumuza fal bile baktırdık." Acar, cezaevine gönderildi. 
     



 GÜNCEL 




















</TEXT>
</DOC>
