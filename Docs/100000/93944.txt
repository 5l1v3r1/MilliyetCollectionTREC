<DOC>
<DOCNO> 93944 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/05/son/sonspo13.html </URL>
<DATE> 2002/07/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçeli Mustafa ve Cem yeni sezon için iddialı... 
</HEADLINE>
<TEXT>

     Fenerbahçeli futbolcu Mustafa Doğan, yeni sezonda takımda büyük bir rekabetin yaşanacağını belirterek, ''Herkes için kilometre sıfırdan başlayacak'' dedi. 
     Sabah çalışmasının ardından, Samandıra Tesisleri'nde yeni transfer Cem Karaca ile gazetecilerin sorularını yanıtlayan Mustafa Doğan, ''Hocamızın sistemine ayak uyduran formayı giyer'' diye konuştu. 
     Uzun yıllar Fenerbahçe'de forma giydiğini anımsatan ve ilk kez sadece kondisyona dayalı bir hazırlık dönemi geçirdiklerini belirten gurbetçi oyuncu, şunları söyledi 
     ''Her hocanın kendisine göre bir çalışma programı var. Belki de ilk kez sadece kondisyona dayalı bir kamp dönemi geçiriyoruz. Geçen sezonu unutmamız lazım. Bu sezon her şey yeniden başlıyor. Yeni bir sayfa açıyoruz.'' Geçen sezon geçirdiği sakatlığın ardından fazla oynama şansı bulamayan Mustafa Doğan, yeni sezon için umutlu olduğunu kaydetti. 
     Mustafa, yeni sezonda sarı-lacivertli kulüple sözleşmesinin biteceğinin anımsatılması üzerine de şöyle konuştu 
     ''Hiçbir zaman negatif düşünmüyorum. Hep oynayacakmış gibi hazırlanıyorum. Yeri ve zamanı geldiğinde günün şartlarına göre davranmak normaldir. Ancak şimdiden geleceğimle ilgili konuşmak istemiyorum.'' Gurbetçi oyuncuların Türk futboluna büyük katkı sağladığını, ancak Türkiye'deki altyapıları da göz ardı etmemek gerektiğini kaydeden Mustafa Doğan, ''Almanya'da altyapılara çok önem veriliyor. Orada çocuklar futbolcu olmak için bu işe başlamıyor. Önce hobi olarak başlıyorlar. Çeşitli imkanlar verilip, teşvik edilince de iyi yetişme şansı buluyorlar. Ben Cem Karaca ile Almanya'da çeşitli takımların altyapılarında oynarken birçok maçta birbirimize rakip olduk.'' Milli Takım kalecisi Rüştü'nün kalitesinin tartışılamayacağını kaydeden Mustafa Doğan, takım arkadaşını telefonla arayarak kutladığını ifade etti ve ''Kahn'ın yerine kendisinin en değerli kaleci olması gerektiğini söyledim. Ona, 'Sen gönlümüzün birincisisin' dedim. Tabii ki bu da onu çok mutlu etti'' dedi. 
     
     ''EN İYİ KİM OLURSA, TAKIMDA O OYNAR'' 
     Fenerbahçe'nin yeni transferi Cem Karaca da takımın sol kanadında büyük bir rekabetin yaşanacağını söyledi. 
     Fenerbahçe'de başarılı olmayı çok istediğini vurgulayan Cem, şu ana kadar gördüğü arkadaşlık ortamından da çok mutlu olduğunu ifade etti. 
     Cem, ''Takım içinde çok iyi bir arkadaşlık ortamı var. En iyi kim olursa, bence takımda o oynar. Türkiye ve Avrupa'nın en büyük kulüplerinden olan Fenerbahçe'ye geldiğim için çok mutluyum. İnşallah başarılı olacağım'' diye konuştu. 
     





</TEXT>
</DOC>
