<DOC>
<DOCNO> 83768 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/13/son/sonspo17.html </URL>
<DATE> 2002/05/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Ferrari, FIA önünde hesap verecek.. 
</HEADLINE>
<TEXT>

     FIA Uluslararası Otomobil Sporları Federasyonu , Formula 1'de dün yapılan Avusturya Grand Prix'sinin tartışmalı finişiyle ilgili Ferrari takımının sürücüleri Michael Schumacher ile Rubens Barrichello'nun ve yöneticilerinin ifadesini alacak. 
     FIA, Schumacher, Barrichello ve yöneticilerin, konuyla ilgili 26 Haziran'da Paris'te Dünya Spor Konseyi'nin huzuruna çıkacağını açıkladı. 
     FIA, konseyin nasıl bir karar alacağı konusunda açıklama yapmazken, sonucun değiştirilebileceği veya Ferrari ekibinin puanlarının silinebileceği belirtiliyor. 
     Dünkü Avusturya Grand Prix'nin son turunda ve podyumdaki olaylarla ilgili olarak kısa bir rapor hazırlandığı belirtildi. 
     Spielberg pistindeki yarışın son turunda önde olan Brezilyalı sürücü Barrichello, Alman pilot Schumacher'e bitişe kısa bir mesafe kala yol vererek takım arkadaşının birinci gelmesini sağlamıştı. Ödül töreninde de Michael Schumacher, birincilik kürsüsündeki yerini Barichello'ya vererek, kendisi ikinci pilotun yerinde durmuş, bu sırada birinci olan pilot için Almanya, otomobil markası için de İtalya'nın milli marşı çalınmıştı. 
     Ferrari'nin en zorlu rakiplerinden BMW-Williams'ın teknik direktörü Patrick Head de 22 yıldır otomobil yarışlarının içinde olduğunu ve böyle iğrenç bir olay görmediğini söyledi. 
     Schumacher, sürücüler klasmanında 54 puanla ilk sırada bulunuyor. BMW-Williams'ın sürücüsü Kolombiyalı Juan Pablo Montoya da 27 puanla 2. sırada yer alıyor. 
     Markalar sıralamasında da Ferrari 66 puanla ilk, BMW-Williams, 50 puanla 2. sırada bulunuyor. 
     Bu sezon katıldığı 6 yarışın 5'ini kazanan Alman sürücü Schumacher, Formula 1'de Juan Manuel Fangio'ya ait 5 kez dünya şampiyonu olma rekorunu yinelemek üzere. 
     





</TEXT>
</DOC>
