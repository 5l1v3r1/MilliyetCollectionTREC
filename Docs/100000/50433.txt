<DOC>
<DOCNO> 50433 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/03/son/sontur16.html </URL>
<DATE> 2001/11/03/ </DATE>
<TIME>  </TIME>
<AUTHOR>  </AUTHOR>
<HEADLINE>
ÇGD "Mert Çiller'in sorgulanmasını talep ediyoruz" 
</HEADLINE>
<TEXT>

     Çağdaş Gazeteciler Derneği ÇGD Ege Şubesi, DYP Genel Başkanı Tansu Çiller'in oğlu Mert Çiller'in, dün akşam bir barda tartıştığı gazeteciyi kadehle yüzünden yaralaması olayıyla ilgili sorgulanmasını talep etti. 
     ÇGD Ege Şubesi Başkan Vekili Macit Sefiloğlu'nun yazılı açıklamasında, gazeteci Yusuf Çınar'ın dün akşam ''Collection Bar''ın açılışında, Mert Çiller'in saldırısına uğradığı, Çınar'ın yüzünde kadeh parçalayan Çiller'in, daha sonra olay yerinden kaçırıldığı iddia edildi. 
     Olayda, objektifi de parçalanan Çınar'a, 7 gün iş göremez raporu verildiği belirtilen açıklamada, şöyle denildi 
     ''Daha önce de Kuşadası'nda benzer saldırganlıkları olan Mert Çiller, bu tavırları nedeniyle hiç sorgulanmamış, aksine bilinmez güçler tarafından sürekli korunmuş ve olaylar örtbas edilmiştir. 
     Bir dönem başbakanlık yapmış, ana muhalefet partisi genel başkanının oğlu dahil olmak üzere, biz ülkemizde bütün insanların ayırımsız olarak işledikleri tüm suçlar için hesap vereceği, sorgulanacağı bir ülke özlemini taşıyoruz. 
     Mert Çiller'in ilk olmadığını kamuoyunun da bildiği saldırganlıklarının engellenmesini, korunmak yerine sorgulanmasını talep ediyor, üyemize yaptığı bu çirkin, kendini bilmez saldırıyı nefretle kınıyor, görevlileri sorumluluklarını yerine getirmeye çağırıyoruz.'' Mert Çiller, Alsancak 1388 Sokak'taki ''Collection Bar''da düzenlenen 'Kışa Merhaba'' partisini izlemeye giden Yeni Asır Gazetesi magazin muhabiri Yusuf Çınar ile tartışmış, elindeki kadehle Çınar'ın yüzünü yaraladığı iddia edilmişti. 
     






</TEXT>
</DOC>
