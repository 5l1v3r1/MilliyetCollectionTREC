<DOC>
<DOCNO> 72761 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/15/son/sondun32.html </URL>
<DATE> 2002/03/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Almanya'da Türk ailesi özürlü çocukları yüzünden evden çıkarılıyor 
</HEADLINE>
<TEXT>

     Almanya'nın Schleswig-Holstein eyaletindeki Glückstadt kentindeki mahkemenin, Türk Uçan ailesi hakkında, özürlü çocukları yüzünden evlerini boşaltmaları kararı, aileyi şok etti. 
     Uçan ailesinin, Glückstadt kentinde 18 yıldır kiracı olarak oturdukları ev, 1996 yılında el değiştirdi. Yeni evsahibi, ''Özürlü çocuğunuz, geceleri fazla gürültü yapıyor'' diyerek, 2001 yılında Uçan ailesinin evi boşaltmasını istedi. 
     Bu isteği kabul etmeyen İbrahim Uçan, mahkemeye başvurdu, ancak mahkeme, evin boşaltılması yönünde karar verdi. 
     Lesch-Nyhan sendromlu 13 yaşındaki Soner'in geceleri bağırdığını doğrulayan baba, saldırgan tavırları nedeniyle oğullarını bağlamak zorunda kaldıklarını ve kendisine zarar vermemesi için tüm dişlerinin çekildiğini belirtti. 
     Uçan, Amerikalı 2 doktorun adı ile anılan bu hastalık nedeniyle Soner'in geceleri uyandığını, bağırarak ağladığını ve herhangi bir tedaviye cevap veremediğini söyledi. 
     Bir diğer çocuklarını da aynı hastalık nedeniyle 18 yaşında kaybettiklerini anlatan İbrahim Uçan, 4 odalı evde 4 çocuğu ile birlikte yaşadıklarını, taşınmaları için kendilerine 3000 mark taşınma parası teklif edildiğini kaydetti. 
     Itzehoer İdari Mahkemesi, bu önerileri kabul etmeyen Fatma ve İbrahim Uçan çiftinin, Temmuz ayında evi tahliye etmelerini karara bağladı. 
     Uçan ailesinin avukatı Uwe Gentner, ailenin yaklaşık 1,5 yıldır ev aradığını, özürlü bir çocukla ev bulmanın hemen hemen imkansız olduğunu belirterek, ''Uçanlar'ın hakkını aramaya devam edeceğim. 
     Mahkemede adalet yoktur, sadece karar vardır ve bu kararlara uyulur'' şeklinde konuştu. 
     






</TEXT>
</DOC>
