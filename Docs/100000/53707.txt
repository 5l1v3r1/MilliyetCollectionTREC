<DOC>
<DOCNO> 53707 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/23/yazar/bila.html </URL>
<DATE> 2001/11/23/ </DATE>
<TIME>  </TIME>
<AUTHOR> Fikret BİLA  </AUTHOR>
<HEADLINE>
Jandarma ve çocuk 
</HEADLINE>
<TEXT>

     Çocuk Hakları Sözleşmesi'nin imza günü olan 20 Kasım'da kutlanan "Çocuk Hakları Günü"ne ilişkin faaliyetler, gündemde hak ettiği yeri bulamadı. 
     Oysa, Türkiye çocuk sorunları bakımından en ağır koşulları taşıyan ülkelerden biri... 
     Çocuklara ilişkin istatistiki veriler bunu gösteriyor. 
     İşte Jandarma Genel Komutanlığı Bahçeşehir Jandarma Çocuk Suçlarını Önleme Merkezi'nin Türkiye'de çocuklarla ilgili olarak derlediği bilgiler 
     9 milyon 300 bin çocuk yoksulluk içinde yaşıyor, 
     20 bin çocuk evsiz ve sokaklarda yaşıyor, 
     7 - 18 yaş arasında okula gitmeyen çocuk sayısı 8 milyon 120 bin, 
     Her 100 çocuktan 21'i okuma - yazma bilmiyor, 
     Her gün ortalama 107 çocuk ölüyor. 
     Bu olumsuz ortam ve koşullar, çocukların suça maruz kalma ve suç işleme eğilimini artırıyor. Ağır koşullarda çalıştırılan ve her yönden istismar edilen çocukların sayısı her gün çoğalıyor. 
     Jandarma Genel Komutanı Org. Aytaç Yalman, sosyal sorunlara ilgisiyle ve görev alanı içinde bu tür sorunlara çare aramakla tanınır. Güneydoğu'da görev yaptığı uzun yıllar boyunca çocukların korunması, okutulması, Türkiye'yi tanımaları, üniversiteye hazırlık kursları, okul, yol, köprü yapımı gibi birçok hizmetin verilmesine önayak olmuştur. 
     Bahçeşehir'de kurulan Jandarma Çocuk Suçlarını Önleme Merkezi bu tür çalışmaların son örneklerinden biri. "Karakol" yerine, "Merkez" adının kullanılması dahi çocuğa sıcak yaklaşımın ince bir ifadesi. 
     Bu merkez bir karakol gibi değil, bayan subayları, sivil uzmanlarıyla daha çok bir rehabilitasyon merkezi gibi hizmet veriyor. Çocukların suça maruz kalmaları ve suç işlemelerinin önüne geçilmesi amaçlanıyor. 
     Bu örnek merkez, Türkiye'de yaygınlaştırılmalı... 
     Sokak çocuklarının sayıca fazla olduğu Ankara, İzmir gibi büyük kentler başta olmak üzere bütün kent merkezlerinde benzeri merkezler kurulmalı. 
     Devlet Bakanı Hasan Gemici'nin de benzeri çabaları var. 
     Jandarmanın uygulaması polise de örnek olmalı. 
     Devlet Bakanlığı, jandarma ve valilikler ortaklaşa bir projeyle çocuk suçlarını önleme merkezlerini çoğaltabilirler. 
     Korunmaya muhtaç çocuklar, sokak çocukları bu merkezler sayesinde suçtan uzak tutulabilecekleri gibi topluma daha kolay kazandırılacaklardır. 
     
     







Önemli bir karar 


Şemsiye kirası... 


Jandarma ve çocuk 


AB, Kıbrıs derken Devlet Bahçeli'nin üslubu... 


Eşitlik 2003'e mi 


Öğretmenler sıkıntıdayken kim mutlu olabilir ki 


Borsa bir hayvanat bahçesi mi 


Rusya ile yeni ortaklık 


Seyircilerin sorumluluğu yok mu 


Kumarhaneciler geçit arıyor 


At yarışlarından vergi alınamıyor 


Büyükelçi Loğoğlu'nun Irak mesajı 


Köykent'lere çağ atlatmak 


Biraz Kissinger alır mıydınız 


Hayırperver çok yol gösteren yok 


</TEXT>
</DOC>
