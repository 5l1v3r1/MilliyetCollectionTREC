<DOC>
<DOCNO> 95815 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/15/son/sondun38.html </URL>
<DATE> 2002/07/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Time "Ecevit'in ayağının altındaki siyasi zemin değişiyor" 
</HEADLINE>
<TEXT>

     Time dergisi, Başbakan Bülent Ecevit'in sağlığının iyi olmaması yüzünden istifa etmesine yönelik çağrılara karşı durduğunu, ancak ayağının altındaki siyasi zeminin hızla yer değiştirdiğini yazdı. 
     Time dergisinin Avrupa baskısının internet sayfasında, Maryann Bid imzasıyla yayımlanan ''Ankara'daki İsyan'' başlıklı makalede, Türkiye'nin, Devlet Bakanı ve Başbakan Yardımcısı Hüsamettin Özkan'ın istifasıyla başlayan siyasi depremi atlatmaya çalıştığı belirtildi. Makalede, iktidar partisi DSP'den ve Dışişleri Bakanlığı görevinden istifa eden İsmail Cem ile ekonomiden sorumlu Devlet Bakanı Kemal Derviş'in, Türkiye'nin yakın geleceği için önemli ve uluslararası alanda güvenilir kişiler oldukları kaydedildi. 
     Makalede, Türkiye'nin AB üyelik şartlarını yerine getirmeye çalıştığı, Afganistan'daki ISAF komutasını üstlendiği ve ABD'nin olası Irak saldırısında hayati bir rol oynaması mümkün olacağı sırada Cem ve Derviş'in varlıklarının güven verici olduğu da yazıldı. 
     Türkiye'de yeni bir hükümet kurmanın çok kolay olmayacağı belirtilen makalede, ''Böyle bir siyasi ve ekonomik karmaşa arasında ve istikrarı NATO-AB-IMF üçlüsüne dayanan Türkiye'de, Cem'in yeni akımının, ülkeyi Ecevit sonrası geleceğe götürmeye sahip yetenekleri çekecek kadar iyi durumda göründüğü'' yazıldı. 
     





</TEXT>
</DOC>
