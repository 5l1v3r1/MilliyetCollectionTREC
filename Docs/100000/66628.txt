<DOC>
<DOCNO> 66628 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/08/son/sonspo02.html </URL>
<DATE> 2002/02/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Malatyaspor, Galatasaray'ı yenmek için sahaya çıkacak 
</HEADLINE>
<TEXT>

     Birinci Süper Futbol Ligi'nin ikinci yarısında yaptığı 4 maçı da kazanarak kümede kalma umutlarını bir hayli artıran Malatyaspor'da, yönetici ve teknik heyet bu akşamki Galatasaray maçından umutlu. 
     Malatyaspor Başkan Yardımcısı Hikmet Tanrıverdi, Galatasaray'dan çekinmediklerini, ligdeki galibiyet serilerini bu akşamki karşılaşmada da sürdürme amacında olduklarını söyledi. 
     Hedeflerinin, ligi ilk 10 takım arasında tamamlamak olduğunu anlatan Hikmet Tanrıverdi, Galatasaray maçının centilmence geçmesi dileğinde bulundu. 
     Teknik direktör Ziya Doğan ise ligde kalan 13 maçın da kendileri için birer final olduğunu söyledi. 
     Son 4 maçı kazanarak iyi bir çıkış yakaladıklarını ifade eden Doğan, "Önümüzde 13 maçımız var. Her biri de bizim için bir final. Ayaklarımızın yere basması lazım. Galatasaray'dan korkmuyoruz, haddimizi de biliyoruz. İstanbul'a puan ya da puanlar almak için geldik. Önümüzde çok zorlu maçlar var. Düşme endişesinden uzaklaşmak için bu gibi zor deplasmanlardan puan çıkarmak çok önemli. En büyük hedefimiz, istikrarı yakalamak" diye konuştu. 
     Malatyaspor'da, kırmızı kart cezalısı Mithat ile sakatlığı bulunan İlkan, maçta forma giyemeyecek. 
     






</TEXT>
</DOC>
