<DOC>
<DOCNO> 87086 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/31/magazin/mag02.html </URL>
<DATE> 2002/05/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Podyum meleğine perili malikane .. 
</HEADLINE>
<TEXT>

Top model Claudia Schiffer ile eşinin taşınacağı malikane, 17’nci yüzyılda yaşayan bir rahibenin hayaletiyle ünlü... 
     DIŞ HABERLER SERVİSİ 

     Alman top model Claudia Schiffer ve geçen hafta sonu evlendiği film yapımcısı Matthew Vaughn’un yakında taşınacakları evin perili olduğu öne sürüldü. 
     Çiftin geçenlerde satın aldığı İngiltere’nin Stanningfield bölgesindeki Coldham Hall’ isimli 500 yıllık malikanede, 17’inci yüzyılda yaşayan Penelope isimli bir rahibenin hayaletinin bulunduğu ve sık sık ortaya çıkarak çevre sakinlerini korkuttuğu iddia ediliyor. 
     
     Tabloları da lanetli 
     Bu arada 12 odalı evdeki iki tablonun da lanetli olduğu öne sürülüyor. 
     İngiltere çapında faaliyet gösteren ve metafiziksel olayları araştıran Ghost Club’ Hayalet Kulübü isimli derneğin bildirdiğine göre, bu tabloları duvardan indirenlerin başına gelmeyen kalmıyor. Hayalet Kulübü’nün Başkanı Alan Murdie ise, hayaletli bir ev alan Schiffer’in şanslı biri olduğu fikrinde. Schiffer’e hiç korkmamasını öneren Murdie, "Penelope’nin hayaletiyle karşılaştığında paniğe kapılmasın yeter" diyor. 
     
     



 MAGAZİN 












</TEXT>
</DOC>
