<DOC>
<DOCNO> 72595 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/14/son/sonspo28.html </URL>
<DATE> 2002/03/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Bursalı Ender ''Fenerbahçe altyapısında çok kötü günler geçirdim'' 
</HEADLINE>
<TEXT>

     Bursaspor'un orta alan oyuncusu Ender Alkan, futbola başladığı Fenerbahçe altyapısında çok kötü günler geçirdiğini söyledi. 
     Özel Tan Lisesi'nin düzenlediği panele katılan yeşil-beyazlı futbolcular Ender, Murat, Mustafa ve Kelemen ile yardımcı antrenör Adnan Örnek, öğrencilerin sorduğu sorular karşısında terlediler. 
     Öğrencilerin en fazla ilgi gösterdiği Ender, sezon başında Galatasaray ile anlaşmak üzere olduğunu, ancak 2 kulüp arasında uzlaşma sağlanamayınca Bursaspor'da kaldığını söyledi. Genç golcü, Bursaspor'da zoraki değil, isteyerek oynadığını kaydetti. 
     Ender, bir öğrencinin, ''Galatasaray ve Fenerbahçe'den aynı anda teklif alsanız, hangi kulübe gitmek istersiniz'' sorusuna ise ''Bu konuyu önceki gün futbolcu arkadaşım Sinan ile konuşmuştuk. Ben Fenerbahçe'nin altyapısında yetiştim ve çok kötü günler geçirdim. 
     Transfer teklifi gelse ve Fenerbahçe 1 milyon dolar, Galatasaray da 600 bin dolar önerse, sarı-kırmızılı kulübü tercih ederim. Çünkü, futbolcu için huzur paradan daha önemlidir'' diye yanıtladı. 
     Kaleci Kelemen de geçen yıl Slovakya ile Türk milli takımlarının Bursa'da oynadığı maçta forma giydiğini ve o zaman Bursalı futbolseverlerin coşkulu desteğine hayran kaldığını söyledi. 
     Son haftalardaki formsuzluğunun nedeninin sorulması üzerine genç file bekçisi, ''Ben de bir insanım. Zaman zaman hata yapabilirim. 
     Ancak, form düşüklüğü yaşadığım iddialarına katılmıyorum'' dedi. 
     Kelemen, en büyük düşünün Manchester United takımında forma giymek olduğunu sözlerine ekledi. 
     Sol kanat oyuncusu Murat Hacıoğlu ise Bursaspor'da şampiyonluk yaşamak istediğini belirterek, Avrupa'da bir takımda oynamayı istemediğini bildirdi. 
     Geçen yıl geçirdiği sakatlık sonucu 7 ay sahalardan uzak kalan Mustafa, ''Bir futbolcu için oynamamak kadar kötü birşey yok. İnşallah hiçbir futbolcu arkadaşım benim gibi ciddi bir sakatlık geçirmez'' dedi. 
     Yardımcı antrenör yardımcı Adnan Örnek de Özel Tan Lisesi'nde eğitim gören Arjantinli öğrenci Daniela Gutierrez'in, ''Bursaspor'a Arjantin'den oyuncu transfer etmeyi düşünüyor musunuz '' sorusu üzerine, şu anda ligi 5. sırada bitirip, UEFA Kupası'na katılma hesapları yaptıklarını söyledi. UEFA Kupası'na katılmanın garantilenmesinin ardından takıma 3-4 kaliteli futbolcu transferinin şart olduğunu anlatan Örnek, ''Gelecek 1 ay içinde Arjantin, Meksika ve Uruguay gibi ülkelerde oyuncu arayışlarımız olacak'' diye konuştu. 
     Örnek, ''Bursaspor UEFA Kupası'da başarılı olur mu '' biçimindeki soruyu, ''Geçen 2 yıl bu takım düşmemeye oynuyordu. Bu sezon ise UEFA Kupası hesapları yapıyor. Ben, birkaç kaliteli transferle Bursaspor'un Avrupa'da başarılı olacağına inanıyorum'' diye yanıtladı. 
     Panelin ardından öğrenci Şener Yılmaz'ın koruduğu kaleye Ender, Mustafa, Murat ve Kelemen penaltı attı. Yalnızca Ender'in atışı golle sonuçlandı. 
     






</TEXT>
</DOC>
