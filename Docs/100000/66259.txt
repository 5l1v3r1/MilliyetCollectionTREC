<DOC>
<DOCNO> 66259 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/06/son/sontur12.html </URL>
<DATE> 2002/02/06/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD'ye göre depremin büyüklüğü 6.5 
</HEADLINE>
<TEXT>

     ABD Jeolojik Araştırmalar Merkezi USGS , daha önce 6.2 olarak açıkladığı Afyon Sultandağı'nda meydana gelen depremin büyüklüğünü 6.5'e yükseltti. 
     Merkezi Colorado Eyaleti'nde bulunan USGS'nin ''www.usgs.org'' adresinden ulaşılabilen web sitesinde, yeri Isparta'nın 110 kilometre kuzeybatısı olarak açıklanan depremin, 10 kilometre derinlikte meydana geldiği bildirildi. 
     Depremin olduğu gün büyüklüğünü 6.2 olarak belirleyen USGS, bu rakamı 6.5'e yükseltirken, 43 kişinin ölümüne yol açan depremin, Türkiye'nin birçok yerleşim merkezinin yanı sıra Yunanistan ve 12 Adalar'da da hissedildiğini kaydetti. 
     Web sitesinin ''Sıkça sorulan sorular'' bölümünde, aynı deprem için farklı büyüklükler verilmesi konusunda da, şu bilgilere yer verildi 
     ''Bir deprem meydana geldiğinde, özellikle bu büyük bir depremse ilk bilgiler az sayıda sismik istasyonlardan alınabiliyor. Bu da elde hemen bir bilgi olması için yapılıyor. Bunun sonucunda da, ilk büyüklük rakamı az sayıdaki kayıtlar temel alınarak rapor ediliyor. 
     Ama ek bilgiler geldikçe, hem depremin büyüklüğü, hem de merkezi yenileniyor. Ek bilgilere göre bazen büyüklük artırılabiliyor, bazen de düşürülebiliyor. 
     Büyüklük rakamlarındaki farklılık, bazen de kayıt sistemlerinden ve sismik istasyonların depremin merkezine olan uzaklıklarından da kaynaklanabiliyor.'' Afyon'un Bolvadin İlçesi'nde meydana gelen depremin büyüklüğü, Fransa'daki bir merkez tarafından 5.5, Boğaziçi Üniversitesi Kandilli Rasathanesi ve Deprem Araştırma Enstitüsü tarafından da 6.0 olarak açıklanmıştı. 
     






</TEXT>
</DOC>
