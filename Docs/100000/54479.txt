<DOC>
<DOCNO> 54479 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/28/spor/spo11.html </URL>
<DATE> 2001/11/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber turu 
</HEADLINE>
<TEXT>

     Şenol Güneş Güney Kore’de 
     2002 Dünya Kupası finallerinin kura çekimine katılacak Milli Takım Teknik Direktörü Şenol Güneş, dün G.Kore’ye gitti. Orhan Saka’nın başkanlığını yaptığı kafilede Milli Takımlar Sorumlusu Selami Özdemir, Şeref Has, İcra Kurulu Koordinatörü Metin Kazancıoğlu, Menajer Can Çobanoğlu ve İstanbul Emniyet Müdürlüğü İnterpol Şube Müdürü Ömer Yanık bulunuyor. 
     
     FIFA zirvesi 
     2002 Dünya Kupası Organizasyon Komitesi ile FIFA yetkilileri bugün Pusan’da kura sistemi ve torbaların belirlenmesi için toplanacak. 32 finalistin hangi torbadan kuraya gireceğinin tespit edileceği toplantıda güvenlik de gündeme gelecek. 1 Aralık’taki kura çekiminde Milli Takımımız, büyük olasılıkla seribaşı olmayan diğer Avrupa takımlarıyla aynı torbada yer alacak. 
     
     Karabük yandı 
     KARABÜKSPOR - Tokatspor maçında çıkan olaylar nedeniyle ev sahibi takımın 3-0 yenik sayılacağı ve ağır para cezasına çarptırılacağı bildirildi. 86. dakikada yardımcı hakemin tribünlerden gelen cisimlerle yaralanmasından sonra devam eden olaylar nedeniyle orta hakem Serkan Utku’nun maçı tatil ettiği, gözlemcinin de maçın tamamlanamadığını rapor ettiği kaydedildi. 
     
     Terim iddiası 
     İTALYAN medyası, Fatih Terim’in yeniden Fiorentina’nın başına geçme olasılığının güçlendiğini yazdı. Terim’in "Eğer ciddi bir proje varsa, hazırım" sözlerine yer veren Corriere Dello Sport, başarılı teknik adamın, yardımcısı Di Gennaro ve Rui Costa ile geri dönebileceğini savundu. Mali krizdeki Gori’den takımı satın almak niyetindeki beş grubun da geniş yetkiyle Terim’i getirmeyi düşündüğü belirtildi. Tuttosport "Floransa, İmparatoru’nu düşlüyor, Terim’in dönüşünden başka bir şey konuşulmuyor" diye yazdı. 
     
     En büyük Bayern Münih 
     DÜNYA Kıtalararası Kulüpler şampiyonluğunu, finalde Boca Juniors’u 1-0 mağlup eden Bayern Münih, tarihinde ikinci kez kazandı. Japonya’nın başkenti Tokyo’da oynanan maçın normal süresi golsüz biterken, Alman ekibini, Güney Amerika şampiyonu önünde kupaya taşıyan golü 109. dakika Ganalı Kuffour attı. 
     
     Bıçakcıoğlu başkan 
     ALTAY’IN olağanüstü genel kurulunda, başkanlığa Burhan Bıçakçıoğlu seçildi. Bıçakçıoğlu’nun yönetimi şu isimlerden oluştu Bengi Baban, Hüsamettin Ender, Melih Tandoğan, Ethem Oruç, Bilal Yaşar, Eyüp Necimoğlu, Şeref Kınacıoğlu, Alber Dalva, Mehmet Erdoğan, Haluk Güler, Murat Karasu, Necmi Çalışkan, Nuri Kuyumcu, Hüseyin Yıldız ve Bülent Koyuncu. 
     
     Kara geldi 
     YOZGATSPOR’da haftanın ilk çalışmasını yapılırken, yönetimin İstanbul’da Rasim Kara ile masaya oturduğunu öğrenen Teknik Direktör Bahri Kaya, istifa etti. Kaya, Yozgat’tan ayrılırken, prensip anlaşmasına varılan Rasim Kara’nın Türkiye Kupası eleme maçını izlemek için Kahramanmaraş’a gideceği ve dönüşünde mukavele imzalanacağı bildirildi. 
     



 SPOR 

























</TEXT>
</DOC>
