<DOC>
<DOCNO> 70499 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/03/spor/spo02.html </URL>
<DATE> 2002/03/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Zafer Yıldırım'ın 
</HEADLINE>
<TEXT>

Fenerbahçe Başkanı, Olağan Genel Kurul’un ilk gününde üyelerden tam destek aldı. 600 bin lira olan yıllık aidatın 50 milyona çıkarılması oy birliği ile kabul edildi, Divan seçimi olaylı geçti 
     YALÇIN TÜRK 

     FENERBAHÇE Kulübü’nün Olağan Genel Kurulu’nda Başkan Aziz Yıldırım adeta gövde gösterisi yaptı. Acıbadem İstek Vakfı’ndaki kongrenin ilk günü olaylı başladı. Divan Kurulu seçiminde ve kurulların belirlenmesinde etkili olacağı belirtilen Kadıköy Grubu, büyük bir yenilgi aldı. Kadıköy Grubu’nun, Divan Başkanlığı için önerdiği Adnan Alptekin, Başkan Aziz Yıldırım’ın da desteklediği Divan Başkan adayı Talat Yılmaz karşısında tutunamadı. 
     AZİZ Yıldırım kongreyi açarken, Fenerbahçe tarihinde ilk kez bir başkan önergeleri oylamaya sundu. Divan Kurulları’nın seçilmesi sırasında Yıldırım, oyları saydırmadan Talat Yılmaz’ı galip ilan edince, ortalık karıştı. Kadıköy Grubu Başkanı Kazım Bayülken ve arkadaşları durumu protesto ederken, Selçuk Elmas isimli bir üye, "Koskoca Fenerbahçe başkanısın. Yaptığın ayıptır. Bu sahtekarlıktır" diyerek başkan Yıldırım’ın üstüne yürüdü. 
     YÖNETİMİN ibra edilmesinden sonra söz alan Aziz Yıldırım’ın konuşması kongrenin nabzını önemli ölçüde etkiledi. Yıldırım, "Fenerbahçe’deki siyaset sadece Fenerbahçelilik siyaseti olmalı. Bir tek kavgam var Fenerbahçe’yi küçültmek isteyenlerle. Bize destek olmak vazifeniz. Neden bizi yalnız bırakıyorsunuz. Vazifenizi yapın. Fenerbahçe dünya kulübü olsun istiyorsunuz, neden 50 milyon liralık aidata karşı çıkıyorsunuz" dedi. 
     BÜTÜN salon tarafından ayakta alkışlanan Yıldırım’dan sonra kürsüye çıkan Kazım Bayülken, yıllık aidat için 12 milyon lira teklif edince yuhalandı. Bazı üyeler "100 milyon, 100 milyon" diye tempo tuttu. Ardından yapılan oylamada oy çokluğu ile aidat 600 bin liradan 50 milyona çıktı. Ayrıca, seçim sandık kurulları ile ilgili değişiklik ile Yönetim Kurulu üyesi olanların da Yüksek Divan Kurulu üyeliğine alınması teklifi kabul edildi. 
     
Notlar      Seçim bugün 
     FENERBAHÇE’DE kulüp başkanlığı ve yönetim kurulu üyeliklerinin yanı sıra diğer kurullar için seçim bugün yapılacak. Toplam 8 bin 631 üyenin katılabileceği açıklanan genel kurulda oy verme işlemi saat 10.00’da başlayacak. Aziz Yıldırım kongreye tek başkan adayı olarak girecek. 
     
     Uslu çıldırdı 
     DİVAN Kurulu seçimi sırasında yaşanan gerginliğe sinirlenen Mahmut Uslu zor yatıştırıldı. Uslu bir ara yerinden kalkarak elindeki kalemi yere fırlattı ve salonu terk etti. Mahmut Uslu arkadaşları tarafından sakinleştirildikten sonra tekrar yerine geldi. 
     
     Katılım az oldu 
     GENEL Kurul’a sadece 1650 üye katıldı. İlk gün yapılan tüzük değişikliği sonrası kongrede oy verme şekli de her 300 üye için bir sandık yerine, her 600 üye için bir sandık ayrılması yönünde değiştirildi. Sandık kurulunda bundan sonra her 600 üye için bir başkan, 3 asil ve 2 yedek üye yer alacak. 
     
     Işıkara’ya cevap 
     TESİSLERDEN sorumlu yönetici Nihat Özbağı, Ahmet Mete Işıkara’nın önceki gün stadlarda ilgili yaptığı açıklamaya cevap verdi. Özbağı, "Bizim stadımız ile yeni yapılan olimpiyat stadı en sağlam stadlar. Yeni tribünlere 1200 kazık çaktık. 9 şiddetindeki depreme dayanıklı bir projedir bu" diye konuştu. 
     
     İki grup çekildi 
     KONGREDE yaşanan olaylar sonrası Kadıköy Grubu bugünkü seçimlerden çekildi. Yapılan yazılı açıklamada gerekçe olarak, kongre başkanlığı ve tüzük değişikliği oylamasında yasalara aykırı ve özgür insan iradesini önleyen durumlar yaşandığı belirtildi. Fenerbahçeliler Birleşik Grup Derneği de seçimlere katılmayacak. 
     
     Güney, kalp krizi geçirdi 
     YÖNETİCİ Osman Yalçın’ın dayısı Kemal Rıza Güney genel kurul sırasında fenalaştı. Ambülans ile hemen Acıbadem Hastanesine kaldırılan Güney’in kalp krizi geçirdiği belirtildi. Bu tatsız olay salonda moralleri bir hayli bozdu. 
     
     Beş üye affedildi 
     KULÜPTEN ihraç edilen 380 kişinin zamanında başvuru yapmadıkları için kongrede durumları görüşülmedi. Sadece bir ay önce hukuki olarak işlem yaptıran beş kişi affedildi. 
     
Başkan’ın yeni listesi      FENERBAHÇE Başkanı Aziz Yıldırım, yeni listesini hazırladı. Görevden ayrılan Raif Dinçkök, Uğur Dündar ve Hamdi Akın’ın yerlerine Hakan Kutluay, İlhan Ekşioğlu ve Murat Aşık’ı dahil eden Yıldırım’ın listesindeki diğer isimler şöyle Ali Yıldırım, Vedat Olcay, Mithat Yenigün, Nihat Özdemir, Atilla Kıyat, Mahmut Uslu, Murat Özaydınlı, Nihat Özbağı, Osman Yalçın, Zeynep Sabancı, Sadettin Saran. Kongrede bir grup üyenin ise Murat Özaydınlı’nın ismini silerek listeyi delmeye çalışacağı öğrenildi. 
     
Lorant’ın sabrı taştıAlman hoca dünkü antrenman öncesi oyuncularına sert çıktı, yapılan hataları tek tek anlattı 
     FENERBAHÇE Teknik Direktörü Werner Lorant, Rizespor karşısında oynanan kötü futbol sonrası adeta terör estirdi. Alman hoca, idman öncesi başta kaptan Ogün olmak üzere Rapajc, Mirkoviç, Serhat, Abdullah, Fatih ve Ümit’i sorguya çekti. Lorant, önce kaptan Ogün’ü yanına çağırıp, Rizespor maçında yaptığı hataları tek tek anlattı. 
     DAHA sonra diğer altı oyuncuyla görüşen Alman teknik adam, sinirli bir şekilde sıkıntılarını dile getirdi. Lorant, "Sizler tecrübeli oyuncularsınız. Bu seyirci, bu kötü futbolu hak etmiyor. En kısa zamanda toparlanın. Antalyaspor maçında sizlerden hem galibiyet hem de güzel futbol bekliyorum. Böyle devam edemezsiniz" diye konuştu. 
     
Rüştü’ye nazar değdi      DENİZLİSPOR maçından sonra Çaykur Rizespor maçında da yaptığı kritik kurtarışlarla takımına hayat veren Rüştü, evinde yorgan - döşek yatıyor. Rizespor karşısında da hasta hasta oynadığı açıklanan milli kalecinin yakalandığı ağır gribi bir türlü atlatamadığı ve serum tedavisi gördüğü açıklandı. 
     
Taraftar haklı’      KAPTAN Ogün, Rizespor maçından sonra taraftarların gösterdiği tepkiyi haklı bulduğunu söyledi. Tecrübeli futbolcu, "Herkesin şiddetle puana ihtiyacı var. Bu da gerilimi artırıyor. Hedefe ulaşırken kötü futbol oynayabiliriz. Taraftarlarımız sabretsin, sonunda gülen taraf biz olacağız" ifadelerini kullandı. 
     
Lazetic’e teselli      TEKNİK Direktör Lorant, dünkü çalışma öncesi Lazetic’i yanına çağırarak bir süre sohbet etti. Yugoslav futbolcuya moral veren Alman hocanın, "Çalışmalarından memnunum. Sana ihtiyacımız olacak. Bu temponu sürdür. Sakın futbola küsme. Önümüzde çok hafta var. Fenerbahçe’ye senin de katkın mutlaka olacak" dediği öğrenildi. 
     
Revivo paniği      RİZESPOR maçında sağ bileğinden sakatlanan Revivo’nun durumunun ciddi olduğu açıklandı. Tecrübeli futbolcuyu Antalyaspor maçına yetiştirmek için doktorlar adeta seferber oldular. Dünkü antrenmana katılmayan Revivo’nun oynama ihtimalinin şimdilik zor gözüktüğü, ancak bütün hafta boyunca uygulanacak tedavilerden sonra hakkında karar verileceği belirtildi. 
     



 SPOR 




























</TEXT>
</DOC>
