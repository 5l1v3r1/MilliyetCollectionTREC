<DOC>
<DOCNO> 63989 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/24/son/sonspo02.html </URL>
<DATE> 2002/01/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye, 2004 kura çekimine seribaşı olarak katılacak 
</HEADLINE>
<TEXT>

     12. Avrupa Futbol Şampiyonası Eleme 
     Grubu maçlarının kura çekimi, yarın Portekiz'in Porto kentinde yapılacak. 
     Porto'daki Europarque Kongre Merkezi'nde TSİ 13.00'de gerçekleştirilecek kura çekimine, 50 ülkenin temsilcisi katılacak. 
     Kura çekiminde Türkiye, son Avrupa şampiyonu Fransa'nın yanı sıra, İsveç, İspanya, Çek Cumhuriyeti, Almanya, İrlanda Cumhuriyeti, Romanya, İtalya ve Belçika ile birlikte seri başı olarak yer alacak. 
     Böylece milli takım, seri başı olan bu 9 takımla eşleşmeyecek. 
     UEFA'nın 2000 Avrupa Futbol Şampiyonası ve 2002 Dünya Kupası Eleme Grubu maçlarını gözönüne alarak yaptığı değerlendirmede, 2.111 puanla 10. sırada yer alan Türkiye, böylece 2.100 puanlı Rusya'yı kılpayı 
     geçerek, 12. Avrupa Şampiyonası Eleme Grubu maçlarına seri başı olarak katılma şansını yakaladı. Türkiye böylece, İngiltere, Yugoslavya, Hollanda, Rusya ve Danimarka'nın da aralarında bulunduğu Avrupa'nın futbolda başarılı birçok ülkesini geride bırakmış oldu. 5'er takımlı 10 grubun oluşturulacağı elemelerde, gruplarında ilk sırayı alan takımlar, EURO 2004'e katılma hakkı kazanacak. Gruplarında 2. olan 10 takımdan 5'i daha aralarında yapılacak play-off maçları sonucu finallere katılma hakkı elde edecek. Evsahibi Portekiz ise finallere doğrudan katılan takım olacak. Avrupa Şampiyonası Eleme Grubu maçları 7-8 Eylül 2002 tarihlerinde yapılacak maçlarla start alacak. Elemelerde daha sonraki maç tarihleri ise şöyle 12-13 Ekim 2002, 15-16 Ekim 2002, 29-30 Mart 2003, 1-2 Nisan 2003, 7-8 Haziran 2003, 10-11 Haziran 2003, 6-7 Eylül 2003, 9-10 Eylül 2003, 11-12 Ekim 2003. Grup ikincileri arasındaki play-off maçları ise 15-16 Kasım ve 18-19 Kasım 2003 tarihlerinde yapılacak. 
     






</TEXT>
</DOC>
