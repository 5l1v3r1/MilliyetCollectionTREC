<DOC>
<DOCNO> 62419 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/15/son/sonspo17.html </URL>
<DATE> 2002/01/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Galatasaray - Kocaelispor maçından notlar 
</HEADLINE>
<TEXT>

     Birinci Süper Futbol Ligi'nde, Galatasaray ile Kocaelispor arasında oynanan 16. haftanın erteleme maçı öncesi, biletlerini değiştirmek isteyen sarı-kırmızılı taraftarlar izdihama yol açtı. 
     Ertelenen karşılaşmanın biletleri ellerinde bulunan taraftarlar, maçın başlamasına az bir zaman kalmasına karşın gişelerdeki kuyrukların erimemesi üzerine, yönetime tepki gösterdi. Bilet değiştirme uygulamasından rahatsızlık duyduklarını dile getiren taraftarlar, yönetim aleyhin tezahüratta bulundu. 
     Galatasaray'ın Avrupa Şampiyonlar Ligi'nde oynadığı maçlarda Ali Sami Yen Stadı'nın dolmasına karşın, lig maçlarına taraftarların ilgi göstermemesi nedeniyle, Galatasaray yönetimi, Kocaelispor maçı da dahil olmak üzere, ligin ikinci yarısında oynanacak Gaziantepspor ve Çaykur Rizespor maçları için indirimli bilet uygulamasına gitti. 
     Kocaelispor maçının yanı sıra, Ali Sami Yen Stadı'nda oynanacak Gaziantepspor ve Çaykur Rizespor karşılaşmaları için numaralı tribün biletleri 40 milyon, kapalı üst tribün biletleri 15 milyon, kapalı alt tribün biletleri 8 milyon, yeni açık tribün üst bölüm biletleri 4 milyon, yeni açık alt ve eski açık tribün biletleri ise 2,5 milyon lira oldu. 
     Galatasaray'ın, Gaziantepspor'dan transfer ettiği Brezilyalı futbolcu Batista, sarı-kırmızılı takımla ilk resmi maçına ilk 11'de çıktı. 
     Lisansının yetişmemesi ve sakatlığı nedeniyle Galatasaray'ın son iki lig maçında forma giyemeyen Batista, devre arası kampında Antalya'daki özel maçlarda sarı-kırmızılı formayı giymişti. 
     Galatasaray ve Kocaelispor, erteleme maçına, 16 Aralık'taki kadrolarından farklı bir kadroyla sahaya çıktı. 
     16 Aralık'ta erteleme nedeniyle oynanamayan maçta, sakatlar ve 
     cezalılar nedeniyle 17 kişilik kadro çıkaran sarı-kırmızılılar, sakatların iyileşmesiyle bu akşam değişik bir 11'le sahaya çıktı. Galatasaray'da, ertelemenin yapıldığı tarihte kadroda bulunmayan Batista, Emre Aşık, Berkant, Hasan Şaş ve Perez, bu akşam ilk 11'de yer alırken, Fleurquin ve Kerem de yedek soyundu. Ertelenen maçın ilk 11 kişilik kadrosunda yer alan Vedat, Victoria ve Capone bu akşam kadroya alınmazken, Bülent Akın yedek soyundu. Kart cezalısı Sergen de karşılaşmayı tribünden izledi. Kocaelispor'da ise 16 Aralık'ta kadroya yer almayan Lazarov ve Ayman bu akşam ilk 11'de sahaya çıkarken, Sawieh yedekler arasında yer aldı. Yimpaş Yozgatspor maçında gördüğü sarı kart nedeniyle cezalı duruma düşen Galatasaraylı Sergen, Kocaelispor maçı kadrosunda yer alamazken, Kocaelispor'da ise Serdar ve Nuri cezaları nedeniyle forma giyemedi. Kocaelispor'da ayrıca, sakatlıkları nedeniyle Kaan Dobra, Ahmet Şahin, Bülent Bilgin, Galatasaray'da da antrenman eksikliği nedeniyle kadroya alınmayan Capone, takımlarının 18 kişilik kadrosunda yer almadı. -Galatasarayda, kart sınırındaki futbolcular Mondragon, Arif, Bülent Akın ve Perez, Kocaelispor karşısında kart görmeleri halinde, Gaziantepspor ile hafta sonunda yapılacak ikinci yarının ilk maçında forma giyemeyecek. -Maç öncesi, vefat eden Galatasaray Kulübü Genel Kurul Üyesi Nazım Koka için bir dakikalık saygı duruşunda bulunuldu. -Sarı-kırmızılı futbolcular sahaya ''Çikolatanı ye, takımına destek ol'' yazılı pankartla çıktı. -Geçen haftaki yoğun kar yağışının ardından temizlenen Ali Sami Yen Stadı maça hazır hale getirilirken, zeminin bazı bölümlerinde, bozulan çimlerin değiştirildiği öğrenildi. Sarı-kırmızılı taraftarlar, Kocaelispor maçına, 16 Aralık tarihinde olduğundan daha fazla ilgi gösterdi. Yağmura karşın Ali Sami Yen Stadı'nın büyük bölümünü dolduran sarı-kırmızılı taraftarlar, maç öncesi ısınmak için sahaya çıkan futbolcuları tribünlere çağırarak sevgi gösterisinde bulundu. Futbolcular, taraftarların üzerine tek tek tribünlerin önüne gidip yumruk şov yaptı. 16 Aralık'ta ertelenen maça yaklaşık 5 bin kişi gelirken, bu akşam tribünlerde yaklaşık 15 bin kişi vardı. -Galatasaraylı futbolcular maç öncesi saha ortasında birbirlerine kenetlenerek galibiyet yemini etti. 
     






</TEXT>
</DOC>
