<DOC>
<DOCNO> 72853 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/16/ekonomi/eko02.html </URL>
<DATE> 2002/03/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Kızım için korkuyorum 
</HEADLINE>
<TEXT>

Fruko’yu 100 milyon dolara satan Melih Sipahioğlu’nun damadı Levent Kızıl, servetin torunlara kalacağı yönündeki yorumlardan endişe duyduğunu belirtti 
     ORHAN TEKEOĞLU 

     Melih Sipahioğlu’nun Pepsi Cola’nın Türkiye’deki şişeleme faaliyetini gerçekleştiren şirketi Fruko’yu 100 milyon dolara Pepsi Bottling’e satmasının ardından, servetinin kızlarına değil kurulacak vakfa ve torunlarına kalacağı yönündeki yorumlara, Sipahioğlu’nun damadı Uludağ Gazozları’nın sahibi Levent Kızıl’dan yanıt geldi. 
     Aynı zamanda Futbol Federasyonu Yönetim Kurulu üyesi de olan Kızıl, Roma - Galatasaray maçı sonrası Türkiye’ye dönüşte uçakta konuyla ilgili Milliyet’in sorularını yanıtladı. Kızıl, "Melih Bey’in, servetini torunlarına bırakacağı söyleniyor. Para Melih Bey’in parası. Biz ona karışmayız. Parasını istediği şekilde değerlendirir. Ancak benim dokuz yaşında okula giden bir kızım var. Hedef gösteriliyor. Allah korusun yarın öbürgün birşey olursa. Bundan rahatsızlık duyuyuyorum. Servetini torunlarına bırakacak’ deniliyor. Bu açıklamalar aileden habersiz yapıldı" dedi. 
     
     Sorun asla para değil’ 
     Levent Kızıl, kayınpederi ve onun kızları arasındaki sorunların kesinlikle paradan kayaklanmadığını belirterek, "Melih Bey satmak istiyor, üç kızı da kalsın diyordu. Olay bundan ibarettir. Kızların payı da öyle abartıldığı kadar değil. Yüzde birler düzeyindedir. Zaten satış da kızlardan habersiz yapıldı" diye konuştu. 
     Pepsi’nin yüzde 23’ünün üç yıl önce 80 milyon dolara satıldığını kaydeden Kızıl, "Oysa şimdi yüzde 77’sini 100 milyon dolara Pepsi Bottling Group’a satılıyor. Bu nasıl satış " diye sordu. Melih Sipahioğlu ise satış sonrasında yaptığı açıklamada, 71 yaşında olduğunu belirterek, "Aileler, insanlar fani. Artık belli bir yaş haddine geldim. Kriz olmasaydı da böyle bir satış düşünüyordum" demişti. Sipahioğlu’nun damadı Kızıl ise Pepsi’ye satışın rekabeti artıracağını belirterek, sahibi olduğu Uludağ Gazozu’nun sektörde birinci olduğunu hatırlattı. 
     
PepsiCo Sipahioğlu mükemmel bir lider      PepsiCo Beverages International PBI Başkanı ve İcra Kurulu Başkanı Peter M. Thompson dün bir açıklama yaparak, Melih Sipahioğlu’nun 40 yılı aşkın bir süredir hayatını Pepsi işine adadığını ve Pepsi’nin saygın bir marka olarak Türkiye’ye yerleştirilmesine öncülük ettiğini vurguladı. Thompson, "Sipahioğlu, Pepsi camiasında mükemmel bir lider ve iyi bir dost olarak kendini gösterdi. PepsiCo olarak ona en içten teşekkür ve tebriklerimizi sunuyorum" dedi. 
     



 EKONOMİ 



















</TEXT>
</DOC>
