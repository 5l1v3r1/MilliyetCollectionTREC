<DOC>
<DOCNO> 86719 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/29/son/sondun06.html </URL>
<DATE> 2002/05/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Hindistan ile Pakistan arasında gerginlik sürüyor... 
</HEADLINE>
<TEXT>

     Hindistan ile Pakistan askerlerinin sorunlu Keşmir eyaletini ikiye ayıran ateşkes kontrol hattı ve uluslararası sınırlarında karşılıklı ateş açtıkları bildirildi. 
     Hindistan'ın denetimindeki Cammu-Keşmir eyaletinin kışlık başkenti Cammu'dan Hindu bir yetkili, gece başlayan karşılıklı ateşin sabaha kadar sürdüğünü, ilk belirlemelere göre Hindistan tarafında kayıp olmadığını söyledi. 
     Aralık ayında Hindistan parlamentosunun basılması ve Cammu-Keşmir eyaletinde terörist saldırıların artmasından Pakistan'ı sorumlu tutan Hindistan, bu ülkeden Keşmirli militanlara karşı gerekli önlemi almasını istemiş, aksi takdirde savaş dahil her türlü harekat hakkını saklı tuttuğunu bildirmişti. 
     Nükleer güce sahip iki ülkenin sınırlarına bir milyon asker yığması üzerine savaş olasılığının arttığını gören birçok ülke gerginliğin azaltılması ve sorunların görüşmeler yoluyla çözülmesi için temsilcilerini bu ülkelere göndermeye başladılar. 
     Bu arada Yeni Zelanda hükümeti, nükleer savaş çıkma olasılığını gerekçe göstererek, bu ülkelerdeki vatandaşlarını ayrılmaları konusunda uyardı. 
     Dışişleri Bakanı Phil Goff, Hindistan'ın Wellington Büyükelçisi Bal Anand'ı makamına çağırarak, Hindistan ile Pakistan arasındaki gerilimden büyük kaygı duyduklarını ifade etti. 
     Goff, Hindistan ve Pakistan'a gitmeyi planlayan Yeni Zelanda vatandaşlarının gezilerini iptal etmeleri gerektiğini de söyledi. 
     





</TEXT>
</DOC>
