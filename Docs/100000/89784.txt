<DOC>
<DOCNO> 89784 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/14/spor/yurundul.html </URL>
<DATE> 2002/06/14/ </DATE>
<TIME>  </TIME>
<AUTHOR> ÖMER ÜRÜNDÜL  </AUTHOR>
<HEADLINE>
Gurur günü 
</HEADLINE>
<TEXT>

     Çin maçı Milli Takımımız için çok zordu. Futbolcuların üstünde büyük baskı oluşmuştu. En az iki farklı yenme mecburiyeti vardı. Ayrıca Brezilya - Kosta Rika karşılaşmasının da skoru önemliydi. 
     İşte böylesine bir ortamda oyuna çok tempolu ve atak başladık. Üst üste attığımız gollerle çok erken iki farklı skor avantajı elde ettik. Ancak devrenin ilerleyen dakikalarında buralara prestij için gelen ve hiçbir stresi bulanmayan Çin yüksek tempoyla direniyor, tehlikeli biçimde üzerimize geliyordu. Zaman zaman kontrolü elimize almaya çalıştıysak da ciddi kale önü tehlikeleri yaşadık. Kontratak girişimlerimiz de yetersiz kaldı. 
     İkinci yarıya yine tempolu başladık. Ama rakibimiz de direnmeye devam ediyordu. Bizi rahatlatan iki olay üst üste geldi. Çin sayısal eksikliğe düştü, hemen ardından da Brezilya farkı artırdı. Bu moralle rahatlayıp oyunu tamamen kontrolümüz altına alarak yüklendik ve son dakikalarda da üçüncü golü atarak turu perçinledik. Hasan Şaş ve Emre Belözoğlu takımın en iyileriydi. Bu arada Şenol Güneş’in en doğru kararı dörtlü defans uygulamasına geçmesiydi. Çünkü Emre Aşık ile Bülent Korkmaz bu sisteme çok yatkınlardı ve zorlu Şampiyonlar Ligi maçlarında başarılı olmuşlardı. 
     Bu büyük başarının yanında yine de eksiklerimiz görüldü. Tempomuzda inişler ve çıkışlar var. Çin on kişi kaldıktan sonra defans ağırlıklı oynarken alan savunmasına karşı bir kişi fazla olmamıza rağmen yeterli pozisyon bulamadık. 
     Dün Türk futbolu için bir gurur günüydü. 48 yıl sonra katıldığımız Dünya Kupası’nda 16 takım arasına girdik. Hem de Arjantin ve Fransa gibi devlerin elendiği isimsiz takımların da müthiş performans gösterdiği şampiyonada. Bundan sonraki maçımızda bir tane önemli avantajımız var. O da moral. Teknik heyet ve futbolcularımızı kutluyoruz. Başarılarının devamını diliyoruz. 
     



 SPOR 









































</TEXT>
</DOC>
