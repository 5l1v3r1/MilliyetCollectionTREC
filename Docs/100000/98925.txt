<DOC>
<DOCNO> 98925 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/30/son/sonspo14.html </URL>
<DATE> 2002/07/30/ </DATE>
<TIME>  </TIME>
<AUTHOR>  </AUTHOR>
<HEADLINE>
BJK ''Sergen ve Ahmet Dursun dışında tüm futbolcular hazır'' 
</HEADLINE>
<TEXT>

     Yeni sezon öncesi sakat futbolcuların çokluğundan yana sıkıntılı bir dönem geçiren Beşiktaş'ta, Sergen Yalçın ve Ahmet Dursun dışındaki sakat oyuncuların 9 Ağustos'ta başlayacak Birinci Süper Futbol Ligi'nin ilk haftasında oynayabilecekleri bildirildi. 
     Beşiktaş Kulübü Doktoru Ayhan Optur, sakat futbolcuların son durumu hakkında bilgi verdi. 
     Dr. Optur, A Milli Futbol Takımı ile 17. Dünya Kupası'nda mücadele ettikten sonra sürpriz biçimde dizinden artroskopi olan ve sezon başı hazırlıklarına katılamayan İlhan Mansız'ın gelecek hafta başından itibaren takımla birlikte idmanlara çıkabileceğini ve ligin ilk maçında oynama olasılığının bulunduğunu söyledi. 
     İsviçre'deki ilk etap kamp çalışmalarında sakatlanan Bayram Bektaş'ın bu hafta perşembe veya cuma günü takımla birlikte çalışmalara katılmasını umduklarını belirten Dr. Optur, ayak bileğinde burkulma olan yeni transferlerden Niyazi Güney'in de hafta sonuna kadar takıma verileceğini söyledi. 
     Dr. Optur ayrıca, ayak parmağında kırık olan Kaan Dobra'nın koşulara başladığını, belindeki kaslarda spazm meydana gelen Zafer Demiray'ın da sezonun ilk haftasında oynamasında engel olmadığını anlattı. 
     
     SERGEN VE AHMET DURSUN 

     Beşiktaş'ta sakatlıkları ciddi olan futbolcular ise Sergen Yalçın ile Ahmet Dursun. 
     Kulüp doktoru Ayhan Optur, geçen sezon diz çapraz bağlarından ameliyat olan Sergen'in, Ağustos ayının ikinci yarısından itibaren takıma katılacağını söyledi. 
     Dr. Ayhan Optur, sezon başı kamp çalışmalarında her iki ayağında ''stres kırığı'' tespit edilen Ahmet Dursun'un sakatlık sürecinin de beklenenden kısa olacağını anlattı. 
     Ahmet Dursun'u kontrolden geçiren Bayern Münih Kulübü Doktoru Müller Wolfahrt'tan bilgi aldığını anlatan Dr. Optur, golcü futbolcuda stres kırığının henüz başlangıç aşamasında olduğunu ve en geç 1.5 ay sonra oynayabilecek duruma geleceğini kaydetti. 
     
     NOUMA'YA KONDİSYON TESTİ 

     Bir sezon aradan sonra yeniden Beşiktaş'a dönen Pascal Nouma'nın durumunun ise yapılacak kondisyon testinin ardından belli olacağı bildirildi. 
     Fransız futbolcunun, detaylı bir sağlık kontrolünden geçtikten sonra, kondisyon testine tabi tutulacağı, buradan çıkacak sonuçlara göre, ya direkt takıma katılacağı, ya da idman eksikliği görülmesi durumunda özel çalışma programıyla takım arkadaşlarına yetişmesi için ekstra çalışmalar yapacağı bildirildi. 
     





</TEXT>
</DOC>
