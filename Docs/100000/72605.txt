<DOC>
<DOCNO> 72605 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/14/son/sonspo38.html </URL>
<DATE> 2002/03/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Mahmut Uslu "Erteleme olursa büyük haksızlık olur" 
</HEADLINE>
<TEXT>

     Fenerbahçe Kulübü Asbaşkanı ve Amatör Şubelerden Sorumlu Yönetim Kurulu Üyesi Mahmut Uslu, hafta sonunda Trabzonspor ile Galatasaray arasında yapılacak lig maçının ertelenmesinin haksızlık olacağını söyledi. 
     Fenerbahçe Kulübü Yönetim Kurulu'nun kulüp binasındaki toplantının ardından açıklama yapan Uslu, bu kararın tüm takımları etkileyeceğini belirterek, şöyle dedi 
     ''Tüm takımlar programlarını önceden yapıyor. Zaten bu konu 1 hafta önce Galatasaray Teknik Direktörü Lucescu tarafından ortaya atılmıştı. Federasyon başkanı Ulusoy'un bu konuda demeci var. Ulusoy, daha önce ligde erteleme olmayacağını söylemişti. Milli takım için gereken fedakarlıkları yapıyoruz. Ligin süresi zaten kısaltılmıştı. 
     Galatasaray maçının ertelenmesini milli dava haline getirmenin anlamı yok.'' Uslu, Trabzonspor-Galatasaray maçının ertelenmesi düşünülüyorsa bu haftaki tüm lig maçlarının ertelenmesi gerektiğini savunarak, ''Tüm maçlar ertelenirse avantaj ve dezavantaj durumu ortadan kalkıyor'' dedi. 
     Mahmut Uslu, başka ülkelerde Türk takımlarına karşı yapılan saldırılara da karşı olduklarını dile getirdi. 
     Fenerbahçe Kulübü Sosyal İlişkiler ve Stat İşletmesinden Sorumlu Yönetim Kurulu Üyesi Hakan Bilal Kutlualp ise Galatasaraylıların yaşadığı olaylardan üzüntü duyduklarını belirterek, ''Galatasaraylı arkadaşlara geçmiş olsun diliyorum'' dedi. 
     Kutlualp, Roma'da Galatasaray'a yapılan saldırılarla Avrupa'nın çirkin yüzünü gördüklerini vurgulayarak, ''Barbarlık görülmüştür. 
     Galatasaray'ın Leeds United ile yaptığı maç öncesinde münferit olaylar yaşandı. O zaman Türkiye'yi çok eleştirmişlerdi. Demek ki böyle olaylar her yerde yaşanabiliyormuş'' diye konuştu. 
     Trabzonspor-Galatasaray maçının ertelenmesi durumuna da değinen Kutlualp, ''Bu olay Galatasaray Kulübü ile Futbol Federasyonu arasındaki bir konu. Fenerbahçe Kulübü olarak biz bu konuya karışmayız. Biz çıkar maçımızı yaparız. Tamamen lige konsantre olduk. 
     Bu maçın ertelenmesi de şampiyonluğun kaderini etkilemez'' diyerek sözlerini tamamladı. 
     






</TEXT>
</DOC>
