<DOC>
<DOCNO> 53411 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/21/son/soneko20.html </URL>
<DATE> 2001/11/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Ziraat ve Halk Bankası 2002 sonuna kadar özelleştirilmeye hazır 
</HEADLINE>
<TEXT>

     Kamu Bankaları Ortak Yönetim Kurulu Başkanı Vural Akışık, 'Ziraat ve Halk Bankası'nın 2002 yılı sonuna kadar özelleştirmeye hazır hale getirileceğini'' söyledi. 
     Akışık, yeniden yapılandırma çalışmaları konusunda TBMM KİT Komisyonu ile Plan ve Bütçe Komisyonu üyelerine bilgi verdi. Basına kapalı gerçekleşen toplantıda milletvekillerinin sorularını yanıtlayan Akışık, kamu bankalarının özelleştirme sürecinin üç yıl olduğunu anımsattı. Vural Akışık, yaptıkları çalışmalarla bu sürecin 2002 yılı sonunda tamamlamayı hedeflediklerini bildirdi. 
     Kamu bankalarında çalışan personelden 3 bininin özel hukuk kapsamına alındığını ifade eden Akışık, 2002 sonunda ise tüm personelin bu kapsama alınmasını amaçladıklarını söyledi. 
     Vural Akışık'a milletvekilleri, kamu bankalarının KOBİ'lere, tarım kesimine ve reel sektöre yönelik desteğinin nasıl olacağına ilişkin sorular yöneltti. Akışık da zaman darlığını gerekçe göstererek bu sorulara yazılı yanıt vereceğini bildirdi. 
     Kamu Bankaları Ortak Yönetim Kurulu Başkanı Vural Akışık'ın bir ay içinde Komisyon'a yeniden bilgi vereceği öğrenildi. 
     






</TEXT>
</DOC>
