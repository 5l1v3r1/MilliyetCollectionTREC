<DOC>
<DOCNO> 63850 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/24/dunya/dun01.html </URL>
<DATE> 2002/01/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Savaşın galibi Predator 
</HEADLINE>
<TEXT>

İnsansız casus uçağı Predator sayesinde Pentagon’daki generaller Afganistan’daki hedefleri anında tespit edip oturdukları yerden vurabildiler 
     DIŞ HABERLER SERVİSİ 

     ABD’nin Afganistan’a yönelik operasyonu sırasında, yerdeki hareket ve hedefleri saniyesi saniyesine kıtalar ötesindeki komuta merkezlerine ileten insansız casus uçağı Predator’lar, terörizme karşı savaşın sahne gerisindeki en önemli silahı oldu. 
     ABD’nin hafta başında üçüncüsünü kaybettiği bu casus uçağına takılan bir başka isim de "Predator TV"... Taşıdıkları ikişer adet Hellfire Cehennem Ateşi füzesiyle de, teröristlere yönelik birer ölüm makinesi haline gelebiliyor. 
     The Times gazetesine bilgi veren ABD kaynaklarına göre, Predator’lar Afganistan’daki hedeflerin görüntülerini canlı yayında sadece 1.5 saniyelik gecikmeyle ABD Savunma Bakanlığı Pentagon , Amerikan Merkezi Haber Alma Teşkilatı CIA ve diğer Amerikan komuta merkezlerine iletebiliyor. 
     Görüntüler, İngiltere’de bulunan Kraliyet Hava Kuvvetleri RAF Molesworth Üssü’ndeki Amerikan Müttefik Analiz Merkezi’nde de takip ediliyor. 
     
     Tüm dünyaya canlı yayın 
     Predator TV’nin görüntüleri, Amerika’nın uydu bağlantılı gizli küresel yayın sistemine bağlı olan ve yine ABD’nin eskiden cruise füzesi üssü olarak kullandığı RAF Molesworth’a Atlantik Okyanusu altındaki fiber optik kablolarla ulaştırılıyor. 
     Normal bir uçak gibi inip kalkabilen Predator’lar, otomatik pilota bağlı olmadıklarında, yer istasyonundaki kokpitte oturan bir pilot tarafından yönetiliyor. 
     Şüpheli kişileri binalara girip çıkarken gözetleyebilen ve zanlıların ne taşıdıklarını bile tespit edebilen casus uçaklar, Hellfire füzeleriyle, izini buldukları teröristleri birkaç saniye içinde yok etme kapasitesine sahipler. 
     



 DÜNYA 












</TEXT>
</DOC>
