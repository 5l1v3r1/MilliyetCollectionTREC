<DOC>
<DOCNO> 93943 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/05/son/sonspo12.html </URL>
<DATE> 2002/07/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Lorant "Nihat'ı almak isterdim... Rapaiç ile sorunum yok" 
</HEADLINE>
<TEXT>

     Fenerbahçe Teknik Direktörü Werner Lorant, 2002-2003 sezonu için oluşturulan kadronun yeterli olup olmadığının Avusturya'da yapılacak 2. etap kampından sonra ortaya çıkacağını söyledi. 
     Alman teknik adam, sarı-lacivertli takımın bu sabahki çalışmasının ardından, Samandıra Tesisleri'nde basın toplantısı düzenleyerek, gazetecilerin sorularını yanıtladı. 
     Lorant, ''Transferler yeterli mi'' sorusuna şu yanıtı verdi 
     ''Önümüzdeki kamp döneminden sonra her şey daha iyi anlaşılacak. Şu anda bence her şey donduruldu. Önemli olan bütün futbolcularımızın biraraya gelmesi ve çalışmalarımızı sürdürmemiz. Rüştü ve Fatih'e 14 Temmuz'a kadar izin verdim.'' 
     
     TESTLERİN ÖNEMİ 
     Bugün yapılan testlerin kendisi için çok önemli olduğunu vurgulayan Lorant, özellikle ''laktat'' testleri sonucunda futbolcuların değerinin ortaya çıkacağını anlatarak, şöyle konuştu 
     ''Laktat testi benim için çok önemli. Bu, futbolcuların dayanıklılığını ölçüp, değerini ortaya çıkarır. Alacağımız sonuçlara göre 2. kamp dönemindeki çalışmalarımızı şekillendireceğiz. Bu testlere girmeyen Washington, Ortega ve milli futbolcular da daha sonra testten geçecek.'' 
     
     ''RAPAİÇ İLE SORUNUM YOK'' 
     Alman çalıştırıcı, medyada takımdan gönderileceği şeklinde haberler yer alan Hırvat futbolcu Milan Rapaiç ile herhangi bir sorununun olmadığını söyledi. 
     Rapaiç'in sarı-lacivertli kulüple sözleşmesinin sürdüğünü anımsatan Werner Lorant, ''Mukavelesi olan bir futbolcu, bu yüzden benim için diğer oyuncularla aynı değerde. Rapaiç'in isteksiz olduğuna dair yazılar yazılıyor, bunlar spekülasyondur. Ben onu çok istekli görüyorum. Hafif sakatlığı nedeniyle çalışmalara tam olarak katılamadı. Benim şu ana kadar onunla hiçbir sorunum olmadı. Kulüple bir sorunu olduğu yönünde bir düşüncem yok'' diye konuştu. 
     Rapaiç'in şu ana kadar kendisine gitmek istediğine dair bir şey söylemediğini kaydeden Alman teknik adam, Hırvat oyuncuyu rahat bırakarak, iyi bir çalışma ortamı sağlamak gerektiğini vurguladı. 
     
     WASHİNGTON'UN GELİŞİ 
     Lorant, gazetecilerin, yeni transfer Washington'un İstanbul'a ne zaman geleceği yönündeki sorusuna da şöyle yanıt verdi 
     ''Ben çok emin değilim ama duyduğuma göre yarın gelecek. Saatini bilmiyorum. Bazı küçük sorunlar nedeniyle gelemedi. Yarın geleceğine inanıyorum. O da bizimle birlikte çalışmalara katılacak.'' Alman çalıştırıcı, Arjantinli yıldız Ortega'ya hangi mevkide görev vereceği şeklindeki bir soruya da ''Sürpriz olsun'' diye karşılık verdi. 
     
     NİHAT'IN TRANSFERİ 
     Werner Lorant, İspanya'nın Real Sociedad takımında oynayan Nihat Kahveci'nin transfer edilmesini istediğini, ancak bunun şu ana kadar mümkün olmadığını kaydetti. 
     Alman çalıştırıcı, ''Nihat'ı almayı çok isterdim, ama şu ana kadar bu transferin gerçekleşmesi mümkün olmadı. Gerçekten çok iyi bir futbolcu'' dedi. 
     Lorant, orta alanda sağ kanatta kime görev vermeyi düşündüğü yönündeki bir soru üzerine de ''Bütün futbolcularımı toplayıp, sıkı bir çalışma ve hazırlık döneminden sonra kimin nerede daha yararlı olacağını göreceğiz'' diye konuştu. 
     Ellerindeki mevcut kadroyu en iyi şekilde değerlendirmek istediklerini anlatan Lorant, ''Sürekli satın almakla olmaz'' dedi. 
     Fenerbahçe Teknik Direktörü Lorant, Almanya'da yakınları olan, ancak maddi imkansızlıklar nedeniyle bu ülkeye gidemeyen 12 yaşındaki bir çocuğun yol masraflarını üstlendi. Basın toplantısından sonra Alman çalıştırıcının yanına gelen Mustafa İbrahim Kara, Alman hocaya sarılarak, medyaya görüntü verdi. 
     





</TEXT>
</DOC>
