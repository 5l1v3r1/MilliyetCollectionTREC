<DOC>
<DOCNO> 87374 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/01/son/sondun12.html </URL>
<DATE> 2002/06/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Parkinson hastalığına yeni bir tedavi yöntemi 
</HEADLINE>
<TEXT>

     Beyindeki birçok hücrede bulunan bir proteinin, Parkinson hastalığıyla ilişkisi saptandı. 
     Araştırmanın sonucu, Parkinson hastalığıyla ilgili yeni bir tedavi yöntemi ortaya koyarken, dopamine tedavisiyle ilgili soruları gündeme getirdi. 
     Laboratuvar ortamında yapılan araştırmada, alpha-synuclein proteininin dopamine maddesiyle birleşmesi sonucunda, tepkisel toksin oksijen moleküllerinin salgılandığı belirlendi. Tepktisel toksin oksijen moleküllerinin, beyindeki sinirleri öldürdüğü biliniyor. 
     Harward Tıp Okulu uzmanlarından Dr. Bruce A. Yankner, hastalığın oluşumunu laboratuvar ortamında aynen görebildiklerine ve saptadıkları durumun bilimsel bir gerçeği ortaya koyduğuna işaret etti. 
     Sonucun, bugün Parkinson hastaları için uygulanan dopamine tedavisiyle ilgili sorular doğurduğu ve uzun dönem dopamine tedavisinin hastalığın ağırlaşmasına yol açabileceği kaydedildi. 
     Araştırmayla ilgili yorum yapan Pittsburgh Üniversitesi uzmanlarından Dr. Ronald Lee Hamilton, sonucun bilimsel bir avantaj olduğunu, ancak çok önemli bir aşama olmadığını belirtti. 
     Dr. Hamilton, araştırmanın, alpha-synuclein proteininin sinir hücrelerinde neden biriktiğinin yanıtını veremediğini, ancak sinir hücrelerinin ölümüyle ilgili olası bir mekanizmanın bulunduğunu ortaya koyduğunu kaydetti. 
     Beyindeki birçok hücre grubunda bulunduğu bilinen alpha-synuclein proteininin, normal işleviyle ilgili olarak açık bir bilginin bulunmadığı belirtildi. 
     Uzmanlara göre, protein çeşitli streslere karşı koruyucu görev yapıyor. Alpha-synuclein proteininin mutasyona uğrayan bazı türlerinin, Parkinson hastalığını oluşturmaya meyilli olduğu düşünülüyor. 
     Bazı uzmanlar ise proteinde oluşan bazı farklılıkların, Parkinson hastalığının oluşumuna yol açabildiğini kaydediyor. 
     Alpha-synuclein proteinini, Parkinson hastalığına yol açan diğer proteinlerden uzak tutabilmekle hastalık riskinin önlenebileceği bildirildi. 
     Dopamine terapisinin hastalığın seyrinde kısa dönemde etki ortaya koyabildiğine değinen uzmanlar, uzun dönemde dopamine terapisinin belkide Parkinson hastalığının ağırlaşmasına yol açabileceği görüşünü savunuyor. 
     Bir milyondan daha fazla Amerikalıda bulunduğu belirtilen Parkinson hastalığının, beyindeki hasar nedeniyle kaslarda katılaşmaya ve vücutta titremeye yol açtığı biliniyor. 
     Parkinson hastalığına karşı geniş ilginin, bu hastalığın ünlü boksör Muhammet Ali, Amerikan eski Adalet Bakanı Janet Reno ve sinema yıldızı Michael Fox'ta görülmesinden sonra arttığı kaydedildi. 
     Bundan sonra konuyla ilgili araştırmaların, hayvanlar üzerinde yapılacağı bildirildi. 
     Araştırma raporu, Journal Nature Medicine adlı dergide yer aldı. 
     





</TEXT>
</DOC>
