<DOC>
<DOCNO> 59157 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/26/son/sontur14.html </URL>
<DATE> 2001/12/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Yılbaşına Tarkan'la girmenin bedeli küçük bir servet 
</HEADLINE>
<TEXT>

     Yılbaşı gecesine bir kaç gün kala ''ne yapacağız'' telaşı yoğunlaşırken, yeni yıl programları içinde Antalya'daki Tarkan konserli etkinliğin diğer eğlence programlarına göre daha pahalı olduğu bildirildi. 
     Yılbaşına Tarkan konseriyle girmek isteyen 2 kişi, 3 gece paket program için 1 milyar 320 milyon lira ödeyecek. 
     Tarkan konserli yılbaşının en uygun fiyatı konaklama yapmadan konser ve yeni yıl balosuna katılmak. Bu programın içki, yemek ve konser dahil tek kişi fiyatı 250 milyon lira. 13-20 yaş arası gençler, bu programı özel indirimle 120 milyon liraya izleyebilecekler. 
     Muazzez Abacı'nın Antalya'da vereceği konser ise balo dahil tek kişi için 175 milyon lira, 3 gece ve Abacı konserli konaklama ise 2 kişi için 550 milyon lira. 
     Yine Akdeniz kıyısında bir otelde Emel Sayın Konserli 3 Gecelik yılbaşı tatili ise 2 kişi için 950 milyon lira. 
     Antalya'da 5 yıldızlı otellerde sanatçısız yılbaşı balosu ve 1 gece tam pansiyon konaklama 65 ve 83 milyon lira arasında değişiyor. 
     Yılbaşında sanatçı dinlemek yerine kayak yapmayı tercih edenler Uludağ'da gecelik 110 milyon ile 150 milyon lira arasında tam pansiyon konaklarken, Kartalkaya'da bu fiyatlar, 107 ila 140 milyon lira arasında değişiyor. Erzurum'da yılbaşı fiyatları ise 1 gece için her şey dahil 84 milyon lira. 
     Bolu, Pamukkale, Afyon, Kızılcahamam gibi termal otellerde dinlenmek isteyenler ise tek kişi tam pansiyon 40 ila 100 milyon lira arasında ücret ödeyecek. KKTC'de 3 gece paket programlar ise 680 ila 350 milyon lira arasında değişiyor. 
     Ankara, İstanbul, İzmir gibi büyük kentlerde tek gece yılbaşı eğlencesine katılmak isteyenler ise sanatçılı programlara 200 milyon ila 100 milyon lira arasında, sanatçısız programlara da 100 ila 50 milyon lira arasında para ödeyerek katılabilecekler. 
     






</TEXT>
</DOC>
