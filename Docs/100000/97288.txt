<DOC>
<DOCNO> 97288 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/22/son/sondun27.html </URL>
<DATE> 2002/07/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Dünya felaketlerle uğraşıyor... 
</HEADLINE>
<TEXT>

     Dünyanın çeşitli bölgelerinde afetler can almaya devam ediyor. 
     Güney Afrika'da bastıran karakış 22 kişinin ölümüne neden oldu. 
     Meteoroloji yetkilileri, birkaç gündür ülkeyi etkisi altına alan soğuk hava dalgasının çeşitli bölgelerde 22 kişinin ölümüne yol açtığını belirttiler. 
     Kötü hava koşulları geçen hafta bir petrol gemisiyle hububat yüklü geminin çarpışmasına da neden olmuştu. 
     Bu arada, Hindistan'da bir süredir etkili olan muson yağmurlarının dünden bu yana 70 kadar köyün sular altında kalmasına neden olduğu bildirildi. 
     Temmuz başından beri yağan muson yağmurlarına bağlı seller yüzünden 1 milyon kişi evlerini terk etmek zorunda kalırken, evsiz kalanların sayısı 140 bini buldu. 
     Rusya'da etkili olan aşırı sıcaklar nedeniyle hafta sonunda serinlemek üzere başkent Moskova'daki yapay göletlere girenlerden 16'sının boğularak öldüğü belirtildi. 
     İnterfaks ajansının haberine göre, aşırı sıcaklardan bunalıp serinlemek isteyen ancak boğularak ölen kişilerin sayısı 1 Haziran'dan bu yana 164'a yükseldi. 
     Romanya'da hafta sonu başlayan sağanak yağışın yol açtığı sel felaketinde de 5 kişinin öldüğü bildirildi. 
     Yetkililer, yüzlerce evin ve binlerce dönüm arazinin zarar gördüğü felakette, 7 yaşındaki bir erkek çocuğun da kaybolduğunu kaydettiler. 
     Nehirlerin yataklarından taştığı sel felaketinde, binlerce hayvanın telef olduğu köprülerin ve yolların zarar gördüğü elektrik ve telefon hatlarının koptuğu kaydedildi. 
     

     
</TEXT>
</DOC>
