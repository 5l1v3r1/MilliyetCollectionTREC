<DOC>
<DOCNO> 78877 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/17/son/sondun36.html </URL>
<DATE> 2002/04/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Arafat "Şaron kana susamış" 
</HEADLINE>
<TEXT>

     Filistin lideri Yaser Arafat, İsrail'in saldırılarına son vermesi amacıyla uluslararası topluma çağrıda bulunarak, İsrail Başbakanı Ariel Şaron için ''kana susamış'' dedi. 
     İsrail askerlerinin, Batı Şeria'nın Ramallah kentindeki karargahında kuşattığı Arafat, dün Tunus televizyonu TV7'ye telefonla yaptığı açıklamada, ''Dünya, İsrail'in Filistin topraklarındaki askeri kampanyasına son vermeli, çünkü durum oldukça ciddi'' dedi. 
     Şaron için ''kana susamış'' ifadesini kullanan Arafat, ''Onun tarihi biliniyor, elleri kana bulanmış. Filistin kampları Sabra ve Şatila'daki kasaplığın arkasında onun olduğunu unutmuyoruz'' diye konuştu. 
     Şaron'un uzlaşmaz tutumu yüzünden İsrail askerlerinin Filistin topraklarından çekilmesi için yapılan görüşmelerin başarısız olduğunu söyleyen Arafat, ''Onlar durmadan çekilmekten bahsediyorlar. Aynı zamanda ABD Dışişleri Bakanı Colin Powell, bir buçuk haftadır bölgede ve hiçbir şey olmadı'' ifadesini kullandı. 
     Arafat, ''Son güne kadar kendimizi, topraklarımızı ve kutsal yerlerimizi korumaya kararlıyız'' dedi. 
     
     Nativitas Kilisesi 
     Bu arada Filistin lideri, ABD Dışişleri Başkanı Powell ile görüşmesinden sonra yaptığı açıklamada, Beytüllahim'deki Nativitas İsa'nın Doğumu Kilisesi'nin kuşatılmasının ''utanç verici'' olduğunu söyledi. 
     Arafat, ''Nativitas Kilisesi'ne yönelik utanç verici saldırıları, uluslararası alanda kim kabul eder Bu kutsal yerlere yapılanları kim kabullenir'' diye konuştu. 
     İsrail askerleri, yaklaşık iki haftadır 200 silahlı Filistinlinin bulunduğu kiliseyi kuşatma altında tutuyor. 
     





</TEXT>
</DOC>
