<DOC>
<DOCNO> 61835 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/11/son/sontur24.html </URL>
<DATE> 2002/01/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Adanalı eczacılardan kar oranının düşürülmesine protesto 
</HEADLINE>
<TEXT>

     Sağlık Bakanlığı'nın ilaç fiyatlarında eczanelerin kar oranlarının yüzde 10'a düşürülmesine yönelik kararına tepki gösteren Adana'daki eczacılar, yürüyüş yaptılar, faks çekerek uygulamayı protesto ettiler. 
     Adana 4. Bölge Eczacı Odası Başkanı Erdoğan Çolak, ekonomik krizler nedeniyle Adana'da 6 ay içinde 10, Türkiye genelinde de bin civarında eczanenin kapandığını söyledi. 
     Adana'da ödenekleri zamanında alamadığı için bankalardan aldıkları borçlarla faaliyetini sürdürmeye çalışan 150 eczacının güç durumda olduğunu ifade eden Çolak, ''Her kriz döneminde ilaç ödemelerinin vadesi uzatılmıştır. Karar ciddi ve vahimdir. Eczacıların ölümüne davetiye çıkarmaktır. Tebliğ derhal iptal edilmelidir'' diye konuştu. 
     Oda önünde toplanan eczacılar, daha sonra uygulamayı protesto eden pankartlar taşıyıp sloganlar atarak Büyük Postane'ye kadar yürüdüler. 
     Eczacılar, Cumhurbaşkanı Ahmet Necdet Sezer, Başbakan Bülent Ecevit, Devlet Bakanları ve Başbakan Yardımcıları Devlet Bahçeli ve Mesut Yılmaz ile Sağlık Bakanı Osman Durmuş'a faks çekerek sorunlarını anlattılar ve uygulamanın iptalini istediler. 
     






</TEXT>
</DOC>
