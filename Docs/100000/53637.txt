<DOC>
<DOCNO> 53637 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/22/son/sontur22.html </URL>
<DATE> 2001/11/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Kredi alamayan telekom tekniksyeni bankanın telefonlarını kesti 
</HEADLINE>
<TEXT>

     Şanlıurfa'nın Ceylanpınar İlçesi'nde, Türk Telekom'da görevli teknisyen, kredi talebinde bulunduğu Ziraat Bankası'ndan olumlu yanıt alamayınca, bankanın telefon hatlarını görüşmeye kapattı. Telefonları ve online sistemi devre dışı kalan bankada, bir süre işlem yapılamadı. 
     Türk Telekom Ceylanpınar Şubesi teknisyenlerinden Musa Yeniaras, İlçe Ziraat Bankası Şubesi'nden kredi talebinde bulundu. 
     Kredi için gerekli koşulları yerine getiremeyen Musa Yeniaras, Ziraat Bankası Ceylanpınar Şube Müdürü Mehmet Sevim ile tartıştı. 
     Tartışmadan sonra çalıştığı Türk Telekom Şubesi'ne giden Musa Yeniaras, önce banka müdürü Mehmet Sevim'in ev telefonunu, ardından da bankanın telefonlarını görüşmeye kapattı. 
     Bunun üzerine bankanın tüm telefonlarının yanı sıra online sistemi de devre dışı kalırken, olay Mehmet Sevim'in telefon arızası için Türk Telekom'a müracaat etmesiyle aydınlandı. 
     Musa Yeniaras'ın kredi talebine olumsuz yanıt alması üzerine Ziraat Bankası'nın ve müdür Mehmet Sevim'in ev telefonunu görüşmeye kapattığını belirleyen Ceylanpınar Türk Telekom Başmüdürü Ahmet Recep Yiğiter'in, Musa Yeniaras hakkında idari soruşturma başlattığı öğrenildi. 
     






</TEXT>
</DOC>
