<DOC>
<DOCNO> 87990 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/05/siyaset/siy07.html </URL>
<DATE> 2002/06/05/ </DATE>
<TIME>  </TIME>
<AUTHOR>  </AUTHOR>
<HEADLINE>
ANAP’ta hesaplaşma 
</HEADLINE>
<TEXT>
Yılmaz Mumcu bencil 
     ANKARA Milliyet 

     ANAP İl Başkanları Değerlendirme Toplantısı’nda "Partiyi tartışmaya açmak Türkiye’ye olan sorumluluğumuzun gereğidir. Halk güvenilmez buluyorsa bunu masaya koyup yüzleşmek lazım" eleştirisinden sonra Genel Başkan Mesut Yılmaz tarafından Genel Başkanvekilliği görevinden alınan Erkan Mumcu, önceki günkü MKYK toplantısında Yılmaz ile yüzleşti. MKYK toplantısında üyeler parti içi tartışmaları gündeme getirirken Yılmaz, partiyi ve kendisini eleştirdiği için görevden aldığı Mumcu’ya dönerek "Sen bencil davrandın" dedi. 
     Bu sözler üzerine Mumcu da, "Siz bir gün önce benim yapacağım konuşmayı biliyordunuz. Söylediklerimin arkasındayım. Bu partide özeleştiri yapmalıyız" karşılığını verdi. Toplantı sonrası Genel Başkan Yardımcısı Bülent Akarcalı bilgi verirken, yeni hükümet ve zamansız seçim arayışlarına yönlendirilmesinin Türkiye’ye enerji ve zaman kaybından başka bir şey kazandırmayacağını ifade etti. 



 SİYASET 
















</TEXT>
</DOC>
