<DOC>
<DOCNO> 70974 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/05/son/sontur05.html </URL>
<DATE> 2002/03/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Havalar ısındı ama siz iyisi mi sıkı giyinin.. 
</HEADLINE>
<TEXT>

     İnfeksiyon Uzmanı Prof. Dr. İsmail Balık, aniden ısınan havalara aldanan insanların ince giymeye başladığını belirtirken, bu havaların bulaşıcı hastalıklara davetiye çıkardığını bildirdi. Balık, montsuz dolaşılmaması gerektiğini belirtirken, "Havalar aldatıcı" dedi. 
     Ankara Üniversitesi Tıp Fakültesi İnfeksiyon Hastalıkları Anabilim Dalı Öğretim Üyesi Prof. Dr. İsmail Balık, yaptığı açıklamada, havadaki ani ısı değişimi nedeniyle bulaşıcı hastalıklar şikayetiyle hastanelere olan başvuru sayısının arttığını bildirdi. Balık, bahar aylarında ani ısı değişimlerine bağlı olarak hormonal değişimlerin gözlendiğini, ülseri olan kişilerde ağrıların çoğaldığını, su çiçeği, kabakulak, grip, nezle gibi bulaşıcı hastalıkların arttığını belirtti. Bahar aylarında astım, kalp hastalarının risk grubunda oduğunu söyleyen Balık, "Tabiatın uyanması ile ağaçlarda polenlerin, allerjen madde miktarının artması astım hastalarında şikayetin artmasına neden olur. Bunlar polenlerin bol olduğu piknik alanlarına, ormanlara gitmekten kaçınmalı" diye konuştu. 
     Ani ısınan havaya aldanan insanların hemen kazakları, montları atmasının enfeksiyonların artmasına neden olduğunu ifade eden Balık, "Kıyafetin incelmesi nedeniyle vücut kendini tam koruyamıyor. Akşam ile gündüz arasındaki ısı farkının fazla olması nedeniyle vücudun dengesi bozuluyor, enfeksiyon kapma riski artıyor. Bu tür hastalıklardan korunmak için giyilen şeylere dikkat etmek lazım. Sıcak havalar yanıltıcı" uyarısında bulundu. 
     
     Rastgele öpüşmeyin 

     İsmail Balık, Türk toplumunun kötü bir alışkanlığı olan öpüşmenin bulaşıcı hastalıkları artırdığını bildirirken, "Maalesef gelişigüzel öpüşme alışkanlığımız var. Bu solunum yolu ile bulaşan hastalıkların artmasına neden oluyor. 
     Tokalaşmak da ayrı bir risk. İnsanların sık sık mendil değiştirmesi ya da kağıt mendil kullanması gerekiyor. 
     Tokalaşma ve öpüşmekten kaçının" diye konuştu. 
     






</TEXT>
</DOC>
