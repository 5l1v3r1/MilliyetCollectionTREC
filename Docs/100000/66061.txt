<DOC>
<DOCNO> 66061 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/05/son/sonspo13.html </URL>
<DATE> 2002/02/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Yimpaş Yozgatspor'da hedef, Fenerbahçe maçında galibiyet... 
</HEADLINE>
<TEXT>

     Yimpaş Yozgatspor'da hedef, cumartesi günü konuk edilecek Fenerbahçe'yi yenmek. 
     Malatya deplasmanında umduğunu bulamayan ve puan cetvelinin dibine demir atan kırmızı-siyahlı ekip, Fenerbahçe karşısında alacağı galibiyetle kümede kalma şansını sürdürmek istiyor. Teknik direktör Rasim Kara, özellikle iç sahada puan kaybına tahammüllerinin bulunmadığını belirterek, futbolcularından Malatyaspor maçını unutmalarını istedi. 
     Günü iki ayrı antrenmanla geçiren kırmızı-siyahlı ekibin yeni transferi Ganalı Muasa Sakyi Gsare'nin antrenmanlardaki çabukluğu ve takım arkadaşlarıyla uyumu teknik heyeti sevindirdi. Sakatlığı süren Cihat ve kart cezalısı Cem'in forma giyemeyeceği Fenerbahçe maçından galibiyetle ayrılmaktan başka çarelerinin bulunmadığını bildiren teknik direktör Rasim Kara, ''Maçı kazanmak için tüm kozlarımızı oynayacağız'' dedi. 
     Fenerbahçe'nin şampiyonluk yarışından kopmamak için mücadele ederken, kendilerinin de düşme hattının üzerine çıkabilmek için galibiyete ihtiyaçlarının bulunduğunu vurgulayan Kara, futbolcularının oldukça istekli ve kazanma hırsı ile çalıştıklarını söyledi. Kara, ''Bu maç her iki takım açısından da büyük önem taşıyor. Kazanan taraf olmak için daha önceki maçlarda yaptığımız hataları tekrar etmememiz gerekir'' diye konuştu. 
     Yimpaş Yozgatspor'un yeni golcüsü Muasa Sakyi Gsare, cumartesi günü Fenerbahçe maçında 32 numaralı forma ile sahaya çıkacak. Kırmızı- siyahlı ekibin yeni gol umudu Gsare, ''Eğer maçta forma giyersem, Fenerbahçe'ye golüm olacak'' iddiasında bulundu. 
     






</TEXT>
</DOC>
