<DOC>
<DOCNO> 57451 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/16/spor/spo01.html </URL>
<DATE> 2001/12/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Daum sevinemedi 
</HEADLINE>
<TEXT>

     SİYAH - Beyazlı ekibin teknik patronu Christoph Daum, Göztepe karşısında iyi bir futbol ortaya koyduklarını vurguladı, "Ancak ben çok fazla sevinemiyorum. Myhre’nin ciddi bir sakatlığı var" diye konuştu. Alman hoca, karşılaşma ilgili olarak da, "En zor maçlarımızdan birini kolay kazandık" ifadesini kullandı. 
     TAMER’İN altı ay aradan sonra yeniden sahalara dönmesini de değerlendiren Christoph Daum, "Motivasyonunu artırmak, daha fazla çalışmasını sağlamak için kendisine forma verdik. İkinci yarıda daha iyi bir Tamer izleyeceğiz" açıklamasını yaptı. Genç futbolcu ise, "Kendimi iyi hissediyorum, çok mutluyum" dedi. 
     
MYHRE 1.5 ay yok      GÖZTEPE karşılaşmasının 75. dakikasında Mustafa ile çarpışıp sakatlanan ve oyundan alınan Myhre’nin sağ omuz bağlarında kısmi yırtık olduğu açıklandı. Alman Hastanesi’nde dün gece geç saatlerde röntgeni çekilen Norveçli kalecinin yaklaşık 1.5 ay sahalardan uzak kalabileceği belirtildi. Tedavisine başlanan Myhre Trabzonspor maçına yetiştirilmeye çalışılacak. 
     
İlginç zirve      BEŞİKTAŞ Başkanı Serdar Bilgili, Göztepe maçından önce Teknik Direktör Daum ile bir araya geldi. Hilton Oteli’nde yapılan ve üç saat süren toplantıda Alman hoca, "Avrupa’dan birçok teklif var. Ancak sizin aday olup olmayacağınız belirsizliğini koruyor. Adaylığınızı koyacak mısınız Bir an önce karar vermeniz gerekir. Ben de geleceğimi düşünmek zorundayım" diye konuştu. Başkan Bilgili, Daum’un bu sözlerine, "Şubata kadar bekle, rahat ol. Her şey şubat ayı içinde açıklık kazanacak" karşılığını verdi. 
     
Notlar      Rıza bıraktı 
     GÖZTEPE Teknik Direktörü Rıza Çalımbay, 6-0’lık Beşiktaş yenilgisi sonrası istifa etti. Daha önce devre arasında ayrılacağını açıklayan Çalımbay dün gece gelen ağır mağlubiyet ve seyircinin protestosu üzerine kararını bir hafta öne aldı ve karşılaşma sonrası görevini bıraktı. 
     
     A.Yıldırım cezalı 
     GÖZTEPE maçının ikinci yarısında sarı kart gören Ahmet Yıldırım cezalı duruma düştü. Genç futbolcu takımının önümüzdeki hafta Gaziantepspor ile sahasında oynayacağı karşılaşmada forma giyemeyecek. Öte yandan altı ay aradan sonra forma giyen Tamer’i maç öncesi sağlık ekibi uyardı. 
     
     Kavga ve barış 
     10 otobüsle İzmir’e gelen Siyah - Beyazlı taraftarla ev sahibi takımın taraftarları arasında kavga çıktı. Atatürk Stadı’nda birbirlerine giren taraflar daha sonra polisin araya girmesi üzerine barıştılar. 
     
     Tümer son anda 
     FENERBAHÇE derbisinde kırmızı kart gören ve iki maç ceza alan Beşiktaş’ın tecrübeli futbolcularından Tümer son anda ilk on birde sahaya çıktı. Teknik Direktör Daum, Tümer ile Sertan arasında uzun süre kararsız kaldı. Sertan’ı yedeğe çeken Daum, Tümer’i sahaya sürdü. 
     
     Bilet isyanı 
     BEŞİKTAŞLI taraftarlar, Atatürk Stadı’nda kale arkasının verilmesi üzerine isyan bayrağını çektiler. Yönetici İbrahim Altınsay ile görüşen bir grup taraftar, "Hem kale arkasını verdiler, hem de 5 milyon liralık bilet fiyatını ikiye katladılar" diye konuştular. Kapalı tribünden yer almak için girişimler yapan taraftarların bu isteği güvenlik nedeniyle geri çevrildi. 
     
     Tayfur’a armağan 
     GÖZTEPE maçında şık bir vuruşla ağları havalandıran Tümer, ilk golünü babalık sevincini yaşayan kaptan Tayfur’a armağan etti. Golden sonra tribünlere dönüp, iki eliyle bebek taşırcasına görüntü veren Tümer, daha sonra tecrübeli futbolcuyu işaret edip, golün sevincini paylaştı. 
     
Nasıl oynadılar      Beşiktaş 
     MHYRE Maç süresince kalesinde ciddi bir tehlike yaşamadı. Hava toplarında zamanlamasıyla savunmayı rahatlattı. 
     ALİ EREN Alan savunmasını başarıyla yaptı. Sık sık ileri çıkarak hem orta sahaya, hem de ofansa isabetli toplar attı. 
     RONALDO Her geçen gün devleşiyor. Topla çıkışları mükemmel. Görevini yapmakla kalmıyor, ileri çıkıp gol de atıyor. 
     AHMET YILDIRIM Yerini sağlamlaştırdı, artık formayı kolay kolay bırakmaz. Arkadaşlarıyla uyumu ise mükemmel. 
     İBRAHİM Geçmişte orta sahadaydı. Şimdi savunmada görev alıyor. Sol kulvarı Bayram ile birlikte çok iyi kullandı. 
     KHELESTOV Pozisyonlarda oldukça sakindi. Sade bir futbol oynuyor. Ancak görevini de doğrusu mükemmel yapıyor. 
     BAYA Son üç maçta ortaya çıktı. Asistler yaptı. Gol attırdı. Tümer'in golündeki pası gerçekten alkışa değerdi. 
     TAYFUR İlk kez baba olmanın mutluluğunu yaşıyor. Yeniden yerine döndü. Orta sahada iyi savaştı. Ofansa destek verdi. 
     BAYRAM Çıkışını sürdürüyor. Sol kulvarı mükemmel kullandı. Takımının ilk golünün oluşmasını sağlayan isimdi. 
     TÜMER Cezası bitti. Gollerle işbaşı yaptı. Hem orta sahaya yardım etti. Hem oyun kurdu. Klası asla tartışılmaz. 
     İLHAN Servet'in markajındaydı. Gol atmak için çırpındı. İlk yarıda pozisyon buldu, son vuruşta acemileri oynadı. 
     AHMET DURSUN Maç eksiğini tamamlamaya çalışıyor. Nitemi attığı golle eski günlerine dönmeye başladığını kanıtladı. 
     FEVZİ Skor kopunca, kaleyi son 15 dakikada devraldı. Hata yapmadı. Kaleye her zaman talip olduğu mesajını yolladı. 
     TAMER Altı ay sonra sahaya ayak bastı. Moral bulması son beş dakikada oyuna alındı, kendini gösterme fırsatı bulamadı. 
     



 SPOR 























</TEXT>
</DOC>
