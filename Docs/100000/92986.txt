<DOC>
<DOCNO> 92986 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/30/son/sondun08.html </URL>
<DATE> 2002/06/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Kabil Havaalanı'nın denetimi Türk Hava Kuvvetleri'nde... 
</HEADLINE>
<TEXT>

     Türk Hava Kuvvetleri, Afganistan'da Uluslararası Güvenlik Destek Gücü'nün ISAF denetimindeki Kabil Uluslararası Havaalanı'nın kontrolünü devraldı. 
     Devir teslim törenine, ISAF Komutanı Tümgeneral Hilmi Akın Zorlu, Hava Kuvvetleri Lojistik Başkanı Tümgeneral Selahattin Şener, Türkiye'nin Kabil Büyükelçisi Müfit Özdeş, Afganistan Savunma Bakanlığı temsilcisi General Zahir Ahber, Kabil Havaalanı'nın eski komutanı İngiliz Albay Graham Stacy ve yeni komutanı Kurmay Albay Kazım Öndül ile askeri yetkililer katıldı. 
     Törenden önce Kabil Havaalanı'nda İngiliz Albay Stacy ve Kurmay Albay Öndül tarafından tanıtım brifingi verildi. 
     İngiliz Albay törendeki konuşmasında, 5 aydır Kabil Havaalanı'nda yenilik yaparak hizmet verdiklerini, bu görevi Türk Hava Kuvvetleri'nin de 6 ay devam ettireceklerine emin olduklarını söyledi. 
     Kurmay Albay Kazım Öndül ise konuşmasında, birçok ülkede başarılı şekilde görev icra ettiklerini ve böyle önemli bir görevin bilinci ve sorumluluğunda olduklarını, 6 ay boyunca bu görevi en iyi şekilde yerine getireceklerini belirtti. 
     Albay Öndül, havaalanı çevresinde hala 90 bin kadar mayın olduğu uyarısında da bulundu. 
     Afganistan Savunma Bakanlığı temsilcisi General Zahir Ahber de, ''Afganistan'da terörün yok edilmesi sadece Afganistan'ın değil dünyanın zaferidir'' dedi. 
     ISAF'ın Afganistan'a gelmesinden sonra Afgan halkının rahat nefes alarak gece gündüz işlerine gidebildiğini belirten Ahber, ISAF'ın Kabil'in güvenliğini sağlamakta olduğu gibi Afganistan milli ordusunun kurulmasında da önemli yardımlarda bulunduğunu kaydetti. 
     Ahber, Türkiye'nin görevi devralmasıyla Kabil Havaalanı'nın da düzene gireceğini söyledi. 
     Tümgeneral Hilmi Akın Zorlu da yaptığı konuşmada, Loya Jirga toplantılarının başarıyla sonuçlandığını, herhangi bir sıkıntı olmadan devlet başkanının seçildiğini söyledi. 
     Zorlu, Türk Hava Kuvvetleri'nin operasyonun kalbi durumunda olan Kabil Havaalanı'ndaki görevini ve sorumluluğunu en iyi şekilde yerine getireceğini belirtti. 
     Konuşmanın ardından eski ve yeni komutanlar, ülkelerinin hava kuvvetlerinin sembolü olan plaketleri birbirlerine hediye etti. 
     ISAF'a ait Türk ve İngiliz bayraklarını taşıyan bir helikopterin görev alanından geçmesinin ardından İngiltere milli marşı çalındı. 
     İngiliz bayrağının indirilmesinin ardından, İstiklal Marşı çalındı ve Türk bayrağı göndere çekildi. 
     Günde 60 sivil uçağa hizmet eden, Kabil Havaalanı 6 ay boyunca 2200 uçağa hizmet edecek. 
     Türk Hava Kuvvetleri'nin açıklamasında, Bosna, Kosova, Somali görevlerinde uluslararası barış harekatlarında binlerce görev uçuşunu başarıyla icra eden Hava Kuvvetleri Komutanlığı'nın, tarihinde ilk defa lider ülke konumunda yabancı bir ülkenin başkentinde uluslararası havaalanının neredeyse tüm işletme sorumluluğu aldığı vurgulandı. 
     Açıklamada, bu maksatla Kabil Havaalanı'na gelen ve giden tüm uçakların terminal, hava trafiği, meteoroloji, güvenlik ve işletme ihtiyaçlarının Türk Hava Kuvvetleri'nin kontrolünde olacağı belirtildi. 
     





</TEXT>
</DOC>
