<DOC>
<DOCNO> 67345 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/13/guncel/agun.html </URL>
<DATE> 2002/02/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Cem zoru başardı 
</HEADLINE>
<TEXT>

11 Eylül saldırılarıyla Batı’da İslam’a karşı oluşan önyargı, İslam ülkelerini İstanbul’da Avrupalılarla buluşturan Cem sayesinde silindi 
     ÖZGÜR EKŞİ, ÖMER ERBİL, ELİF KORAP, PINAR AKTAŞ, AYTEN GÖRGÜN Fotoğraf AHMET DUMANLI 

     Türkiye, 11 Eylül’de Ladin’in ABD’ye yaptığı saldırı sonrasında çatışma noktasına gelen medeniyetleri, bir araya getirerek, yeniden diyaloğun sağlanmasında önemli rol oynadı. Dışişleri Bakanı İsmail Cem’in önderliğinde gerçekleştirilen İKÖ - AB Ortak Forumu, 75 ülkenin devlet adamlarını buluşturarak 21. yüzyılın en önemli olaylarından biri oldu. 
     
     BU BİR RASTLANTI DEĞİL’ 
     Çırağan Sarayı’nda dün başlayan "Uygarlık ve Uyum Siyasi Boyut" konulu "İslam Konferansı Örgütü İKÖ - Avrupa Birliği AB Ortak Forumu"nun açılış konuşmasını yapan Cem, "Bu konferansı içinde bulunduğumuz özel konjonktürde düzenliyor olmamız rastlantı değildir. Gerçekten de, bu buluşmayı zorunlu ve muhteşem katılımı gerçek kılan, hepimizin hissettiği bir tehlike olmuştur" dedi. 
     
     GELİŞMELER UMUT VERİCİ’ 
     Cumhurbaşkanı Ahmet Necdet Sezer de insanlığın karşı karşıya bulunduğu sorunların başında terörizmin geldiğini belirterek, "11 Eylül olaylarının hemen ardından gerek İKÖ, gerek AB’nin terörizm karşısında sağduyulu ve ileriye dönük bir tutum benimsemiş olması umut vericidir" diye konuştu. Sezer, yıllardır terörden en çok etkilenen ülkelerin başında gelen Türkiye’nin terörün dininin, coğrafyasının olmadığını savunduğunu vurguladı. 
     
     İSTANBUL DOĞRU YER’ 
     AB Dönem Başkanı İspanya Dışişleri Bakanı Josep Pique, İstanbul’un böyle bir toplantı için çok uygun bir kent olduğunu belirterek, "11 Eylül saldırıları kültürler arasında diyalog eksikliğiyle açıklanamaz. Terörizm dini, ırkı, dili ne olursa olsun herkesi ilgilendiren bir olgudur. Müslüman aydınlar olmasaydı, Avrupa Avrupa olmazdı" diye konuştu. İKÖ Dönem Başkanı Katar Dışişleri Bakanı Şeyh Hamad Bin Cabir El Tani ise şöyle konuştu 
     
     İSLAMA GÖLGE DÜŞTÜ’ 
     "Türkiye, İslam dünyası ile Avrupa’yı birleştirici önemli bir konumdadır. İslam masumdur. 11 Eylül kendini ilgilendirir, İslam’ı değil. Bu suçlamalar İslam’a büyük gölge düşürdü. Ülkeler birbirine tahakküm etmek alışkanlıklarından vazgeçmelidirler. İnsanların kendi kaderlerini tayin etme hakkı terörizmle bir tutulamaz. Medeniyetler çatışması deniliyor, karşımızda bir Filistin sorunu var. Batı terörizmin tanımını yaparken, bunu Araplar ve Müslümanların dışlanması olarak anlıyor." 
     
Sponsorlu zirve yaptı      Avrupa ülkelerini İslam ülkeleriyle buluşturan forum için Dışişleri Bakanı Cem, sponsor desteği aldı. CNN Türk, İstanbul Borsası, Mydonose Show Land, TÜRSAB, Kavaklıdere Şarapları, Denizbank, Siemens, Efes Pilsen, THY ve Kuru Kahveci Mehmet Efendi foruma destek verdi. 
     
Eşler de boş durmadı      İstanbul’un tarihi yerlerini gezen katılımcıların eşleri, Sevgililer Günü alışverişlerini de Kapalıçarşı’da yaptılar 
     Forum sürerken, katılımcıların eşleri de İstanbul’un tarihi ve turistik yerlerini gezdi. Aralarında Malta eski Cumhurbaşkanı Bonicci’nin eşi Mifasud Bonicci, Portekiz Heyet Başkanı ve Devlet Bakanı Filipe Amado’nun eşi Marta Amado, Danimarka Ankara Büyükelçisi’nin eşi Yelena Hoppe, Endonezya Heyet Başkanı’nın eşi Anita İbrahim Yusuf, Bernard Lewis’in eşi Ellen Ellis Churcill’in de bulunduğu 12 kişilik heyet, Dolmabahçe Sarayı ve Türk İslam Eserleri Müzesi’ni ziyaret etti. Şehri çok beğenen Bonicci, İstanbul’un insanlığa bir armağan olduğunu söyledi. 
     
     Büyükelçinin eşi rehberlik yaptı 
     Forumun organizasyonundan sorumlu Büyükelçi Murat Ersavcı’nın eşi Zeynep Ersavcının gezdirdiği heyette en çok alışverişi Marta Amado yaptı. Ayna ve kol düğmesi gibi birçok aksesuvar alan Amado, "Alışverişi, gezmeyi, kültürleri tanımayı seviyorum. Eşime sevgililer günü için kol saati aldım" dedi. 
     Pakistan’ın Ankara Maslahatgüzarı’nın eşi Faiza Yauhar uzun pazarlıklar yaptığı için grubu bol bol bekletti. Ancak alışveriş yapmadı. Yauhar, "Burada yabancı olduğumuz ve kameralar bizi izlediği için fiyatları çok yüksek söylediler" dedi. 
     
Dansın sultanlarını izlediler...      Konuk bakanlar gün boyu süren yoğun temponun ardından, yorgunluklarını Sultans of the Dance gösterisini izleyerek attı. Mydonose Showland’deki özel gösterinin ev sahipliğini Dışişleri Bakanı İsmail Cem ile eşi Elçin Hanım yaptı. Bakanların bir kısmı İstanbul’dan erken ayrıldığı için gösteriye katılamazken, Yunanistan Dışişleri Bakanı Yorgo Papandreu ve Afganistan Dışişleri Bakanı Abdullah Abdullah izleyiciler arasındaydı. Cem ile yan yana oturan Papandreu, programın ikinci bölümününde salondan ayrıldı. 
     
Mönüyü Cem’in eşi onayladı      Katılımcıların Çırağan Sarayı içindeki Bellini Restorant’ta yiyecekleri öğle yemeğini hazırlayan şef aşçı Mehmet Siriş, yemeklerin İsmail Cem’in eşi Elçin Cem tarafından tek tek test edildiğini söyledi. Konuklar öğle yemeğinde ara sıcak olarak ravyoli, ana yemek olarak somon ve levrekten oluşan karışık balık tabağı ve tatlı olarak da çikolatalı zarf yedi. Mönüyü, daha önce de Clinton’a yemek yapan 100 kişilik bir ekip hazırladı. 
     
İstanbul ruhu başarılı      İLBER ORTAYLI 

     İslam Konferansı Örgütü ve Avrupa Birliği arasında Türkiye arabuluculuk yapıyor. Doğrusu Dışişleri Bakanlığı pek etkin hareket etti. 
     İlk önce 11 Eylül havası içinde bu gibi faaliyetleri lütfen destekliyor gibi davranan AB üyeleri, Ortadoğu ve Balkanlar’ın tam kadro katılımı üzerine konferansa koştu. 
     
     Fransız geleneğinin devamı... 
     Forum görülmemiş genişlikte bir dış bakanlar toplantısına dönüştü. İlk gün Fransa Dışişleri Bakanı Hubert Vedrine’nin kısa konuşmasında bu gibi buluşmalar için "İstanbul ruhu" deyimini kullanması herkes tarafından ilgiyle karşılandı. Napoleon Bonaparte’den ve August Comte’den beri Fransız laik düşüncesi İstanbul’u uygarlıkların merkezi büyük metropol olarak görür. Şimdi o geleneği Dışişleri Bakanı ortaya koyuyordu. Ürdün Prensi Hasan bin Talal her zamanki parlak üslubu ve geniş bilgisiyle İstanbul ve Türkiye’yi ve bunlarla beynelmilel kültür parlamentosunu ele aldı. Bu forum doğrusu bir başarı olarak gelişiyor. Ancak toplulukların devamı bilhassa uluslararası akademik dünyanın katkısı gerekiyor. Bütün bunlar Türkiye’nin örgütlenmesi ve işleri yüklenmesi ve devam ettirmesiyle mümkün olabilir. 
     
     Her dinden diplomat bir arada 
     İranlılar, Müslüman Arap dünyası temsilcileri her dinden Avrupalı diplomat ve akademisyenler, Türkler bir araya gelip yarı siyasi, yarı ilmi bir toplantıda tartışıyor. Bu gerçekten önemli bir olay. Yunan Roma mirasını en iyi Müslüman dünyanın alıp geliştirdiğini söyledi. Medeniyetler çatışması bize yabancı biz her dinden topluluklar bir arada yaşayıp geldik diyor. 
     İran Dışişleri Bakanı Harazi tam bir arabulucuydu. Terör İslamın değil beynelmilel karakterleri ve hareketlere bağlı bir hastalıktır demeye getirdi. Haklıydı... Prof. Bernard Lewis, medeniyetler çatışmasında medeniyet lafının çoğul olarak kullanılması dahi bir ilerlemedir diyor. Çünkü medeniyet bugüne kadar herkes için "bize ait" bir keyfiyetti. Öbürleri gayri medeniydi. İslam ve Avrupa’yı asimetrik kavramlar olarak gördüğünü söyledi. 
     
     Mısırlı Bakan’ın çelişkisi 
     Mısır Dışişleri Bakanı El - Sayed ise, bu asimetriyi pek kabul etmiyor. Adını koymasa da Avrupa Hıristiyan Medeniyeti olduğunu kendi söylüyor, dedi. Medeniyetlerarası diyalog eskiden beri vardır dedi. Ama kendi de Akdeniz etrafındaki medeniyetlerden biri olarak "Arap medeniyeti"nden söz ediyor. İşte bu da pek ters bir gelişme. Ortaçağda "İslam medeniyeti" gibi kavumların ortak medeniyetinden söz edilir. Ama bunu abrize etmek de yeni Arap milliyetçisi yorumdu. Başka, "diğeri" olarak nitelemek izafi bir tavırdır dedi. Tolerans kültürü bu nedenle önemlidir. 
     Forum başarılı bir başlangıç olarak devam ediyor. 
     



 GÜNCEL 















</TEXT>
</DOC>
