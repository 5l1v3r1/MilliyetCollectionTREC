<DOC>
<DOCNO> 61715 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/11/yasam/yas02.html </URL>
<DATE> 2002/01/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Bu gözler çikolataya hep uzaktan bakacak 
</HEADLINE>
<TEXT>

Buğday ve yulafta bulunan bir maddenin yol açtığı çölyak hastalığı’nın pençesine düşen Mendi, ne pasta ne ekmek ne de çikolata yiyebiliyor... 
     ASLI ÖKTENER İstanbul 

     Adı Mendi. Henüz 9 yaşında. Mumları var gücüyle üfleyip, doğum günü pastasından koca bir dilim alıp, afiyetle yemeyi özlemiş en çok. Yapamıyor çünkü o bir çölyak hastası.’ Yani buğday, arpa ve yulafta bulunan gluten maddesine karşı alerjisi var. Bu maddeyi içeren her yiyecek ona yasak. Bir de isteği var Mendi’nin, korkmadan yiyebilmek için, gıda maddelerinin üzerine "glutenli değildir" yazısının konulmasını istiyor. 
     Vedat ve Lessi Ojalvo çifti, kızlarının çölyak hastası olduğunu 6.5 yıl önce öğrenmiş. 1 yaşından itibaren büyümesi duran Mendi, 2.5 yaşına geldiğinde ishal, kusma ve karın şişliği yüzünden hastaneye kaldırılmış. Yapılan tetkikler sonucu küçük kıza çölyak’ teşhisi konulmuş. 
     
     Ona sakız bile yasak 
     O günden bu yana Mendi, ağzına pasta, kurabiye, çikolata, makarna, kek, kuru üzüm, ekmek ve hamburger süremiyor. Hatta sakız bile çiğneyemiyor. Çünkü bu yiyeceklerde gluten içeren buğday, arpa, çavdar, yulaf, nişasta ve pudra şekeri var. Mendi sadece, patates, pirinç, mısır unu, et ve sebze yiyebiliyor. Bir de İngiltere ve İsrail’den gelirse biraz da ekmek. 
     
     Diyeti bozmamalı 
     Kızının okulunda beden eğitimi öğretmeni olan Lessi Ojalvo, yavrusunu bu illetten korumak için her tür önlemi almaya gayret ediyor ve şöyle konuşuyor "Kantini, öğretmenlerini ve arkadaşlarını sürekli uyarıyorum. İstese de gluten maddesi içeren gıdalar vermemelerini söylüyorum. Eğer bir dilim ekmek yerse ince bağırsakları hemen tepki veriyor. Diyetine dikkat etmezse de hastalık bağırsak kanseri ve kemik erimesine kadar ilerleyebilir." 
     
Çölyak hastalığı nedir      Buğday, arpa, çavdar ve yulafta bulunan gluten maddesi, bazı kişilerin ince bağırsağında alerjik etki gösteriyor. Kişinin yediği her şey sindirilmeden, kusma ve ishal yoluyla vücuttan atılıyor. Çocuğun iki yaşına kadar gösterdiği belirtiler kilo almada duraklama, kronik ishal, kusma, kanı şişliği. İki yaş sonrası ise boy kısalığı, kansızlık, eklem şişliği, karaciğer hastalığı, havale geçirme, ödem ve kaşıntı. 
     



 YAŞAM 



















</TEXT>
</DOC>
