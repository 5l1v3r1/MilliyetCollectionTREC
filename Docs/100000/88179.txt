<DOC>
<DOCNO> 88179 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/06/ekonomi/eko07.html </URL>
<DATE> 2002/06/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Uzanlar New York mahkemesini tanımıyoruz 
</HEADLINE>
<TEXT>

     SEMA EMİROĞLU New York 

     Uzanlar, Motorola ve Nokia’nın, alacaklarına teminat gösterilen yüzde 73.5 oranındaki Telsim hisselerini New York Federal Mahkemesi’ne göndermedikleri için "yargıç kararına direndikleri için karar alınması ve ceza uygulanması" talebine yanıt verdi. Amerikan mahkemesinin yetkisini tanımadıklarını belirten Uzanlar, kendilerine karşı taraflı davranıldığını öne sürdüler. 
     Türkiye’de üç ayrı mahkemenin, Telsim hisselerinin ABD’ye gönderilmemesi için "ihtiyati tedbir" kararı aldığını açıklayan Uzanlar, Türk yargısı kararlarına karşı gelemeyeceklerini belirttiler. 
     
     Sonucu etkilemez ama... 
     Telsim Yönetim Kurulu Başkanı Murat Hakan Uzan, bu konuda New York Güney Bölge Mahkemesi Yargıcı Jed S. Rakoff’a iletilen yeminli ifadesinde, "Bu açıklamayı, sonuç üzerinde fazla bir etkisi olacağına inandığım için yapmıyorum, çünkü mahkemenin 21 Mayıs’ta yayınladığı karar gerekçesini inceledikten sonra, bana ve aileme karşı bu mahkeme tarafından alınan tüm kararların, tamamen davacı tarafın gösterdiği tanıkların uydurması ve spekülasyonuna dayandığını düşünüyorum" dedi. 
     Telsim’in tüm kararlarını kendisinin verdiğini, ne anne ve babası, ne de diğer aile fertlerinin bu konuda herhangi bir sorumlulukları bulunduğunu savunan Uzan, 4 Ocak 2002’deki Telsim hissedarlar kurulu toplantısında alınan ve hisselerde yeni bir sınıf oy hakkı yaratan kararın kayda geçirilmesi ve teminat olarak gösterilen hisselerin ABD’ye gönderilmemesinin de kendi tasarrufu olduğunu bildirdi. 
     
Türk mahkemelerini tanırız’      Uzan, Telsim ürünlerinin dağıtımını yapan AsTel Telekom, Özgünler Elektronik Spor Tesisleri İşletmeciliği ile Pan Ofis Makinaları adlı şirketin Nisan ayında Adana, Sakarya ve Kadıköy’de Telsim aleyhine üç ayrı dava açtığını ve Türk mahkemelerinin, davacıların Telsim hisselerinin yurtdışına çıkarılmasının yasaklanması isteğini kabul ettiklerini de bildirdi 
     "Ben Türk vatandaşıyım ve Türk mahkemelerinin yargı yetkisine tabiyim. ABD’deki bu mahkemenin emirlerine uymak için, Türk mahkemelerinin kararlarını ihlal edemem ve etmeyeceğim. Bu konuda kardeşim Cem Uzan da dahil, savunma tarafında hiç kimse, bu mahkemenin bizim üzerimizde yargı yetkisi olduğunu kabul etmeyecek." 
     



 EKONOMİ 






















</TEXT>
</DOC>
