<DOC>
<DOCNO> 88025 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/05/spor/ydenizli.html </URL>
<DATE> 2002/06/05/ </DATE>
<TIME>  </TIME>
<AUTHOR> MUSTAFA DENİZLİ  </AUTHOR>
<HEADLINE>
Bizi beklemeyin 
</HEADLINE>
<TEXT>

Artık her şey çok açık. Bu grupta rahat yeneceğimiz iki rakibin olduğu dün ortaya çıktı. Kosta Rika, Çin ve Suudi Arabistan, finallerin kalite değerlerinin çok altındalar 
     Değerler vardır, farklıdır. Bu grubun değerleri de farklı. Brezilya ve Türkiye’nin kalite farkı, diğerlerinin kalitesizliği ile birleşti. Türkiye kendi değer ve kalitesini ilk gün ortaya koyamadı. Bundan sonra koyacaktır. 
     Şöyle ki Rüştü mükemmel oyunlarını topu ayağı ile oyuna sokarak da devam ettirecektir. Fatih, Hakan ve diğerleri bedava kart görmeyecektir. Tugay, Emre daha etkin olacaktır. Yıldıray’ın başarılı futbolunu bütün maç ortaya koymasına olanak tanınacaktır. Tüm zamanların en fazla gol atan milli futbolcusu Hakan Şükür bu kadar etkisiz olmayacaktır. Hakan’ın etkisiz olmaması için takım ona mutlaka hücumda destek verecektir, O’nu yalnızlıktan kurtaracaktır. Ve Kore’deki, Japonya’daki uzun yolumuz Kosta Rika maçı ile başlayacaktır. 
     Brezilya karşısında galibiyeti hak eden bir oyun oynamadık. Ama bazı maçlar iyi oyunla değil, zaman zaman çok akılcı davranışlarla kazanılır. Brezilya maçında bu fırsatı yakaladık. Ne zaman rakibe 4 - 5 gol pozisyonu verdikten sonra... İlk etkin kullandığımız top, gol olarak değer kazandı. 
     Maçı teknik açıdan değerlendirecek olursak, Brezilya’nın yakaladığı birçok pozisyona biz izin verdik, ama bunları gole Rüştü’nün başarıları ile birlikte çeviremediler. 
     Artık her şey açık. Bu grupta rahat yeneceğimiz iki rakibin olduğu dün bir daha ortaya çıktı. Şu ana kadar kupada Kosta Rika, Çin ve Suudi Arabistan bu finallerin kalite değerlerinin çok altında olduklarını gösterdiler. Bundan sonra bir talihsizlik yaşarsak gerçekten çok yazık olur. Ama ben hiçbir şekilde buna ihtimal vermiyorum. Söz konusu değildir, olmayacaktır. 
     Kupanın üst değerlere sahip takımlarından biriyiz. Bunu da göstereceğiz. Yukarıda saydıklarımızı bir daha yapmayacağız. Ben Mustafa Denizli olarak hocamıza da, futbolcularımıza da hem inanıyorum, hem de güveniyorum. 
     



 SPOR 











































</TEXT>
</DOC>
