<DOC>
<DOCNO> 76234 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/03/son/sonspo16.html </URL>
<DATE> 2002/04/03/ </DATE>
<TIME>  </TIME>
<AUTHOR>  </AUTHOR>
<HEADLINE>
NBA'in peşinde koştuğu Fatih "Jordan ile oynamak isterim" 
</HEADLINE>
<TEXT>

     Beşiktaş Basketbol Takımı'nın genç pivotu Fatih Solak, ABD Ulusal Basketbol Ligi NBA'de oynamayı istediğini belirterek, ''NBA'de mücadele eden ikinci Türk basketbolcu olma düşüncesi beni çok mutlu eder'' dedi. 
     Fatih Solak, Beşiktaş Kulübü'nün resmi internet sitesi ''www.besiktasjk.com.tr''de taraftarlarla söyleşti. Fatih, soruları yanıtlarken, Beşiktaş'ta mutlu olduğunu, yapılacak transferlerle daha da güçlenecek bir Beşiktaş'ı, gelecek sezon şampiyonluk için şanslı gördüğünü kaydetti. 
     Ligde yer alan müessese takımlarının bütçelerinin çok yüksek olmasının kulüp takımlarını olumsuz etkilediğini, bu nedenle rekabetin de sınırlı kaldığını ifade eden Fatih Solak, heyecanın da yalnızca derbi maçlarda fazla olduğunu söyledi. 
     Fatih, takım olarak sahada uyum açısından iyi bir örnek oluşturduklarını, yabancı oyuncuya ihtiyaçları bulunmadığını da zaman içinde göstereceklerini bildirdi. 
     NBA'de forma giyen Hidayet Türkoğlu'nu çok başarılı bulduğunu anlatan Fatih, kendisinin de bu ligde forma giymeyi istediğini söyledi. 
     Bu konuda çalışmaların sürdüğünü belirten Fatih, ''Bundan 2-3 hafta önce New York Knicks'in benimle ilgilendiğini öğrendim. 
     İstanbul'a gelen menajerler antrenmanlarda beni izlediler. Kendimle gurur duydum. Çünkü Hidayet'ten sonra NBA'de mücadele eden ikinci Türk basketbolcu olma düşüncesi beni çok mutlu eder. Washington Wizards'da, Jordan ile aynı takımda yan yana oynamak isterdim'' dedi. 
     Olumlu gelişme sağlanırsa ABD'ye gitmeyi çok istediğini ifade eden Fatih, eksik yönlerini de sol elini yeterince iyi kullanamaması ve fundamental eksikliği olarak açıkladı. 
     






</TEXT>
</DOC>
