<DOC>
<DOCNO> 81557 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/02/guncel/gun05.html </URL>
<DATE> 2002/05/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Tanıktı sanık oldu 
</HEADLINE>
<TEXT>

Sivas’ta tanık olarak çağrıldığı duruşmada suçunu itiraf eden genç, Vicdan azabı çekiyorum, arkadaşımı ben vurdum’ dedi 
     SİVAS DHA 

     Sivas’ta "Adam öldürmeye tam teşebbüs" davasına tanık olarak çağrılan Ali Denizci, "Vicdan azabı çekiyorum. Arkadaşımı ben vurdum" dedi. 
     Yılbaşı gecesi birlikte içki içerek eğlenmek isteyen Vedat Bayram, Özden Özden ve Ali Denizci arasında çıkan tartışmada Vedat Bayram tabancayla yaralanırken, Özden Özden "Adam öldürmeye teşebbüs" suçundan tutuklandı. Sivas 1. Ağır Ceza Mahkemesi’nde görülen davanın son duruşmasına Vedat Bayram katılmazken, tutuklu yargılanan Özden Özden hazır bulundu. Özden, Bayram’ı kendisinin vurmadığını söyledi. 
     Mahkeme olayın tanığı Ali Denizci’yi, ifade vermek üzere salona çağırdı. Denizci, yaralanan Vedat Bayram’ın çok yakın arkadaşı olduğunu belirterek, şöyle dedi "Güvercin satışı yapıyorum. O gün güvercinleri satıp rakı aldık ve evimde içtik. Vedat ile Özden arasında kavga çıktı. Ben de silahımla havaya ateş ederek, onları ayırmak istedim. Bu arada Özden beni tutmaya çalıştı. Silah yeniden ateş aldı ve Bayram vuruldu. Suçu Özden’in üzerine attım. Ama daha sonra vicdan azabı çektim ve doğruyu söylemeye karar verdim." 
     
     Savcı tutuklama istedi 
     Bu ifade üzerine savcı tutuklama talebinde bulundu. Mahkeme, tanık Ali Denizci’yi "Yalan beyan vermek" suçundan tutukladı. Adam öldürmeye tam teşebbüs suçundan yargılanan Özden Özden’in ise tutukluluk halinin devamına karar verildi. 
     



 GÜNCEL 















</TEXT>
</DOC>
