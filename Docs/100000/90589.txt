<DOC>
<DOCNO> 90589 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/18/son/sontur07.html </URL>
<DATE> 2002/06/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Alanya'da esnaf, "Herşey dahil"e karşı ayaklandı 
</HEADLINE>
<TEXT>

     Alanya'nın Avsallar Beldesi'nde bir grup esnaf, otellerde uygulanan, ''Her Şey Dahil'' sisteminin, işlerini durma noktasına getirdiğini belirterek, imza kampanyası başlattı. 
     Alanya Pansiyoncular Lokantacılar Kafeteryacılar ve Turistik Eşya Satıcıları Odası Başkanı Hüseyin Değirmenci, otellerde uygulanan ''Her Şey Dahil'' sistemi nedeniyle turistlerin otellerinden dışarı çıkmadığını, esnafın işlerinin durma noktasına geldiğini söyledi. 
     Antalya Havalimanı'na gelen turist sayısının geçen yıllara göre artış göstermesine rağmen, esnafın işinin giderek azaldığını ileri süren Değirmenci, ''Her Şey Dahil'' sisteminin Türk turizmine zarar verdiğini iddia etti. 
     İmza kampanyası ile seslerini duyurmak istediklerini ifade eden Değirmenci, toplanan imzaların önce Alanya Kaymakamı Günhan Sarıkaya'ya, sonra da Turizm Bakanı'na iletileceğini bildirdi. 
     ''Her Şey Dahil'' sisteminin dünyanın her yerinde uygulandığını söyleyen Değirmenci, ''Bu sistem Türkiye'de yanlış uygulanıyor. Sistemin uygulanacağı oteller kulüp niteliğinde olmalıdır. Ama bizde, küçük oteller bile bu sistemi uyguluyor ve turizmin önünü tıkıyor'' diye konuştu. 
     Bakanlığın, ''Her Şey Dahil'' sisteminin uygulanabileceği otelleri belirlemesi ve bunun dışındakilerde uygulamanın yasaklanması gerektiğini kaydeden Değirmenci, ''Mücadelemiz sürecek'' dedi. 
     Değirmenci, kampanya çerçevesinde toplanan imza sayısının şu ana kadar 823 olduğunu belirtti. 
     





</TEXT>
</DOC>
