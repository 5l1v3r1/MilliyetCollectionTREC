<DOC>
<DOCNO> 83113 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/09/son/sontur17.html </URL>
<DATE> 2002/05/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Mehmet Ali Erbil hastaneye kaldırıldı... 
</HEADLINE>
<TEXT>

     Ünlü şovmen Mehmet Ali Erbil, ''besin zehirlenmesi'' şüphesiyle Alman Hastanesi'nde tedavi altına alındı. 
     Hastanenin Dahiliye Uzmanı Dr. Jan Klod Kayuka, gazetecilere yaptığı açıklamada, Erbil'in sabah saatlerinde yorgunluk, bulantı, kusma ve karın ağrısı şikayetleriyle hastaneye geldiğini anlatarak, yapılan ilk tetkikler sonucu rahatsızlığın muhtemelen besin zehirlenmesinden kaynaklandığını bildirdi. 
     Dr. Kayuka, gerekli sıvı tedavisine başlandığını dile getirerek, Erbil'in tedavisinin Dahiliye Servisi'nde sürdüğünü ve bu gece de hastanede kalacağını söyledi. 
     Erbil'in geçtiğimiz Ocak ayında da hastanenin yoğun bakım servisinde tedavi gördüğünü hatırlatan Dr. Kayuka, bu rahatsızlığının, belirtileri bir öncekine benzemesine rağmen daha hafif olduğunu vurguladı. 
     Dr. Kayuka, rahatsızlanmadan önce kebap ve suşi yediğini belirttiği Erbil'in, bilincinin yerinde olduğunu ve ziyaretçi kabul ettiğini kaydetti. 
     Bu arada Mehmet Ali Erbil'in ağabeyi Mustafa Erbil de, hızlı kalp çarpıntısı nedeniyle bu sabah Florance Nigtingale Hastanesi'ne başvurdu. Ritim bozukluğu teşhisi konulan Mustafa Erbil'in, tetkik ve incelemelerinin sürdüğü öğrenildi. 
     





</TEXT>
</DOC>
