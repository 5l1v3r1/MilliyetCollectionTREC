<DOC>
<DOCNO> 56555 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/11/siyaset/siy04.html </URL>
<DATE> 2001/12/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Gürtuna’nın koruması polisi hastanelik etti 
</HEADLINE>
<TEXT>

"Yol önceliği" yüzünden çıkan tartışmada, özel koruma, sivil polisin başına telsizle vurarak yaraladı 
     ŞENOL DEMİRCİ İstanbul 

     Maltepe'de gıda yardımı dağıtım törenine katılan Büyükşehir Belediye Başkanı Ali Müfit Gürtuna'nın özel koruması, tartıştığı sivil polis memurunun kafasına telsizle vurarak yaraladı. 
     Kardelen Düğün Salonu'ndaki törende Gürtuna konuşmasını yaparken, salonun önüne park etmek isteyen özel koruma ile, otomobiliyle yoldan geçen sivil polis memuru Hasan Erkal, yol önceliği yüzünden tartıştı. Tartışmanın kavgaya dönüşmesi üzerine kafasına telsiz darbesi alan Erkal, kanlar içinde kaldı. Koruma, SP’li olduğu öne sürülen kişiler tarafından kaçırılırken, partililer salona giriş ve çıkışı da bir süre engelledi. 
     
     Koruma bulunamadı 
     Polisin olay yerine gelmesi üzerine kapıları açan partililer ile polis arasında tartışmalar yaşanırken, bazı partililer de tartaklandı. 
     Maltepe İlçe Emniyet Müdürlüğü ekipleri, koruma görevlisini bulamayınca, kavganın tanığı olduğu belirtilen özel koruma Gazanfer Demirok'u, bilgisine başvurmak üzere gözaltına aldı. 



 SİYASET 
















</TEXT>
</DOC>
