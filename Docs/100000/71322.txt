<DOC>
<DOCNO> 71322 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/07/son/soneko24.html </URL>
<DATE> 2002/03/07/ </DATE>
<TIME>  </TIME>
<AUTHOR>  </AUTHOR>
<HEADLINE>
POAŞ'a hisselerin iki katı kadar ön talep geldi 
</HEADLINE>
<TEXT>

     Petrol Ofisi A.Ş.'de halka arzı planlanan hisse miktarının 2 katını aşan 16.3 milyon lot ön talep toplandığı bildirildi. 
     Özelleştirme İdaresi Başkanlığı, Petrol Ofisi A.Ş'nin halka arzı ön talep toplama sonuçlarını İMKB'ye gönderdiği bir yazı ile kamuoyuna duyurdu. 
     Petrol Ofisi'nin 7.5 trilyon lira nominal değerli ve çıkarılmış sermayesinin yüzde 15'ine tekabül eden ve Özelleştirme İdaresi'ne ait A grubu hisse senetlerinin halka arzında birinci aşama olan ve 27 Şubat tarihinde başlayan ön talep toplama döneminin dün sona erdiği hatırlatılan açıklamada, ikinci aşama olan kesin talep toplama döneminin 13-15 Mart tarihleri arasında gerçekleştirileceği bildirildi. 
     Açıklamada, ön talep toplama öncesinde halka arzı planlanan hisse miktarının 7.5 milyon lot olduğu, toplam gelen talep miktarının ise 16.3 milyon lot olarak gerçekleştiği kaydedildi. 
     Yatırımcı grupları bazında talebin yüzde 87.40'ını küçük tasarruf sahibinin oluşturduğu belirtilen açıklamada, toplam başvuru sayısı da 99 bin 946 olarak kaydedildi. 
     Açıklamada, Petrol Ofisi halka arzında sunulan ön talep avantajları peşin ödeme indirimi ve taksitten faydalanabilmek için mutlaka kesin kayıt döneminde de ön talep dönemindekine eşit miktarda talepte bulunulması gerektiği vurgulandı. 
     






</TEXT>
</DOC>
