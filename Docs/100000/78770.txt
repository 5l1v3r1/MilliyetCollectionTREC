<DOC>
<DOCNO> 78770 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/17/guncel/gun01.html </URL>
<DATE> 2002/04/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Mezardan havale yapmış 
</HEADLINE>
<TEXT>

Türkeş’in gizli hesabındaki para, ölümünden sonra onun ağzından yazılan talimat mektuplarıyla çocuklarının hesabına havale edilmiş 
     ERSAN ATAR Ankara 

     MHP’nin, 4 Nisan 1997’de ölen lideri Alparslan Türkeş’in İngiliz Deutsche Bank’taki gizli hesabının ölümünden sonra kızları Ayzıt Türkeş, Umay Güney Türkeş ve Tuğrul Türkeş arasında paylaşıldığı belgelendi. Bu "gizli mirasın" paylaşımı, Türkeş’in ölümünden sonra Türkeş adını taşıyan mektuplarla yapıldı. Aileyi birbirine düşüren "gizli hesabın dökümlerini" Milliyet ele geçirdi. Ayzıt Türkeş ve Umay Günay’ın sahtecilik ve dolandırıcılık suçlarından yargılandığı Ankara 7. Ağır Ceza Mahkemesi’ne Deutsche Bankası tarafından gönderilen 30 sayfalık yazıya göre, Türkeş’in ölümünden yaklaşık 1 yıl kadar önce İngiliz bankasına hesapla ilgili yetkilerin Ayzıt Türkeş’te olduğunu içeren bir mektup gönderildi. Aynı yazıda, hesapta Türkeş’in ölüm döneminde birden hareketlenme olduğu belirtildi. 
     
     Teşekkür mektubu yazdılar 
     İlk ciddi para transferi Türkeş’in ölümünden 2 gün önce, 2 Nisan 1997 tarihinde gerçekleşti. Türkeş, bu tarihte bankaya mektup göndererek hesabından 300 bin sterlinin bugünkü değeriyle 562 milyar lira Tuğrul Türkeş’in Londra’daki Barclays Bank’taki hesabına havale edilmesini istedi. Bundan sonra hesaptaki bütün hareketler Türkeş’in ölümünden sonra yapıldı. Türkeş’in ağzından yazılan son mektupta, bankaya o güne kadar verdiği hizmetlerden dolayı teşekkür edildi ve hesapların kapatılması istendi. 
     Banka "Özel Bankacılık Başkanı" Brian Galloway de öldüğünü bilmeden Türkeş’e mektup yazarak, "Bankamızdaki hesapları kapatmak istediğinizden emin olmak istiyorum" dedi. Hatta çok özel bir telefonunu Türkeş’e iletti. Ancak yanıt alamadı. 
     



 GÜNCEL 




























</TEXT>
</DOC>
