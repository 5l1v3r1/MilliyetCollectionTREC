<DOC>
<DOCNO> 99588 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/02/son/sondun08.html </URL>
<DATE> 2002/08/02/ </DATE>
<TIME>  </TIME>
<AUTHOR>  </AUTHOR>
<HEADLINE>
İngiltere'de müze soygunu. 
</HEADLINE>
<TEXT>

     İngiltere'nin başkenti Londra'daki ünlü British Museum'da bulunan 2500 yıllık Yunanistan orijinli büstü bulunduğu yerden alan kişinin, daha sonra müzeden elini-kolunu sallayarak ayrıldığı belirtiliyor. 
     Soygunun ardından İnterpolü uyaran İngiliz polisi, 12 santimetrelik büstü çaldığı fark edilmediği için soyguncunun binadan çıkabildiğini kaydediyor. 
     Olay üzerine, dünyanın pek çok yerinden getirilmiş binlerce tarihi eserin bulunduğu İngiliz müzelerindeki güvenlik uygulamaları yeniden gözden geçirilirken, büstün bulunduğu British Museum'un Yunan Galerisi'nin hırsızlık sırasında ziyarete açık olduğu, ancak burada sürekli görev yapan bir koruma görevlisinin bulunmadığı belirtiliyor. 
     Müzenin bu galerisi de dahil olmak üzere, pek çok galeride devriye sisteminin uygulandığını belirten müze yetkilileri, hırsızlığın olduğu anda, birkaç galeriden sorumlu devriyenin bir başka bölümde olabileceğini ifade ediyor. 
     Müze yetkililerinin büstün çalındığını hemen fark edemediklerini belirten İngiliz basını ise hırsızlığın tam zamanının bile bilinemediğini, ancak geçen Salı günü olabileceği tahminlerinin yapıldığını kaydediyor. 
     1922 yılından bu yana British Museum'da bulunduğu belirtilen büstün değeri 25 bin sterlin olarak tahmin ediliyor. Polis kaynakları ise hırsızlığın para için işlenmediği tahmininde bulunurken, aynı galeride çalınan büstün çevresinde çok daha pahalı parçaların bulunduğuna işaret ediyor. 
     





</TEXT>
</DOC>
