<DOC>
<DOCNO> 95500 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/13/son/sondun05.html </URL>
<DATE> 2002/07/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Rus yetkililer "Acil iniş yapan uçakta sadece 1 kişi öldü" 
</HEADLINE>
<TEXT>

     Rus havaalanı yetkilileri, Paris-Tokyo seferini yaparken Rusya'nın uzak doğusundaki Khabarovsk'a acil iniş yapan uçakta yalnızca 1 kişinin öldüğünü duyurdu. 
     Rus yetkililer, uçaktaki tercümanın olayı bildirirken yanlışlıkla 1 yerine 7 kişinin öldüğünü söylediğini belirttiler. 
     İnterfaks ajansı, Rusya Acil Durumlar Bakanlığı kaynaklarına dayandırdığı haberinde, ölen kişinin bir Japon kadın olduğunu ve beyin kanaması geçirdiğini kaydetti. 
     Ajans, daha önce uçaktaki yolculardan birinin bilinmeyen bir nedenle ölmesinin ardından pilotun acil iniş kararı aldığını, uçak inişe geçtiği sırada yolculardan 6'sının daha bilinmeyen nedenlerle öldüğünü ve hangi şirkete ait olduğu belirtilmeyen uçağın karantinaya alındığını açıklamıştı. 
     Bu arada, Amerikan AP ajansı, olayı aktarırken, uçağın Japon havayolları şirketi All Nippon'a ait bir Boeing yolcu uçağı olduğunu ve bir bayan yolcunun rahatsızlanması üzerine mürettebatın iniş izni istediğini açıkladı. Haberde, inişten sonra 6 yolcunun daha muhtemelen acil inişin yarattığı gerginlikle kendini iyi hissetmediği belirtildi. 
     AP'deki haberde, Khabarovsk'da yaklaşık 2 saat kalan uçağın daha sonra uçuşa devam ettiği kaydedildi. 
     





</TEXT>
</DOC>
