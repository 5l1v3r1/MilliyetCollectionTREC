<DOC>
<DOCNO> 68163 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/17/son/sontur05.html </URL>
<DATE> 2002/02/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Trakyalı kadınlar "sarhoş koca"dan şikayetçi... 
</HEADLINE>
<TEXT>

     Edirne İl Müftülüğü'nün kadınlara dini konularda hizmet veren telefon hattına başvuran kadınlar, en çok kocalarının alkol sorunundan yakındılar. 
     Edirne İl Müftülüğü İlahiyat Uzmanı Mükerrem Uçkan, A.A muhabirine yaptığı açıklamada, kadınların bazı dini konularda yaşadıkları şüpheleri ortadan kaldırmaya yönelik çalışma içinde olduklarını söyledi. Müftülüğün kadınlara yönelik hizmet veren telefonunu arayanların birçoğunun, kocalarının alkol sorunundan yakındığını belirten Uçkan, şunları kaydetti 
     ''Trakya bölgesinin genel sorunu, erkeklerin alkol sınırını aşmalarıdır. Hattımızı arayan ya da gelen kadınlar, alkol sorunu olan kocalarına dini açıdan nasıl davranmaları gerektiğini konusunda danışıyorlar. Benim de kadın olmam, sorunları aktarmalarında avantaj yaratıyor. Amacımız dini yönden yol göstermek olduğundan, boşanmanın asla çözüm olmadığını ve Allah'ın hiçbir zaman boşanmayı hoşgörmediğini vurguluyoruz. Kadınlara fedekar olmalarını, sabretmelerini ve kocalarını tedavi ettirmelerini belirtiyoruz. 
     Öncelikle kocayı alkole iten nedeni kendilerinde aramalarını isteyerek, kocasına hizmette kusur etmemelerini ve itaatı öneriyoruz. 
     Gelen talepler doğrultusunda, dini yönden çocuk eğitimi konusunda da bilgi taleplerini karşılıyoruz.'' 
     
     Başvuru oranları 
     Uçkan, kadınların yüzde 35'inin ''sarhoş koca ya da kardeş'', yüzde 25'inin ''şiddetli geçimsizlik'', yüzde 22'sinin ''kıskançlık'', yüzde 18'inin ''ebeveyn-çocuk ilişkileri'' ve benzeri konulara çözüm arayışında olduklarını söyledi. 
     Alkolden kaynaklanan şiddetli geçimsizlik sorunlarında kendilerine başvuran bazı kadınlara, psikiyatris'e gitmelerini öneren Uçkan, ''Kadınlara dini yönden destek vererek, yalnız olmadıklarını vurgulamak istiyoruz. Kadınların bir kısmı, yakın akrabalarının desteği ile sorunu aştılar'' dedi. 
     Başvuruların telefonla olduğu gibi Müftülük binasına gelerek de yapıldığını belirten Uçkan, komşuluk ilişkileri içinde müslümanların nasıl davranması gerektiğine ilişkin sorularla da karşılaştıklarını kaydetti. Amaçlarının ''terapi'' olmadığını ifade eden Uçkan, dini açıdan müslüman kadınları yönlendirdiklerini belirtti. 
     






</TEXT>
</DOC>
