<DOC>
<DOCNO> 91649 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/24/guncel/agun.html </URL>
<DATE> 2002/06/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Eğlence yerlerinde milli’ rekabet 
</HEADLINE>
<TEXT>

Milli Takımımızın Dünya Kupası’nda yarı finale yükselmesi, İstanbul’un eğlence hayatını da renklendirdi. Ortaköy’ün iki dev eğlence kompleksi REINA ve LAILA, milli coşkuyu yaşayan binlerce kişiyle doldu taştı... 
     DENİZ ALTUNTAŞ 

     Milli Takımımızın Senegal’i İlhan Mansız’ın Altın Gol’ü ile yenip Dünya Kupası’nda yarı finale taşıması, tüm yurtta ve yurtdışında binlerce kişiyi sokaklara döktü. Eline Türk Bayrağı alan sokaklara çıktı, sevincini diğer insanlarla paylaşmak için... Bu milli coşku, İstanbul’un eğlence hayatını da hareketlendirdi. Ortaköy sahilinin iki dev eğlence kompleksi Reina ve Laila, milli coşkuyu yaşayan binlerce kişiyle doldu taştı. İki rakip mekana yaklaşık 4000’in üzerinde kişi girerken pek çoğu da kapıdan içeri adım bile atamadı. 
     
     Reina’da Tarkan farkı 
     Kapıda müşterilere Türk Bayrağı dağıtan Reina’nın Laila karşısındaki en büyük kozu Tarkan’dı. Tarkan, Reina’ya gece yarısından sonra sevgilisi Bilge Öztürk’le birlikte geldi. Koruma sayısını ikiye çıkaran Tarkan’ın mekana girişinin ardından şarkıları da art arda çalınmaya başlandı. Milli takım forması giyen Tarkan ve sevgilisi, Reina’nın ortaklarından Mehmet Koçarslan’ın kendileri için özel olarak hazırlattığı locada eğlendi. 
     
     3 saat eğlendi 
     Mehmet Koçarslan, sık sık Tarkan’ın şerefine şampanya patlattı. Tarkan ve ekibinden ücret alınmadı. Ayrıca otomobili de özel olarak ayarlanan bölüme park edildi. Sevgilisiyle birlikte, kendilerine ayrılmış locada yaklaşık 3 saat eğlenen, kimi zaman dans edip kimi zaman eline aldığı Türk Bayrağı’nı sallayan Tarkan, havai fişek gösterisini de ilgiyle izledi. Reina’da eğlenen ünlüler arasında Yavuz Bingöl ve Ebru Destan gibi ünlü isimlerde vardı. 
     



 GÜNCEL 




















</TEXT>
</DOC>
