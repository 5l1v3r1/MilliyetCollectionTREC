<DOC>
<DOCNO> 52316 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/14/son/sontur18.html </URL>
<DATE> 2001/11/14/ </DATE>
<TIME>  </TIME>
<AUTHOR>  </AUTHOR>
<HEADLINE>
İzmir'de yağmur yüzünden öğrenciler okuldan çıkamıyor 
</HEADLINE>
<TEXT>

     İzmir'de şiddetli yağış etkisini sürdürmeye devam ediyor. Yağmur nedeniyle çok sayıda ev ve işyerini su bastı. 
     Kentte sabaha karşı başlayan şiddetli yağış, özellikle Karabağlar, Eskiizmir, Güzelyalı, Yeşilyurt, Mersinli, Altındağ, Gültepe, Limontepe ve Üçkuyular semtlerinde etkili oldu. Yüzlerce ev ve işyeri sular altında kalırken, mahsur kalan çok sayıda vatandaş, itfaiye ve polis ekiplerinin müdahalesiyle kurtarıldı. 
     Bu arada, Eskiizmir 3878 sokakta bir evin duvarı çöktü. Eskiizmir Şehit Şakir Özgan Karakolu'nu su basarken, karakolun aracı da manevra yaparken, bir su kanalına düştü. Araç, kısa sürede kurtarıldı. 
     Tarihi Kemeraltı Çarşısı'nın bazı bölümleri, logar ve su tahliye kanallarının yetersiz kalması sonucu, sular altında kaldı. Yenişehir Pazaryeri de, sağanakta sular altında kaldı, çok sayıda işyeri zarar gördü. 
     Öte yandan, İzmir Valisi Alaaddin Yüksel, polis telsizinden verdiği talimatla, İzmir'deki tüm okullarda, öğrencilerin, yağmur kesilinceye kadar dışarı çıkmamalarının sağlanmasını istedi. 
     Polis ekipleri, sürekli megafonlarla anons ederek, yağmur nedeniyle kopan elektrik telleri konusunda vatandaşları uyardılar. 
     






</TEXT>
</DOC>
