<DOC>
<DOCNO> 69602 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/26/son/soneko12.html </URL>
<DATE> 2002/02/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Ankara-İstanbul demiryolu rehabilitasyon projesi devam edecek 
</HEADLINE>
<TEXT>

     İspanya'nın, Hazine garantisi istemesi nedeniyle gecikmeye uğrayan Ankara-İstanbul demiryolu rehabilitasyonu projesinde bu garantinin sağlandığı bildirildi. 
     Başbakan Bülent Ecevit, Ankara'da temaslarda bulunan İspanya Savunma Bakanı Federico Trillo Figuero'yu kabul etti. 
     Edinilen bilgiye göre, yaklaşık 20 dakika süren kabul sırasında Başbakan Ecevit, iki ülke arasındaki ticaret hacminin 2 milyar dolar civarında olduğunu anımsatarak, bu çerçevede Hazine garantisine takılan Ankara-İstanbul demiryolu rehabilitasyonu projesinde bu garantiye ilişkin pürüzlerin aşıldığını konuk bakana iletti. 
     Türkiye ile İspanya arasında, Hazine Müsteşarı Faik Öztrak ile İspanyol Ekonomi Bakanlığı Ticaret ve Turizm Devlet Sekreteri Juan Costa Climent tarafından, geçen günlerde Ekonomik ve Mali İşbirliği'ne dair mutabakat zaptı imzalanmıştı. 
     Bu zapt ile Türkiye'de uygulanacak olan ve ihalesini İspanyol firmalarının kazandığı projelerin finansmanında kullanılmak üzere, 200 milyon doları uygun koşullu ''hükümet kredisi'' ve 200 milyon doları ''ihracat kredisinden'' oluşan toplam 400 milyon dolar tutarında finansman sağlanmıştı. 
     
     Terör örgütleri listesi 
     Görüşmede, Ecevit'in terör örgütleri PKK ve DHKP-C'nin Avrupa Birliği AB terör örgütleri listesine alınmaması konusundaki rahatsızlığını aktardığı, İspanyol bakanın da, AB dönem başkanlıkları sırasında bu konuda ellerinden geleni yapacaklarını söylediği bildirildi. 
     Ecevit, İngiltere Başbakanı Tony Blair ile yaptığı telefon görüşmesine de değindiği kabulde, İngiltere'nin Nisan sonunda Uluslararası Güvenlik Destek Gücü ISAF komutasını devretme konusunda kararlı olduğunu belirtti. Türkiye'nin de komutayı devralmak konusunda kararlı olduğunu kaydeden Ecevit, ancak öncelikle mali sorunların çözümlenmesi gerektiğini iletti. 
     Konuk bakan, Irak konusunda Türkiye ile aynı görüşleri paylaştıklarını belirtirken Ecevit, Irak'a olası bir operasyonun Türk ekonomisi ve turizmine vereceği zararlara dikkat çekti. 
     






</TEXT>
</DOC>
