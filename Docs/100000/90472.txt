<DOC>
<DOCNO> 90472 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/18/spor/yurundul.html </URL>
<DATE> 2002/06/18/ </DATE>
<TIME>  </TIME>
<AUTHOR> ÖMER ÜRÜNDÜL  </AUTHOR>
<HEADLINE>
İyi oyun yetmedi 
</HEADLINE>
<TEXT>

     Brezilya, dün Kobe’de oynanan ikinci tur maçında Belçika karşısında çok zorlanmasına rağmen istediğini elde etti. 
     Belçika akılcı bir taktik ve cesur bir oyun anlayışı ile maça başladı. Orta sahada uyguladığı pres ile rakibine kontrol şansı vermedi. Sahanın bütününü kullanarak ofansif girişimlerde bulundular. Mpenza sağ kulvarda etkili driplingler yaptı. Wilmots da orta alandaki organizatörlüğün yanı sıra, alışılmış biçimde gol bölgelerine sarkıyordu. 
     Brezilya, işler iyi gitmeyince garantili alan savunmasına özen gösterdi. 
     İkinci yarıya Belçika yine aynı tempoda başladı. Hücum ederken, takım savunmaları da arıza göstermedi. Gole yakın pozisyonlar da buldular. Ancak unutulmaması gereken bir şey vardı. İyi oynamasa da Brezilya neticeyi değiştirecek yeteneklere sahipti. Ve 65. dakikalara kadar ortalarda görünmeyen Rivaldo attığı güzel golle takımının üstündeki kara bulutları dağıttı. Belçika yine oyunu bırakmadı. Pozisyon da buldu. Ancak son dakikalarda bütün riskleri göze aldığından kontrataktan ikinci golü de yedi ve kupaya veda etti. 
     Dünya Kupası’nda hiçbir maçın neticesini kestirmek mümkün değil. Dün de yeni bir sürpriz olabilirdi. Ama Belçika’ya beklenenden de iyi oynamak yetmedi. 
     Jamaikalı hakem çok iyi bir maç yönetti. 
     



 SPOR 


































</TEXT>
</DOC>
