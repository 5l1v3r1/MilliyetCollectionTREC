<DOC>
<DOCNO> 52124 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/13/son/sontur10.html </URL>
<DATE> 2001/11/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Bahçeli "Ekonomi için 2002 yılı çok kritik" 
</HEADLINE>
<TEXT>

     MHP Genel Başkanı, Devlet Bakanı ve Başbakan Yardımcısı Devlet Bahçeli, kamunun ekonomideki düzenleyici ve denetleyici fonksiyonunun esas olmasının ''çok yönlü duyarlılık ve politikaların sonucunda mümkün olabileceğini'' söyledi. 
     Bahçeli, MHP Grup toplantısında yaptığı konuşmada, Türkiye'nin hem iç hem de dış politikata sıcak ve sancılı gelişmelerle karşı karşıya olduğunu kaydetti. Bahçeli, şöyle konuştu 
     ''Bu zorlu ve sancılı süreçte birçok siyasi aktörün ortaya çıkıp kurtuluş reçeteleri pazarladığı göze çarpmaktadır. Ekonomik krizin insanımızı bunalttığı bir süreçte bir an önce seçim çığırtkanlığı yapanlara giderek daha çok rastlanmaktadır. Türkiye bu tür fırsatçı ve kolaycı siyaset anlayışlarıyla yeni tanışıyor değildir. Türk demokrasi tarihinde çözüm ve değer üretmeden siyasi sonuç elde etme yarışına girişenlerin özel bir yeri bulunmaktadır'' Bahçeli, partisinin, mevcut şartlar içinde iktidar ortağı olmanın, dolayısıyla sorunların ve sorumlulukların farkında olduğunu belirterek, yaptıkları bütün fedakarlıkların bir maliyeti bulunduğunu bildiklerini söyledi. 
     ''Türkiye sevdalıları Türkiye'yi konuşuyor'' sloganıyla başlattıkları vatandaşla diyalog süresince 36 ile ulaştıklarını kaydetti. Bu uygulamanın ''yararlı ve anlamlı bir faaliyet'' olduğunu anlatan Bahçeli, şöyle konuştu 
     ''Vatandaşımızı sadece seçimden seçime hatırlayan ve halkı oy deposu olarak telakki eden klasik siyasi zihniyete meydan okuyan bir niteliğe sahiptir. Ekonomik kriz sürecinin toplumsal kesimler üzerinde yol açtığı tahribatların bu yolla mercek altına alınması hiç şüphesiz partimizin bundan sonraki yaklaşımlarına da ışık tutacaktır. 
     Bir kez daha görülmüştür ki, ülkemizde her şart altında sorumlu, seviyeli ve temiz siyasete ihtiyaç vardır. 
     Ülkemizin ve insanımızın yaşadığı zorlukları fırsat bilerek ve olumsuzlukları bir çırpıda istismar ederek, çıkarcı siyaset güdenlerin bu ülkeye gerçekte hiçbir yararının olmayacağının en canlı şahidi, bugün mucize ticareti yapanların dün sebep oldukları açmazlardır.'' 
     
     Borç yiğidin kamçısıdır mantığı 
     Bahçeli, Türkiye'nin, ekonominin en büyük kamburu olan borç yükünü taşımakta zorluk çektiğini belirterek, bunun çeyrek asırlık geçmişe uzanan enflasyon ile hesapsız ve plansız borçlanma sonucunda oluştuğunu kaydetti. 
     ''Herkes, Türk ekonomisinin bu mayınlı araziden nasıl sağlıklı biçimde kurtulacağı ve bu süreçte ülkenin nasıl mümkün olan en az maliyetle bu faturayı ödeyeceği üzerine odaklanmış durumdadır'' diyen Bahçeli, ekonominin 1987'de alarm zili çalmaya başladığını, 1991 ve 1995 seçimlerinin ardından müdahale beklendiğini söyledi. Bahçeli, 
     şöyle konuştu 
     ''Ancak, bu dönemlerde ekonomik sorunlara kalıcı çözümler üretmekten uzak durulmuştur. Bunun yerine borç yiğidin kamçısıdır 
     mantığı hakim olmuş ve böylece kısır döngünün büyüyerek sürmesine zemin yaratılmıştır. 1999 seçimleri sonrasında, diğer iki seçim döneminde çözülemeyen sorunların daha da büyüyerek miras kalması bugünkü ağır yüklerin oluşmasına sebep olmuştur. Bu da ister istemez toplum kesimlerinin giderek daha fazla bedel ödemesini beraberinde getirmiştir. Elbette ki, bu gerçekler gelinen noktada bizlerin sorumluluğunu azaltmamakta veya ortadan kaldırmamaktadır.'' 
     
     Taktik manevralar 
     Bahçeli, Türk ekonomisini harekete geçirecek adımları bir an önce atmak zorunda olduklarını dile getirerek, ''Temel hedef olarak ekonomik dinamizmin sağlanması ve sanayileşmeyi hızlandırmayı öngörmeyen her adımın sonucu, şüphesiz daha çok işsizlik ve fakirlik olacaktır'' dedi. 
     Gelişme ve değişimin herkes için geçerli evrensel reçeteleri olmadığını anlatan Bahçeli, şunları kaydetti 
     ''Gerek kamu politikalarının belirlenmesinde gerekse özel sektör alanında kurumlara ve şartlara duyarlı, esnek ve dinamik çözümler tercih edilmektedir. 
     Kamunun ekonomide düzenleyici ve denetleyici fonksiyonunun esas olması ancak planlı ve sağlıklı, yanı çok yönlü duyarlılıkların ve politikaların sonucunda mümkün olabilir. Yoksa anlık niyet ve heveslerle taktik manevralarla bir yere varmak mümkün değildir. 
     Hükümetimiz ve Meclisimiz zaten 2,5 yıldır ekonomik yapıyı ve kamunun rolünü yerli yerine oturtmanın çabası içindedir. Bütün bunları ve geçmişteki ihmalleri unutup, yeni bir şey söyleme görüntüsü oluşturmaya çalışmanın gerçekte hiçbir kıymeti harbiyesi yoktur.'' Bahçeli, uluslararası siyasi ve ekonomik rekabet ortamının acımasızlığının, ülke sorunlarının çözümünde tüm toplumsal kesimler arasında güçlü bir uzlaşmayı zorunlu kıldığını dile getirdi. 
     Türkiye'de işbirliği ve uzlaşma kültürünün kurumlaşması gerektiğini anlatan Bahçeli, ''Bu açıdan, MHP olarak Ekonomik ve Sosyal Konsey'in düzenli bir şekilde toplanmasını sağlamanın ve fonksiyonelliğini artırmanın önemli ve yararlı olacağına inanıyoruz'' dedi. 
     Bahçeli, 2002 yılı bütçesinin kararlılıkla uygulanması gerektiğini belirterek, alınan tasarruf tedbirleriyle gereksiz harcamaları kaldırmayı amaçladıklarını kaydetti. Bahçeli, ekonomimizin sağlığı ve geleceği için 2002 yılının çok kritik bir dönüm noktası olduğunu da dile getirdi. 
     






</TEXT>
</DOC>
