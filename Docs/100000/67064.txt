<DOC>
<DOCNO> 67064 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/11/son/soneko05.html </URL>
<DATE> 2002/02/11/ </DATE>
<TIME>  </TIME>
<AUTHOR>  </AUTHOR>
<HEADLINE>
2001'de devleti dört il finanse etti 
</HEADLINE>
<TEXT>

     2001 yılında da devleti, İstanbul, Ankara, 
     İzmir ve Kocaeli olmak üzere dört il finanse etti. Bütçe gelirlerinin yaklaşık yüzde 64'ünü yaratan bu dört büyük ilin yanısıra, 6 il daha bütçeye aldığından fazlasını vererek net katkı sağlarken, 71 il ise verdiğinden çok daha fazlasını alarak, bütçe açığı yarattı. 
     Geçen yıl 51 katrilyon 812.5 trilyon lira olan toplam bütçe gelirlerinin yüzde 63.93'ünü oluşturan 33 katrilyon 120.9 trilyon liralık bölümü, dört büyük ilden sağlandı. 
     İstanbul 17 katrilyon 100 trilyonla gelirlerinin tek başına yüzde 33'ünü yarattı. İstanbul'u 7 katrilyon 65.2 trilyonla toplam gelirin yüzde 13.64'ünü yaratan Ankara izledi. Bu dönemde Kocaeli 6 katrilyon 3.3 trilyonla bütçe gelirlerinin yüzde 12.61'ini, İzmir de 2 katrilyon 422.4 trilyonla yüzde 4.68'ini yarattı. 
     Dört ilin bütçeden aldığı pay ise 10 katrilyon 347.8 trilyonla toplam bütçe harcamalarının yüzde 12.88'i düzeyinde kaldı. Böylece dört il bütçeye toplam 22 katrilyon 773.1 trilyon lira net katkı sağladı. Net katkı tutarında İstanbul 13 katrilyon 139.2 trilyonla birinci sırada yer aldı. İstanbul'u 6 katrilyon 106.8 trilyonla Kocaeli, 2 katrilyon 429.8 trilyonla Ankara ve 1 katrilyon 97.2 trilyonla İzmir izledi. 
     
     Aldığından çok veren il sayısı 10 

     Söz konusu dört il dışında 6 ilin daha bütçeye net katkısı pozitif çıktı. Bütçeye aldığından çok veren diğer iller 3.6 trilyonluk net katkıyla Bursa, 193.2 trilyonla Tekirdağ, 105.4 trilyonla Hatay, 96 trilyonla İçel, 80.2 trilyonla Zonguldak, 9.9 trilyonla Yalova oldu. 
     Bütçeye aldığından çok veren 10 ilden sağlanan toplam gelir 35 katrilyon 646.5 trilyon olurken, bu illere yapılan toplam aktarma 12 katrilyon .1 trilyon lirada kaldı. 10 ilin bütçeye toplam net katkısı 23 katrilyon 593.4 trilyona ulaştı. Toplam bütçe gelirlerinin yüzde 68.8'sini yaratan 10 il, bütçeden toplam yüzde 15 pay aldı. 
     
     71 il açık yarattı 

     Geçen yıl 71 ile bütçeden yapılan harcamalar, bu illerden sağlanan gelirle bile karşılanamadı. Söz konusu 71 ilden sağlanan toplam gelir yalnızca 5 katrilyon 908.3 trilyon düzeyinde kalırken, bu illere bütçeden 12 katrilyon 679.6 trilyon harcandı. Böylece 71 il net 6 katrilyon 771.3 trilyon liralık bütçe açığı yarattı. Bütçe gelirlerinin yüzde 11.4'ünü yaratan bu iller, bütçe harcamalarından yüzde 15.77 pay aldı. Bütçeye net katkısı negatif illerin başında 497.1 trilyonla Diyarbakır geldi. Diyarbakır'ı 374 trilyonla Erzurum, 297.1 trilyonla Van, 270.9 trilyonla Trabzon, 252.4 trilyonla Elazığ, 259 trilyonla Konya, 255.7 trilyonla Samsun, 211.5 trilyonla Kayseri, 199.6 trilyonla Sivas, 194.3 trilyonla Malatya, 193.6 trilyonla Şanlıurfa, ve 177.8 trilyonla Eskişehir izledi. 
     
     En çok açık merkezde oluştu 

     Geçen yıl da en büyük bütçe açığı merkezde oluştu. 
     Yıllık bütçe gelirinin 10 katrilyon 257.7 trilyonla yüzde 19.8'i merkezden tahsil edilirken, harcamaların ise yüzde 69.23 oranındaki 55 katrilyon 646.3 trilyonu merkezden yapıldı. Merkezden yapılan tahsilat ve harcamalar 45 katrilyon 388.6 trilyon liralık bir bütçe açığı ile sonuçlandı. 
     






</TEXT>
</DOC>
