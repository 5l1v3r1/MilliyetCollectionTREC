<DOC>
<DOCNO> 82274 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/05/son/sontur06.html </URL>
<DATE> 2002/05/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Sigarayı bırakmanın kitabı yazıldı 
</HEADLINE>
<TEXT>

     Bursa'da Bireysel Gelişim Hizmetleri Limited Şirketi adı altında faaliyet gösteren '' Bibson Alışkanlık Değiştirme Merkezi''nin sahibi Klinik Psikolog Yalçın Kireççi, geliştirdiği ve patentini aldığı ''Sigarayı 6 saatte bırakmayı sağlayan Bibson Yöntemi''ni kitaplaştırdı. 
     Kireççi, 7 yıldır üzerinde çalıştığı ''Alışkanlığım ve Ben'' adlı 450 sayfalık kitabın basımı için Sağlık Bakanlığı, İş Bankası ve Yapı Kredi Bankası gibi kurumlardan destek bekliyor. 
     Yöntemi www.bibson.com sitesinden de kamuoyuna duyuran Kireççi, yönteminin Türk Patent Enstitüsü'nden tescilli, Türkiye'nin, hatta dünyanın ilk ve tek yüzde 100 bilimsel garantisi olan yöntem olduğunu iddia etti. 
     Kireççi, yöntemin öncelikle, Dünya Sağlık Örgütü'nün ''sigara bir madde bağımlılığıdır'' tezini çürüttüğünü, sigaranın, çay, kahve, spor gibi bir alışkanlık olduğunu ortaya koyduğunu belirtti. Alışkanlığın bir hastalık olmadığını, dolayısıyla sigara tiryakilerinin tedaviye ihtiyacı olmadığını anlatan Kireççi, alışkanlıkların giderilmesinde, alışkanlığa son vermek, azaltmak ya da bir başka alışkanlıkla değiştirmek yoluna gidildiğini, Bibson yönteminin bilimsel olarak bir alışkanlığı bitirme ya da azaltmada uygulandığını söyledi. 
     Kendisinin 18 yıllık tiryaki olarak sigarayı bıraktığı 1994 yılından beri yöntemi sigara tiryakileri başta olmak üzere çok sayıda kişi üzerinde uyguladığını anlatan Kireççi, şöyle konuştu 
     
     "MESUT YILMAZ AZALTTI" 
     ''İnsanlar aylarca sigarayı bırakmak için uğraşıyorlar. Ben 6 saat süre veriyorum. Kişinin iradesine bağlı olarak bu süre daha da kısalabiliyor ama uzamıyor. Örneğin Başbakan Yardımcısı Mesut Yılmaz'a 1995 yılında sigarayı bıraktırmak için gittiğimde, bana bırakmak 
     istemiyorum, ayarlama yapalım dedi. Yöntemi uygulayarak Yılmaz'ın günde kullandığı 3 paket sigarayı 3 adede düşürdüm. Kendisi sonraları bu sayıyı kendi isteğiyle 1 pakete çıkardı. Yine dönemin Bursa Valisi Orhan Taşanlar, 1996 yılında 3 saatlik uygulamadan sonra halen ağzına sigara sürmeyen insanlardan biri oldu. Yöntemle bugüne kadar 500 kişi sigarayı bıraktı.'' 
     
     YÖNTEM NASIL İŞLİYOR 
     Kireççi,, Bibson'un, ''Bellek izi bağlantılarına son vermek, hızlı ve aktif değişim'' anlamına geldiğini, çıkış noktasında bir alışkanlığın nedenine inmenin ilk basamak olduğunu kaydetti. Önce kişinin sigara içme arzusunu yaratan yalnızlık, öfke, çay, sohbet, toplantı, stres gibi ana ve yardımcı düşünce kalıpları ile sigara arasındaki bağlantıyı bilinçaltında yoketmek gerektiğini belirten Kireççi, yöntemin kişinin kendi alışkanlıkları üzerinde kontrolü ele geçirmesinin zihinsel temelini ve pratik yolunu, 6 saatte öğrettiğini savundu. Kireççi, yöntemi kamuoyuna mal etmek için kitaplaştırdığını, ancak sponsor bulamadığı için baskıya veremediğini söyledi. 
     Kitabın basımı için Sağlık Bakanlığı nezdinde girişimde bulunduğunu, ancak çabalarının ciddiye alınmadığını savunan Kireççi, kitapta sadece sigara değil diğer alışkanlıkların sona erdirilmesi ya da değiştirilmesine yönelik önerilerin de bulunduğunu söyledi. 
     Kireççi, kitapta yer alan 26 maddeden oluşan ''Bibson Alışkanlık Yasaları''nın birçok alışkanlığa ışık tutacağını öne sürerken de, ''Kitap çıktığında sadece sigara değil şişmanlık gibi her türlü kronik sorunun çözümüne rehber olacak. İddia ediyorum, Türkiye'de 20 milyon, dünyada 1 milyar sigara tiryakisi, bu yöntemi kullanırsa sigarayı bırakacak.'' diye konuştu. 
     
     BAKANLIĞIN KAMPANYASI 
     Kireççi, Sağlık Bakanlığı'nın ''Sigarayı Bırak 4 Milyar Kazan'' kampanyasının sigaranın zararlarını hatırlatmak açısından faydalı olduğunu, ancak sigarayı bıraktırma amacı taşımadığını iddia etti. 
     Kişinin sigarayı ancak kendisi için bırakabileceğini, para uğruna bırakılan alışkanlığa bir süre sonra yeniden başlanacağını anlatan Kireççi, para ödülüne dayanan kampanyada da hedeflenen 10 bin kişiden sadece 10'unun sigarayı bırakabileceğini savundu. Kireççi, ''Bu kampanyayla sigara bırakılmaz. Bu işi gerçekten yapmak istiyorlarsa bana bıraksınlar. yüzde 70'in üstünde garanti vererek, insanlara sıkıntısız, stressiz, hiçbir yan etki yapmadan, kilo aldırmadan sigarayı bıraktırayım. Dilerlerse önce bin kişiyi bir salonda toplasınlar, 6 saatte en az 700'ünün sigarayı bıraktığını görecekler'' iddiasında bulundu. 
     Kireççi, bakanlığın yöntemi filme çekmesi ve 1 milyar lira gibi cuzi bir fiyatla vatandaşlara izletmesi halinde ''sigara sorununun biteceğini,'' sözlerine ekledi. 
     





</TEXT>
</DOC>
