<DOC>
<DOCNO> 94663 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/09/son/soneko09.html </URL>
<DATE> 2002/07/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Merkez Bankası, Türk Lirası zorunlu karşılıkların faizini yükseltti 
</HEADLINE>
<TEXT>

     Merkez Bankası, Türk Lirası zorunlu karşılıklarına uygulanan faiz oranını, bugünden geçerli olmak üzere 3 puan artırarak yüzde 25'e yükselti. 
     Söz konusu düzenleme, bankacılık sisteminin aracılık maliyetlerinin azaltılması yolu ile bankaların ''etkin ve verimli çalışmasına katkıda bulunmak'' amacıyla yapıldı. 
     Merkez Bankası'ndan yapılan açıklamada, bankacılık reformunun ciddi şekilde ele alınması sürecinde, bankaların aracılık maliyetlerinin azaltılması amacıyla, faizsiz olarak Merkez Bankası'nda tutulan zorunlu karşılıklara ilişkin düzenlemelere gidildiği hatırlatıldı. 
     Açıklamada, kaynak maliyetinin düşürülmesi için, 8 Ağustos 2001 tarihinden itibaren Türk Lirası zorunlu karşılıklara, 24 Mayıs 2002 tarihinden itibaren de yabancı para zorunlu karşılıklara faiz ödenmeye başlandığı vurgulanırken, devamla şöyle denildi 
     ''Bankaların mevduata uyguladıkları faiz oranlarının yanı sıra Bankamız vaziyeti bilançosu ve para politikası da göz önünde bulundurularak belirlenen Türk Lirası Zorunlu karşılıklara uygulanacak faiz oranı, Zorunlu Karşılıklar Hakkında 2002 1 sayılı Tebliğ ile zorunlu karşılık matrahının genişlemesi ve mevduat faiz oranlarındaki düşüşler de dikkate alınarak, 24 Mayıs 2002 tarihinden geçerli olmak yüzde 22'ye düşürülmüş ve bu oranın mevduat faizlerindeki gelişmelere paralel olarak yeniden tespit edilebileceği duyurulmuştu.'' Açıklamaya göre son durumda ise Türk Lirası mevduat faiz oranlarında önemli bir değişiklik olmamakla birlikte, bankacılık sisteminin aracılık maliyetlerinin azaltılması yolu ile bankaların ''etkin ve verimli çalışmasına katkıda bulunmak'' amacıyla, Türk Lirası zorunlu karşılıklara uygulanacak faiz oranı 9 Temmuz 2002 tarihinden geçerli olmak üzere 3 puan artırılarak yüzde 25'e yükseltildi. 
     Böylece, Türk Lirası zorunlu karşılıklara uygulanacak faiz oranı, piyasa faiz oranlarına biraz daha yaklaştırılmış olup, gelişmelere paralel yeniden gözden geçirilebilecek. 
     Yabancı para zorunlu karşılıklara ödenecek faiz oranları ise önceden olduğu gibi, bankaların Merkez Bankası'nda serbest olarak bulundurdukları '2 gün ihbarlı döviz tevdiat hesabı' faiz oranları ile aynı düzeyde ve haftalık olarak belirlenmeye devam edilecek. 
     





</TEXT>
</DOC>
