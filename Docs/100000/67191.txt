<DOC>
<DOCNO> 67191 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/12/spor/spo03.html </URL>
<DATE> 2002/02/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Korkulan oldu 
</HEADLINE>
<TEXT>

Galatasaray’ın yıldız oyuncusu Sergen’e dün artroskopi yapıldı. Çapraz bağlarında yırtık tespit edilen ve hemen ameliyata alınan milli futbolcunun dört ay sahalardan uzak kalacağı açıklandı 
     ERHAN TELLİ 

     GALATASARAY’DA, Malatyaspor maçında sağ dizinden sakatlanan Sergen’e dün sabah artroskopi yapıldı. Çapraz bağlarında yırtık ortaya çıkan yıldız futbolcu hemen ameliyata alındı. İki saat süren operasyon sonrası bağları yeniden dikilen Sergen’in dört ay sahalardan uzak kalacağı belirtildi. Milli futbolcu bu durumda Dünya Kupası kadrosuna girme şansını da kaybetti. 
     SERGEN’İN sakatlığının ciddi olması camiada bomba etkisi yaratırken, Fenerbahçe maçı öncesi büyük bir üzüntü yaşandı. Doktor Burhan Uslu ameliyatın çok başarılı geçtiğini ve bu oyuncunun ancak yeni sezonda forma giyebileceğini söyledi. Bu arada Sergen’e ameliyat öncesi ABD’ye gitme teklifi yapıldı. Ancak yıldız oyuncu İstanbul’da ameliyat olmak istedi. 
     ACIBADEM Hastanesi’nden yapılan açıklamada Sergen’in uzun bir tedavi dönemine gireceği belirtildi. Doktor Burhan Uslu sakatlığın çok ağır olduğunu ve Sergen’in iyileşmek için kendisine iyi bakması gerektiğini kaydetti. Ayrıca Hakan Ünsal’ın da bu sakatlığı iki kez yaşadığı ve yeniden sahalara döndüğünü ileterek Sergen’e moral verildi. 
     
Aman bir care Sakatlıklar yüzünden adeta köşeye sıkışan Lucescu, çıkış yolları bulmaya çalışıyor 
     GALATASARAY Teknik Direktörü Lucescu, Fenerbahçe maçı öncesinde zor günler geçiriyor. Rumen çalıştırıcı ligin en önemli maçına bir yığın eksikle hazırlanırken, Sergen’in ardından orta sahanın bel kemiği Ayhan’ın da sürpriz sakatlığı ile adeta köşeye sıkıştı. 
     MİLLİ Takım’a giden oyuncu sayısının bir hayli çok olmasından da rahatsızlık duyan Lucescu, Fenerbahçe ile eşit şartlarda mücadele etmeyeceklerini düşünüyor. Rumen hoca, "Şanssızlıklar bu kadar da olur mu Bu dönemi hasarsız atlatmak için çok çalışmalıyız" dedi. 
     
Aslan’dan işbaşı      GALATASARAY, Fenerbahçe maçının hazırlıklarına iki günlük iznin ardından dün başladı. Lucescu, 1.5 saat süren antrenmanda fizik kondisyon çalışması yaptırdı. Mondragon uzun bir aradan sonra takımla birlikte çalışırken, Ayhan idmanı düz koşuyla tamamladı. Rumen hoca bugünden itibaren antrenmanları basına kapatacak. 
     

</TEXT>
</DOC>
