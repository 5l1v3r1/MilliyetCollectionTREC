<DOC>
<DOCNO> 78225 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/13/son/sontur16.html </URL>
<DATE> 2002/04/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Mesut Yılmaz, sınırdaki Türk ve Yunan askerlerine çiçek verdi 
</HEADLINE>
<TEXT>

     Başbakan Yardımcısı ve Devlet Bakanı Mesut Yılmaz, İpsala Sınır Kapısı'nda yapımına başlanan gümrük binalarının tamamlanmasıyla daha iyi hizmet verme imkanı bulunacağını bildirdi. Sınır kapısını ziyaret eden Yılmaz, Türk ve Yunan askerlerine çiçek verdi. 
     İpsala Sınır Kapısı'ndaki hizmet binalarının yap-işlet-devret modeliyle TOBB tarafından yapımı nedeniyle düzenlenen temel atma törenine katılmak üzere İpsala'ya gelen Başbakan Yardımcısı Yılmaz, İçişleri Bakanı Rüştü Kazım Yücelen, Gümrüklerden Sorumlu Devlet Bakanı Mehmet Keçeciler ve Gümrük Müsteşarı Nevzat Saygılıoğlu ve beraberindekiler, Edirne'nin İpsala Sınır Kapısı'nda Edirne Valisi Fahri Yücel, Kırklareli Valisi Ali Serindağ, Tekirdağ Valisi Cemalettin Sevim tarafından törenle karşılandı. 
     Yılmaz ve beraberindekiler, İpsala Gümrük Müdürlüğü odasında bir süre dinlendiler. Yılmaz ve beraberindeki bakanlar daha sonra Yunanistan'ın Kipi Sınır Kapısı'na geçtiler. Sınır kapsında Yılmaz ve beraberindekiler Yunanistan'ın Maliye Bakan Yardımcısı Apostolos Fatiyadis ve öteki yetkililer tarafından karşılandı. 
     Yılmaz, burada İpsala Sınır Kapısı'nda düzenlenecek törenlere katılacak Yunanlı yetkililere teşekkür ederek, ''İpsala Gümrük Sınır Kapısı tesisleri tamamlanınca daha iyi hizmet verme imkanı bulacağız. 
     Yunan ve Türk vatandaşları ile iki ülkeye gelen turistler daha rahat edecektir'' dedi. 
     Yunanlı Maliye Bakan Yardımcısı Fatiyadis da, iki ülke gümrük teşkilatları arasındaki işbirliğinin mükemmel düzeyde olduğunu söyledi. Son zamanlarda iki ülke gümrük teşkilatlarının, daha iyi işbirliği örnekleri sergilediklerini ifade eden Fatiyadis, Türkiye ile Yunanistan'in bu konuda bir çok görüşme yaptığını kaydetti. Gümrük memurlarının birbirlerine isimleriyle hitap ettiklerini belirten Fatiyadis, Başbakan Yardımcısı Yılmaz'ı aralarında görmekten mutluluk duyduğunu söyledi. 
     
     YILMAZ'DAN TÜRK VE YUNANLI ASKERLERE ÇİÇEK 
     Yılmaz, iki ülke arasındaki sınırda nöbet tutan Türk ve Yunan askerine birer buket çiçek verdi. Yılmaz, ''Görev yapan Türk ve Yunan askerlerine müteşekkiriz'' dedi. 
     Yılmaz ve beraberindekiler daha sonra, İpsala Gümrük Tesisleri'nin temel atma töreni için Türk tarafına döndü. 
     Devlet Bakanı Keçeciler temel atma töreninde yaptığı konuşmada Türkiye'nin Avrupa'ya açılan en büyük kapısı olan İpsala Sınır Kapısı'nda uzun süredir problem yaşandığını söyledi. 
     Gümrükten 1997'te 4 bin yolcu giriş çıkış yaparken, 17 Ağustos 1999 depreminden sonra Yunanistan'la ilişkilerin daha geliştiğini 
     belirten Keçeciler, şunları kaydetti 
     ''İlişkilerdeki iyileşme sayesinde yılda 800 bin yolcuya yükseldi. 
     Tesisler de ihtiyaçları karşılamamaya başladı. Yurtdışından gelen kardeşlerimiz sık sık telefona sarılarak şikayetlerini dile getiriyorlardı. Devletin imkanları sınırlıydı. Türkiye genelinde 1992'den 1998'de kadar yeni gümrük binalarını hizmete açamadık. 
     Gümrüklerde yenilik yapmamız lazımdı. Yap-işlet-devret modelini devreye soktuk. Türkiye Odalar ve Borsalar Birliği, İpsala Gümrük Kapısı'nı yapma teklifi getirdi. Kapı, Ağustos 2002 yılında bitirilecek. Gürbulak'ın temeli gelecek hafta atılacak. Bu kapılar Atatürk Cumhuriyeti'ne yakışan kapılar değildi. Türk gümrüklerini pırıl pırıl hale getireceğiz. 57. Hükümet gümrük mevzuatını değiştirdi. Avrupa Birliği'ne üye ülkeler arasında gümrük mevzuatımız çok ileri düzeydedir. Gümrüklerin yüzde 98'in de otomasyona geçildi. 
     1999'dan bu yana Kayseri, Eskişehir Bursa ve İstanbul'da yeri gümrük 
     binaları açtık.'' 
     
     KAÇAK EKONOMİYLE MÜCADELE 
     Otomasyona geçilmenin yanı sıra kaçak ekonomiyle mücadele projesini hayata geçirdiklerin belirten Keçiciler, Dünya Bankası'ndan sağlanan krediyle X-Ray projesini hayata geçireceklerini söyledi. 
     TIR'ların bu cihazdan geçerek aranacağını belirten Keçeciler, ''Yanlış iş yapanlar kaçaklılığa teşebbüs edenler, gümrük idaresi tarafından yakalanarak mahkemeye teslim edilecektir'' dedi. 
     Gümrük idaresi Teşkilatı Kanunu çıkarmak istediğini ifade eden Keçeciler, bu konuda Başbakan Yardımcısı Yılmaz ve öteki ilgililerden yardım istediklerini söyledi. 
     Yunanistan Maliye Bakan Yardımcısı Fatiyadis de, Avrupa için çok büyük önemi bulunan bu bölgeye tesis kurulmasının kendileri için önemli olduğunu söyledi. Fatiyadis, şunları kaydetti 
     ''Edirne'nin yanı başında doğdum. Türk-Yunan ilişkilerinde karşılaşılan acı-tatlı her olayı yaşadım. Bugünkü temel atma töreninin Türk-Yunan ilişkilerinin iyi olduğu dönemde yapılması sevindiricidir. 
     Yunanlılar ve Türkler yan yana yaşamaya mahkumdur. İlişkilerin daha iyi noktaya girmesi için katkı yapmak hepimizin görevidir.'' Meriç Nehri'nin, barış, işbirliği ve refah nehrine dönüştürmesi gerektiğini belirten Fatiyadis, İran doğalgazının Türkiye'den Yunanistan'a taşınma projesinin imzalanmasıyla bölgenin öneminin daha da arttığını söyledi. 
     Konuşmasının bitiminde Bakan Keçeciler, Başbakan Yardımcısı Yılmaz'a, İçişleri Bakanı Yücelen'e, Gümrük Müsteşarı Nevzat Saygılıoğlu'na, TOBB Başkanı Rıfat Hisarcıkoğlu ile Edirne Valisi Yücel'e ve Yunan Maliye Bakan Yardımcısı Fatiyadis'e birer plaket verdi. 
     





</TEXT>
</DOC>
