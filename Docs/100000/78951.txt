<DOC>
<DOCNO> 78951 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/17/son/sontur20.html </URL>
<DATE> 2002/04/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Kaçak Çinlilerin basketbol tutkusu.. 
</HEADLINE>
<TEXT>

     Çanakkale'den yurtdışına yasadışı yollardan gitmek üzere hazırlık yaptıkları sırada yakalanan 37 Çinli, 10 gündür Çanakkale Polisi'nin zorunlu konuğu oldular. 
     Çin'in Ankara Büyükelçiliği'nin, Çin vatandaşı olup olmadıklarının belirlenmesi için form doldurttuğu 8'i kadın 37 Çinli, ülkelerine iade edilecekleri günü, polisin deniz kenarındaki sosyal tesislerinde spor yapıp, tavla oynayarak geçiriyorlar. 
     Emniyet Müdürlüğü yetkilileri, kaçakların tümünün 20-25 yaşları arasında olduğu için gençlerin psikolojisini anlayacak genç polislerin gözetiminde tutularak, her türlü ihtiyaçlarının karşılandığını bildirdiler. 
     Günün belirli saatlerinde görevli polislerle spor yapıp, tavla oynayan Çinliler, sadece pirinç pilavı yedikleri için tesislerde kazanla pilav pişiriliyor. 
     Kaçan Çinli gençler, çevirmen aracılığıyla yaptıkları açıklamada, ''Yakalandığımızda çok korkmuştuk. Konuk kaldığımız günler içinde Türk polisinin davranışı ve konukseverliği bizi şaşırttı. Ülkemize döndüğümüzde, tanıdığımız Türk dostlarımızı unutmayacağız. Bu günler bizim için hayatımızda çok önemli anı olarak kalacak'' dediler. 
     Bu arada, Çinli gençlere, üzerlerindeki yıpranmış elbiselerini değiştirmeleri için Çanakkale Kızılay Şubesi'nden giysi yardımı yapıldı. 
     Ellerinden pasaportları alınarak kimliği belirlenemeyen kişiler tarafından İstanbul'dan Çanakkale'ye bir otobüsle getirilen 37 Çinli, Çanakkale'nin Musaköy yakınlarında gizlenirken, bir çobanın ihbarı üzerine jandarma tarafından yakalanmışlardı. 
     





</TEXT>
</DOC>
