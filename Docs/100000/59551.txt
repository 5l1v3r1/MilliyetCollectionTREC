<DOC>
<DOCNO> 59551 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/01/guncel/gun03.html </URL>
<DATE> 2001/01/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Villa cinayeti yol parası için 
</HEADLINE>
<TEXT>

İzmirli sanayicinin eşini öldüren Ferhat Korkmaz avukatıyla birlikte teslim oldu ve sorguda cinayeti itiraf etti 
     TAYLAN YILDIRIM SONER KILINÇ MERT İLKUTLUĞ İzmir 

     İzmir’in Urla ilçesindeki villasında cinayete kurban giden işadamı İlter Gürel’in eşi İnci Gürel’in eski bahçıvanı Ferhat Korkmaz tarafından öldürüldüğü belirlendi. Cinayeti itiraf eden Korkmaz, "İş istedim vermedi, yol parası istedim beni kovdu. Villaya girip başına demir çubukla vurdum, çantasındaki 115 milyon lirayı alıp kaçtım" dedi. 
     Gürel Şirketler Topluluğu Yönetim Kurulu üyesi İlter Gürel’in eşi İnci Gürel 58 , Ramazan Bayramı’nın ikinci günü Urla’daki villasında başına demir çubukla vurularak öldürülmüş bulan polis, yaklaşık 2.5 ay önce yalan söylediği için İnci Gürel tarafından işten çıkarılan bahçıvan Ferhat Korkmaz’ın 32 peşine düştü. Korkmaz, Denizli’deki evine baskın yapılarak imam nikahlı eşi Nevin Korkmaz’ın gözaltına alındığını öğrenince önceki gece avukatı Mustafa Tuzcu’yla birlikte Seferihisar Emniyet Müdürlüğü’ne teslim oldu. 
     İzmir’e getirilen Ferhat Korkmaz, önceki gece sorguya alındı. İfadesinin ilk bölümünde suçlamayı reddeden Korkmaz, sabaha karşı suçunu itiraf etti. Ferhat Korkmaz, daha sonra tatbikat yaptırılmak üzere Urla’ya götürüldü. 
     
     Ünlü kuyumcu da öldürülmüştü 
     İzmir’de ünlülerin kuyumcusu olarak tanınan Şems İlkan da üç yıl önce Güzelbahçe’deki villasında aynı Gürel gibi yanında çalışan bekçi Temel Özener ve iki arkadaşı tarafından öldürülmüştü. Üç zanlı, olaydan 10 saat sonra Gaziemir’de suç aleti silahlarla birlikte yakalanmıştı. Polis, Gürel cinayetini çözerken bu olayı da gözönünde bulundurarak sonuca ulaştı. 
     
     Demirle kafasına vurdum 
     Ferhat Korkmaz, korkunç cinayeti poliste şöyle anlattı "İnci hanımın yanında 14 ay çalıştım. Sonra Nevin’le imam nikahıyla evlenip villaya getirdim. İnci hanım buna karşı çıktı, beni işten attı. 2.5 ay boyunca ekmek parası bulamadım. Bayramın ilk günü villaya geldim. İnci hanımdan beni işe almasını istedim. Olumsuz yanıt verdi. Ardından 15 milyon lira vermesini istedim, yine reddedip beni kovdu. İki saat sonra tekrar geri dönüp, bahçe duvarından içeri girdim. Daha önce çalıştığım için üç köpek beni tanıyordu. Onları kulübelerine bağladım. Garaja girip, binanın elektrik şalterini indirdim. İnci Gürel, şalteri açmak için garaja geldiğinde, saklandığım yerden elime geçirdiğim demir su borusuyla kafasına vurdum. Boruyu malikanenin fosseptik çukuruna attım. Ardından da otomobiline binerek kaçtım. " 
     


 GÜNCEL 

















</TEXT>
</DOC>
