<DOC>
<DOCNO> 76187 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/03/son/sondun39.html </URL>
<DATE> 2002/04/03/ </DATE>
<TIME>  </TIME>
<AUTHOR>  </AUTHOR>
<HEADLINE>
İngiliz doktorlar 18 aylık bebeği gen tedavisiyle iyileştirdi 
</HEADLINE>
<TEXT>

     İngiliz bilim adamları, bağışıklık sistemi çalışmayan 18 aylık bir bebeği gen tedavisiyle iyileştirdi. 
     Londra'daki Great Ormond Street Çocuk Kliniği'nde görevli bilim adamı Adrian Thrasher, erkek bebeğin bağışıklık sistemindeki bir bozukluk nedeniyle sürekli steril bir ortamda yaşamak zorunda kaldığını belirtti. 
     Bebeğin bağışıklık sisteminin ''Gamma C'' geninin ''bozuk'' olması nedeniyle çalışmadığını kaydeden Thrasher, tek çarenin kemik iliği nakli olduğunu söyledi. 
     Thrasher, uygun ilik bulunamadığı ve bebek çok hasta olduğu için başka bir yöntem denediklerini belirtti. 
     Bu yönteme göre, bilim adamları, önce bebekten kemik iliği aldılar. Bebekteki bozuk genin aynısının sağlıklı olanını bu kemik iliğine bir virüs yardımıyla aşılayan bilim adamları, sonra bu iliği tekrar bebeğe enjekte ettiler. 
     Bebeğin vücudunun bu sayede yeni bağışıklık hücreleri ürettiğini belirten Thrasher, bu bağışıklık hücrelerinin kan dolaşımına karışarak, bebeği enfeksiyonlardan koruduğunu kaydetti. 
     Bebeğin ailesi, onun şimdi hasta olmadan arkadaşlarıyla oynayabildiğini söyledi. 
     






</TEXT>
</DOC>
