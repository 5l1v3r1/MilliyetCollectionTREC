<DOC>
<DOCNO> 89613 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/13/son/sondun14.html </URL>
<DATE> 2002/06/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Açlık zirvesi fiyasko olarak nitelendirildi 
</HEADLINE>
<TEXT>

     FAO Genel Direktörü Jacques Diouf, dünyada açlık sıkıntısı çeken insanların sayısını yarıya indirmek için verilen vaatlerin yerine getirilmesi için ''zamana karşı yarış şimdi başlıyor'' dedi. 
     4 gün süren Dünya Gıda Zirvesi sonrasında düzenlenen basın 
     toplantısında, ''Egoistlik ve şüpheciliğe karşı, fakirliğe ve açlığa karşı savaşı birlikte kazanacağımızı göstermek için şimdi zamana karşı yarış başlıyor'' diyen Diouf, açlık sıkıntısı çeken insan sayısının 400 milyona indirilmesinin 2015 yılından sonraya bırakılamayacağının altını çizdi. Soruları da yanıtlayan Diouf, açlığı önleme hedefinde biyoteknolojinin öncelikli bir yer teşkil etmediğini belirtti. FAO Genel Direktörü, toprağın Afrika'da sadece yüzde 7'sinin, tüm Asya'da yüzde 36'sının, Çin'de yüzde 50'sinin sulanma olanağının bulunduğunu kaydetti. İtalya Başbakanı Silvio Berlusconi de Mozambik'in 540 milyon dolarlık borcunu sildiklerini hatırlatarak, 2002 sonuna kadar az gelişmiş ülkelerin toplam 1 milyar dolarlık kredi borçlarının silineceğini bildirdi. 4 gün süren zirvenin ilk gününde 182 üye ülke tarafından onaylanan bildiride, 1996 yılında yapılan ilk Dünya Gıda Zirvesi'nde verilen vaatlerin yerine getirilmesi için çalışmaların devam edeceği belirtilirken, ''Daha önceden öngörüldüğü gibi, dünyada açlık sıkıntısı yaşayan insan sayısının yarıya indirilmesi 400 milyon 2015 yılından sonraya bırakılamaz'' denildi. 2015 yılına kadar her yıl 25 milyon insanı açlıktan kurtarmayı hedefleyen FAO, bu amacına ulaşmak için özellikle uluslararası kuruluşlardan, zengin ülkelerden, özel sektörlerden daha fazla katkı bekliyor. Bu arada, FAO'nun Dünya Gıda Zirvesi'ne alternatif olarak, birçok ülkeden katılımcılarla Roma'da 4 gündür toplantılar düzenleyen sivil toplum örgütleri, FAO'nun zirvesini ''bir hayal kırıklığı'' olarak nitelendirdiler. Sivil toplum örgütlerinin forumu sonrasında yayınlanan sonuç bildirgesinde, ''FAO'nun zirvesinde onaylanan bildiri, 6 yıl önceki hataları yineliyor. Tek çözüm gıdanın üstünlüğü olmalıdır'' denildi. 
     





</TEXT>
</DOC>
