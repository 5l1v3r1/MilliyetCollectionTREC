<DOC>
<DOCNO> 75402 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/30/guncel/gun03.html </URL>
<DATE> 2002/03/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkleri sevmeye geldiler 
</HEADLINE>
<TEXT>

16 Alman dazlak... İçlerinden 11’i açık açık yabancı düşmanı olduğunu’ söylüyor. Şimdi onlar bir yandan İstanbul’u geziyor, bir yandan da kendilerinden olmayanı sevmeyi öğreniyor... 
     TAHSİN AKSU İstanbul 

     Türk - Alman Gençlik Birliği’nin, Alman Hükümeti’nin desteğiyle yabancı düşmanlığının önüne geçmek için düzenlediği gezi kapsamında Türkiye’ye gelen 16 Alman genç, "Yabancılara karşı değiliz. Sadece Almanlardan yanayız" dedi. 
     İçlerinden 11’i yabancı düşmanlığını açıkça ifade eden 16 genç, Almanya’da yaşayan Türk, Hırvat, İtalyan, İran kökenli 16 gençle bir araya geldi. Türk - Alman Gençlik Birliği Proje Sorumlusu Hüseyin Ayvaz, özellikle Alman gençleri geziye katılmak konusunda ikna etmekte zorlandıklarını belirterek, şunları söyledi 
     
     Konuşmayı öğrendiler’ 
     "Alman gençlerin buraya gelmelerinin nedeni, biraz Türkiye’de para harcamadan tatil yapma, biraz cesaret denemesi, biraz da meraktan kaynaklanıyor. Gezinin başarılı olup olamayacağını bilmiyoruz. Grupta Almanlar Türkleri, Türkler de Almanları çok seviyor diyemeyiz. Ama en azından şimdiden birbirleriyle normal bir tonda konuşmayı öğrendiler. İlk gün birbirlerinin yüzüne bakmayan gençler, birbirlerinin yüzüne bakarak konuşmaya başladılar" dedi. 
     Gruptaki Alman gençlerin geziye katılımını sağlayan Christian Neumann da, gençlerin hepsinin geziye isteyerek katıldığını ve yasal zorlama olmadığını vurguladı. Alman gençler ise ülkelerinde Türklere yönelik saldırılara katılmadıklarını kaydederek, "Ama bazıları böyle bir tutum içindeyse yapabileceğimiz bir şey yok" diye konuştu. 
     İbrahim Deniz 19 ise Almanlarla bugüne kadar hiçbir sorun yaşamadıklarını belirterek, "Bu program ile onların da bizim hakkımızdaki fikirlerinin değişeceğine eminim. Zaten bizim kötü insanlar olmadığımıza emin olduklarını her fırsatta söylüyorlar" dedi. Doğma büyüme Almanyalı olduğunu kaydeden Adnan Karakuş 20 da yavaş yavaş kaynaştıklarını, birlikte hoş vakit geçirmeye başladıklarını söyledi. Karakuş, "Eminim ki gezinin sonunda olumlu bir yargıya sahip olacaklar" dedi. 
     
15 gün gezecekler...      Alman Gençlik Bakanlığı ve Frankfurt Belediyesi’nin de desteklediği gezi yaklaşık 50 bin euro’ya mal olacak. İstanbul, Ankara ve Antalya’yı kapsayan 15 günlük programda gençler, Sultans of the Dance gösterisini izleyecek, aralarında Beşiktaş Teknik Direktörü Christoph Daum ve TBMM’nin de bulunduğu birçok kişi ve kurumu ziyaret edecek, Boğaz gezintisi yapıp Ortaköy’de nargile içecek. 
     



 GÜNCEL 
























</TEXT>
</DOC>
