<DOC>
<DOCNO> 86839 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/29/son/sontur14.html </URL>
<DATE> 2002/05/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Baykal "Etnik dilde yayın bir kamu hizmeti değildir" 
</HEADLINE>
<TEXT>

     CHP Genel Başkanı Deniz Baykal, etnik dillerin kullanılması, öğrenilmesi ve bu dillerde yayın yapılmasının, bir kamu hizmeti olmadığını belirterek, ''Kamu hizmeti haline getirirseniz, altından kalkamazsınız. Benim görevim Türkçe öğretmek, daha Türkçe öğretmeyi başaramamışım'' dedi. 
     Baykal, Ankara Sanayi Odası'nın Mayıs ayı meclis toplantısında yaptığı konuşmada, Türkiye'nin, ''sıradışı, olağandışı'' bir krizle karşı karşıya olduğunu savundu. 
     Türkiye'nin 65 milyon nüfusuna karşılık 36 bakanlık bulunduğuna, Türkiye'nin 20 kat nüfusuna sahip Çin'de ise bu sayının 16 olduğuna işaret eden Baykal, Türkiye'nin, israflı bir devleti taşımak durumunda olmadığını söyledi. 
     Hükümetin, siyasi yaşamında yeni ve son aşamaya geldiğini öne süren Baykal, hükümetin ve TBMM'nin yeni bir siyasi döneme doğru sürüklendiğini, ''biz buradayız'' diyerek, bunu bertaraf etmenin mümkün olmadığını savundu. 
     ''Hükümetin içine seçim korkusu girdiğinden dolayı, çeşitli konularda somut kararları cesaretle alamaz hale gelmiştir'' diyen Baykal, ''Türkiye'de ekonomik kurtuluşu, bu hükümeti sürdürmede aramaya devam ederek, kendimizi açmazın içine sokmuş olabiliriz'' diye konuştu. 
     Baykal, Türkiye'nin istikrarı bulmak zorunda olduğunu, bunun da ülkeyi yöneten gücün, anayasa ile çatışmayan, anayasanın temel değerleri ve ilkeleriyle uyumlu bir toplum yapısını ortaya koymasıyla mümkün bulunduğunu anlattı. Türkiye'nin, ''ne yapıp edip, tek parti iktidarını ortaya koyması'' gerektiğini ifade eden Baykal, böyle bir dönemin, ekonomik getirisi olan bir sonuç doğuracağını söyledi. 
     
     ''AF UYGULAMASI SUİİSTİMAL EDİLDİ'' 
     Hükümet ortaklarının, AB üzerinden birbirleriyle kavgaya yöneldiklerini öne süren Baykal, Başbakan Yardımcısı'nın, ''KKTC Cumhurbaşkanı Rauf Denktaş'ın, iyi niyetle götürdüğü müzakerelere, arkadan hançeri sokmakta beis görmediğini'' savundu. 
     MHP Genel Başkanı, Devlet Bakanı ve Başbakan Yardımcısı Devlet Bahçeli'nin, AB üyeliğine ilişkin dün yaptığı açıklamaları, ''iç tüketime yönelik tartışmalar'' olarak değerlendiren Baykal, bunların aşılması gerektiğini belirtti. 
     Baykal, af uygulamasının ''suiistimal edildiğini'' bu nedenle ''idam cezaları kaldırılsın'' denildiğinde tepkiye neden olduğunu ifade etti. 
     Türkiye'nin, ''bir ırk, kafatası, kan devleti değil, yurttaş ve bilinç devleti olduğunu'' belirten Baykal, sözlerini şöyle sürdürdü 
     ''Farklı etnik kökenden olunabilir. Bunun önemi yoktur. 
     Başkentimiz Ankara, resmi dilimiz, eğitim dilimiz Türkçe'dir. Bu temeldir, bunu herkesin içine sindirmesi gerekiyor. Bu demek değildir ki, toplumumuzu oluşturan çeşitli etnik kesimlerin, kendi anadilleri engellenecektir, güçlük çıkarılacaktır. Böyle birşey olamaz. Devletin görevi, etnisiteyi teşvik etmek değildir. Etnisite gerçektir, özendirilmesi gereken birşey değildir. 
     Etnik dillerin kullanılmasını, öğrenilmesini, yayın yapılmasını sağlamak bir kamu hizmeti değildir. Kamu hizmeti haline getirirseniz, altından kalkamazsınız. Bugün o başlar, yarın öbürü başlar. Benim görevim Türkçe öğretmek, daha Türkçe öğretmeyi başaramamışım.'' Baykal, meclis üyelerinin sorularını da yanıtladı. 
     ''Baykalsız bir CHP'nin oy oranının'' sorulması üzerine Baykal, ''Benim olmadığım dönemler de yaşandı. Buraya işgal kuvveti olarak gelmedim. Çağırdılar ve beni niye çağırdıklarını da biliyorlardı'' diye konuştu. 
     





</TEXT>
</DOC>
