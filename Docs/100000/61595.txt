<DOC>
<DOCNO> 61595 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/10/son/soneko19.html </URL>
<DATE> 2002/01/10/ </DATE>
<TIME>  </TIME>
<AUTHOR>  </AUTHOR>
<HEADLINE>
2002'de 9 katrilyon 835 trilyonluk kamu yatırımı yapılacak 
</HEADLINE>
<TEXT>

     2002 Yılı Yatırım Programı, Resmi Gazete'nin mükerrer sayısında yayımlandı. 
     Programa göre, bu yıl 9 katrilyon 835 trilyon liralık toplam kamu yatırımı yapılacak. 
     Bu rakamın 5 katrilyon 736 trilyon lirası Genel-Katma Bütçe, 2 katrilyon 811 trilyon lirası KİT, 390 trilyon lirası döner sermaye, 405 trilyon lirası İller Bankası, 4 trilyon lirası Fon, 489 trilyon 
     lirası özelleştirme kapsamına alınan kuruluşlar yatırımlarından oluşuyor. Bu arada mahalli idarelerin yapacağı 3 katrilyon 725.3 trilyon lira tutarında yatırımla birlikte, toplam yatırım tutarı da bu yıl 13 katrilyon 560.3 trilyon liraya ulaşacak. 2002 Yılı Yatırım Programı'na göre, mahalli idarelerin yapacağı yatırımlar dahil olmak üzere, en fazla yatırım 3 katrilyon 685.4 trilyon lira ile ulaştırma-haberleşme sektörüne yapılacak. Bu sektörü 2 katrilyon 281.4 trilyon lira ile sosyal hizmetler, 2 katrilyon 158.4 trilyon lira ile enerji sektörü yatırımları izlerken, eğitim sektörüne 1 katrilyon 912.3 trilyon lira, tarım sektörüne 934.5 trilyon lira, iktisadi hizmetlere 830 trilyon lira, imalat sektörüne 680.8 trilyon lira, sağlık sektörüne 654.8 trilyon lira, madencilik sektörüne 193.1 trilyon lira, konut sektörüne 144.9 trilyon lira ve turizm sektörüne 84.4 trilyon lira yatırım yapılacak. Öte yandan 2001 yılı yatırım programında yer alan çok sayıda proje, yapılabilirliği ya da önceliğini yitirmeleri nedeniyle 2002 yatırım programından çıkarıldı. Programdan çıkarılanların 3'ü ana proje, 649'u ise alt veya detay projeden oluşuyor. Programdan çıkarılan projelerin tutarı, 2001 yılı programı fiyatlarıyla 12 katrilyon 382 trilyon lirayı buluyor. Ayrıca 2002 Yılı Yatırım Programı hazırlıkları kapsamında başlatılan rasyonelleştirme çalışmalarında esas alınan önceliklendirme ve ilkeler, 2002 Yılı Yatırım Programı uygulamalarında da sürdürülecek. 2002 yatırımlarında ortalama dolar kuru ise 1 milyon 801 lira olarak alındı. 
     






</TEXT>
</DOC>
