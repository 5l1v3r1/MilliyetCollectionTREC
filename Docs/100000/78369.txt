<DOC>
<DOCNO> 78369 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/14/son/sontur18.html </URL>
<DATE> 2002/04/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Annesinden dayak yiyen 3 yaşındaki Mert, öldü... 
</HEADLINE>
<TEXT>

     İzmir'in Karşıyaka İlçesi'nde, rahatsızlanarak kaldırıldığı hastanede önceki gün ölen 3 yaşındaki Mert Can'ın annesi, çocuğunu döverek ölümüne neden olduğu gerekçesiyle gözaltına alındı. 
     Alınan bilgiye göre, 10 gün önce, annesi tarafından rahatsızlandığı gerekçesiyle Dr. Behçet Uz Çocuk Hastanesi'ne kaldırılan Mert Can, yoğun bakım sevisinde tedavi altına alındı. 
     Vücudunda darp izlerine rastlanan ve beyin kanaması geçirdiği belirlenen küçük Mert Can, önceki gün öldü. 
     Mert Can'ın cesedi otopsi için İzmir Adli Tıp Kurumu'na gönderilirken, Asayiş Şube Müdürlüğü Cinayet Bürosu ekipleri de kayıplara karışan anne Günay Öztürk'ü 22 gözaltına aldı. 
     Öztürk, ifadesinde, birahanelerde çalıştığını, Mert Can'ı gayri meşru ilişkisinden dünyaya getirdiğini ve nüfusa kaydettirmediğini, ölümünden yaklaşık 20 gün önce yaramazlık yaptığı için dövdüğünü anlattı. Mert Can'ı dövdüğü gün başını yere çarptığını belirten Öztürk, evde durduğu 10 gün boyunca da küçük çocuğun kustuğunu, geçici bir rahatsızlık olarak düşündüğü için hastaneye götürmediğini ve çocuğunun ölümünden büyük üzüntü duyduğunu söyledi. 
     Günay Öztürk, döverek çocuğunun ölümüne neden olduğu gerekçesiyle hakkında düzenlenen evrakla İzmir Cumhuriyet Başsavcılığı'na sevk edildi. 
     Yüzünü gizleyen Öztürk, kendisine yöneltilen sorular üzerine, çocuğunun ölümünden kendisinin değil doktorların sorumlu olduğunu ileri sürdü. 
     





</TEXT>
</DOC>
