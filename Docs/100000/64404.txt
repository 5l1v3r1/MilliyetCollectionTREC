<DOC>
<DOCNO> 64404 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/27/spor/yurundul.html </URL>
<DATE> 2002/01/27/ </DATE>
<TIME>  </TIME>
<AUTHOR> ÖMER ÜRÜNDÜL  </AUTHOR>
<HEADLINE>
Lorant güven sarstı 
</HEADLINE>
<TEXT>

     Dün geceki ilginç maçta Fenerbahçe aldığı yenilgi ile bir bakıma şampiyonluk yarışına da Ankara’da havlu attı. 
     Lorant’ın sahaya sürdüğü yanlışlar dizisi, takım tertibi, kendisinin teknik direktörlükte çok yetersiz olduğunun açık göstergesiydi. 3 - 5 - 2 düzeninde orta sahada Ogün - Abdullah - Yusuf’la kolektif bütünlük ve devamlılık sağlamak mümkün değil. Ayrıca bu üçlü, yapıları itibariyle rakip ataklarda yer parsellemeyi ve pres yapmayı bilmiyorlar. Bir de üstelik savunması ve top kullanması zayıf bu orta sahanın arkasında üçlü defans blokunda, liberoda ağır ve bu sisteme alışık olmayan Uche görevlendirilmişti. İşte bu yanlış kurguda Fenerbahçe ilk yarıda skor avantajı yakalamasına rağmen kalesinde üç gol görürken, iki de net tehlike atlattı. Devreyi yenik bitirdi. 
     İkinci yarıda Fenerbahçe’nin yoğun baskısı vardı. Ama bu baskı takımın yapısı itibarıyla üretkenliğe dönüşmedi. Çünkü Ankaragücü alışıldığı gibi risk almıyor, akıllı bir düşünüşle kalabalık bir şekilde geride gömülüyordu. Fenerbahçe’de hücum pres yetersiz olduğundan oyun tıkanıyordu. Rakibin atak olduğu ilk yarıda istediği kulvarları bulan Fatih, ikinci yarıda dar alanda tek etkili bindirme dahi yapamadı. Bu arada skorun getirdiği gerginlikle de Abdullah ve Yusuf kırmızı kart gördü. Hele ilk yarıdaki egoistliği ile bomboş Andersson’a pas vermeyip topu auta atarak belki de maçın kaderi ile oynayan Yusuf’un bir de yardımcı hakeme hakaret etmesi affedilmeyecek bir hataydı. 
     Sonuçta, Fenerbahçe çok önemli üç puan kaybetti. Baş sorumlu, yaptığı yanlışlarla Lorant’tı. Dün geceki orta saha teşkili hiçbir zaman fayda getirmez. İstanbulspor maçındaki netice kendisini aldattı. Fatih’ten ofansif yarar sağlanamayacağı gibi defansif zarar da gelir. Uche libero oynamaz. Artık bizce bugünden sonra da dörtlü defansa dönmek en akılcı iş olur. 
     Ankaragücü önemli bir galibiyete imza attı. Hırslı ve disiplinliydiler. Ersun Yanal’ın ikinci yarıda garantili savunma kurgusu uygulatması doğruydu. Takımın en fazla eleştirilecek yönü ikinci yarıda Fenerbahçe bütün riskleri almışken, organize ve tehlikeli kontratağa çıkamayışlarıydı. 
     Hakem Ali Aydın bu seneki başarılı performansına dün gece de devam etti. Kondisyonu üst düzeydeydi. Çaldığı düdükler, gösterdiği sarı ve kırmızı kartların hepsi doğruydu. 
     



 SPOR 
























</TEXT>
</DOC>
