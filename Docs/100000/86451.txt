<DOC>
<DOCNO> 86451 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/28/guncel/agun.html </URL>
<DATE> 2002/05/28/ </DATE>
<TIME>  </TIME>
<AUTHOR>  </AUTHOR>
<HEADLINE>
İGDAŞ böyle soyuldu 
</HEADLINE>
<TEXT>
Apartman kiralayıp bir servet ödediler 
AKP’li Eyüp Belediye Başkanı Genç’in babasından kiralanan binaya 3 yılda 1 trilyon ödendi. İGDAŞ bu paranın dörtte birini ödeyerek apartmanı satın alabilirdi 
     ŞENOL DEMİRCİ İstanbul 

     İGDAŞ, Mecidiyeköy’de hizmet binası olarak AKP’li Eyüp Belediye Başkanı Ahmet Genç’in babası Efraim Genç’e ait apartmanı kiraladı. Yıllık 300 milyar lira kira ödenen binanın emlakçılara göre satış fiyatı maksimum 400 milyar lira. Üç yılda ödenen kira ise 1 trilyona yaklaştı. Bu verilere göre İGDAŞ bugüne kadar ödediği kiranın sadece dörtte birini ödeyerek apartmana sahip olabilirdi. 
     İGDAŞ binayı 1999’da 16 bin dolara yaklaşık 22 milyar lira kiraladı. Kira, dolar kurundaki istikrarsızlık gerekçe gösterilerek daha sonra 25 milyar Türk Lirası’na çevrildi. 
     Mecidiyeköy Halide Edip Adıvar Caddesi’nde Efraim Genç’e ait apartman 6 katlı ve toplam kullanım alanı bin 500 metrekare. İGDAŞ, 3 yıl içinde şeflik binası için son fiyat baz alındığında yaklaşık 1 trilyon lira ödeme yaptı. İGDAŞ, yıllık 300 milyar lira ödediği şeflik merkezi boyutlarındaki bir binayı kendisi yapmak istese, Bayırdırlık Bakanlığı 2002 yılı birim fiyatlarına göre 319 milyar lira harcaması gerekiyor. 
     İGDAŞ, astronomik rakamlarla kiralamayı uygun gördüğü şeflik binasını satın almazken, İstanbul’un çeşitli semtlerinde lojman olarak kullandığı içinde konakların da bulunduğu tam 125 adet lüks konut aldı. Emlakçılar, aynı mahallede İGDAŞ şeflik binasının ebatlarındaki bir binanın tamanının maksimum 4 milyar lira bedelle çok rahat kiralanabileceğini savunarak, buna çeşitli örnekler gösterdiler. 
     Aynı caddedeki 125 metrekarelik 5 katlı Görsel Tıp Merkezi 2.5 milyar lira bedelle, İGDAŞ Şeflik binasının hemen karşısındaki 150 metrekarelik 6 katlı REKA İş Merkezi de yine 3 bin dolar bedelle kiralandı. 
     İGDAŞ yönetimi, İstanbul’da bulunan abone ve bölge şefliği hizmetleri veren 35 binasının kaç adetinin kira olduğunu ve bunlara ayda ne kadar kira ödendiği yönündeki sorumuza yanıt vermek istemedi. 
     Bu arada Şişli Belediyesi’nin DSP’li Meclis Üyesi Nail Yıldırım, söz konusu binanın 1997’de dönemin Belediye Başkanı Gülay Aslıtürk zamanında yapıldığını ve imar planlarına aykırı kaçak çıkmalarına göz yumulduğunu iddia etti. 
     
Başkana göre fiyat çok uygun      Eyüp Belediye Başkanı Ahmet Genç, babası adına kayıtlı binanın 25 milyar liraya kiralandığını hatırlatmamız üzerine şöyle dedi "Kirayı çok bulan binamızı boşaltır. 25 milyar lira kira Mecidiyeköy gibi bir semtte düşük. İGDAŞ binalara çok uygun fiyata kiraladı." 
     



 GÜNCEL 













</TEXT>
</DOC>
