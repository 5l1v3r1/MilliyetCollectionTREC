<DOC>
<DOCNO> 88274 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/06/son/sondun06.html </URL>
<DATE> 2002/06/06/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD'de son 10 yılda yabancı sayısı yüzde 57 arttı 
</HEADLINE>
<TEXT>

     ABD'de yaşayan yabancıların sayısının 1990-2000 yılları arasında yüzde 57 oranında artarak 31.1 milyona ulaştığı bildirildi. 
     Bu sayının, 1970'deki yabancı sayısının 3 katı olduğu belirtiliyor. 
     Amerika'da 2000 yılında yapılan nüfus sayımının sonuçları kısmen belli oldu. Buna göre, ABD'deki yabancıların sayısı da 1930'dan bu yana en yüksek düzeyine ulaştı. Nüfus sayımı sonuçlarına göre, ABD'de yaşayanların yüzde 11.1'i, ABD dışında doğduklarını beyan ettiler. Bunların büyük kısmının güney Amerika ve Asya kökenli oldukları bildiriliyor. 
     Amerikan Nüfus İdaresi yetkilileri, ''yabancıların nüfusunda bir artış beklemekle birlikte, oranın bu derece büyük olacağını tahmin etmediklerini'' ifade ettiler. Yabancı nüfusunun en fazla ülkenin batı ve güney kesimlerinde arttığı, ayrıca New York'un büyük çapta yabancı çektiği kaydedildi. 
     
     NEW YORK'UN YÜZDE 36'SI YABANCI 
     Yetkililerin verdiği bilgiye göre, New York kentinde yaşayan yabancıların sayısı da 1990-2000 döneminde yüzde 38 oranında artış göstererek 2.1 milyondan 2.9 milyona çıktı. 
     Buna göre New York halkının yüzde 35.9'u yabancı kökenli. New York'ta yaşayan 5 yaşın altındaki çocukların yarısına yakın kısmının evde İngilizce'den başka bir dil konuştuğu da saptandı. 
     Öte yandan atalarının Alman olduğunu belirtenlerin sayısının son sayımda 15 milyon azaldığı ve bunun bir rekor olduğu bildiriliyor. Azalma açısından Almanları İrlandalılar ve İngilizler izliyor. Bu kişilerin sayısının da son 10 yılda 8.1 milyon azaldığı kaydedildi. 
     





</TEXT>
</DOC>
