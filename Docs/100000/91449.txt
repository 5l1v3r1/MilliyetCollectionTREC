<DOC>
<DOCNO> 91449 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/22/son/sonspo20.html </URL>
<DATE> 2002/06/22/ </DATE>
<TIME>  </TIME>
<AUTHOR>  </AUTHOR>
<HEADLINE>
İngiliz televizyonu "Hak eden, iyi oynayan kazandı" 
</HEADLINE>
<TEXT>

     A Milli Futbol Takımı'nın dünya kupası çeyrek final maçında Senegal karşısında aldığı 1-0'lık galibiyeti öven İngiliz ITV televizyonu, ''hekeden, iyi oynayan taraf kazandı. Bu galibiyet Türkiye'nin bu çalkantılı döneminde ilaç gibi geldi'' yorumunda bulundu. 
     Maçı İngiltere'de naklen yayınlayan ITV televizyonu, Senegal'in maçın ilk 20 dakikasında çok baskın bir futbol oynadığını, ancak bu 20 dakikada rakibi karşısında ezilmemeyi başaran Türk tarafının oyunun devamında ise kontrolü elinde tutan taraf olduğunu belirtti. 
     Senegal'in, iyi ogragize olmuş taktiklerini başarıyla uygulayan bir takım olduğunu belirten ITV spikeri, Türkiye'nin de futbolda gelişmekte olan bir ülke olarak göz doldurduğunu bildirdi. 
     Hakan Şükür'ün hava toplarında iyi bir futbolcu olduğunu, ancak maçta etkisiz, kararsız ve korkak bir tutum sergilediğini belirten ITV, Şenol Güneş'in İlhan Mansız'ı Şükür'ün yerine oyuna almasını isabetli bir karar olarak değerlendirdi. 
     Senegal'in 19. dakikada attığı golü geçersiz sayan ve ofsayt kararı veren hakemin haklı olduğunu da vurgulayan ITV, mali güçlüklerle boğuşan Türkiye'de futbola iyi yatırım yapıldığını da belirtti. 
     Maçın oyuncularından kaleci Rüştü, İlhan Mansız, savunma oyuncusu Alpay, Ümit Davala ve Yıldıray Baştürk'ten övgüyle söz eden ITV yorumcuları, altın golün Türkiye için altın fırsatlar doğurduğunu, maçın bitiş düdüğünün ardından duygu dolu anlar yaşanmaya başlandığını, üç hafta ncesine kadar böyle bir başarıyı hayal bile edemeyen Türkiye'nin önünde şimdi yarı finalde karşılaşacağı Brezilya engelinin bulunduğunu bildirdi. 
     Milli Takım'ın Brezilya ile ilk turda bir prova yaptığını da belirten ITV yorumcuları, ''Türkiye yarı finalde Brezilya'yı zorlamaya aday'' dedi. 
     
     LONDRA'DAKİ TÜRKLER SOKAKLARA DÖKÜLDÜ 
     Bu arada, maçın bitiş düdüğünün ardından yaklaşık 200 bin Türk'ün yaşadığı Londra sokakları kırmızı-beyaza boyandı. Özellikle Türkler'in yoğun olarak yaşadıkları Kzey Londra'da otomobillerine atlayan Türkler uzun konvoylar oluşturarak kazanılan başarının tadını çıkarmaya başladılar. 
     Londra'daki kutlamaya renk katan bir diğer azınlık da yine uzatmalarda maç kazanan Güney Koreliler oldu. Onlar da yarı final coşkusunu Londra sokaklarına yansıttılar. 
     





</TEXT>
</DOC>
