<DOC>
<DOCNO> 64827 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/29/son/sonspo12.html </URL>
<DATE> 2002/01/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaş'ta dört kaleciden en iyisi Asper 
</HEADLINE>
<TEXT>

     Birinci Süper Futbol Ligi'nde, bu sezon kaleci mevkisinde bir türlü istikrarı yakalayamayan ve adeta kaleci enflasyonu yaşayan Beşiktaş'ta, bugüne dek 4 kaleci görev yaparken, istatistiklere göre en başarılısı yeni transfer Mattias Asper oldu. 
     Siyah-beyazlıların bu sezon kalesini Fevzi Tuncay, Peter Kjaer, Thomas Mhyre ve Mattias Asper korudu. Ligin devre arasında İspanya'nın Real Sociedad takımından kiralanan Asper, görev yaptığı 3 lig maçında sadece 1 gol yerken, siyah-beyazlıların bu sezonki en başarılı kalecisi oldu. Görev yaptığı 270 dakikada, kalesini sadece 1 kez rakip forvete açan İsveçli kaleci, 3 karşılaşmada da yaptığı başarılı kurtarışlarla göz doldurdu ve takımının başarısında büyük pay sahibi oldu. 
     Beşiktaş'ın İskandinav kalecisi Thomas Mhyre ise 150.5 dakikada 1 gol yiyerek, Asper'den sonra ikinci sırayı aldı. Norveçli kaleci toplam 301 dakika görev yaparken, 2 maçta 90 dakika oynadı, 2 karşılaşmayı ise sakatlığı nedeniyle yarıda bıraktı. 
     
     Fevzi 11 gol yedi 
     Bu sezon yediği hatalı gollerle eleştiriler alan ve teknik direktör Christoph Daum'un da tepkisini çeken Fevzi Tuncay ise genelde transfer edilen kalecilerin sakatlıkları nedeniyle forma şansı buldu, ama bunları iyi değerlendiremedi ve toplam 11 golü kalesinde gördü. 
     Buna rağmen sezon başında transfer edilen Danimarkalı Kjaer'den, istatistiklere göre daha başarılı bir performans sergileyen Fevzi Tuncay, 71.72 dakikada bir gol yiyerek, Asper ve Mhyre'nin ardından 3. 
     sırada yer aldı. Fevzi, 8 maçta 90 dakika oynarken, 2 karşılaşmada ise sonradan oyuna girdi. 
     
     En kötüsü Kjaer 
     Beşiktaş'ın bu sezon kaleci mevkisindeki en zayıf halkası Peter Kjaer oldu. 
     Beşiktaş'ta 5 maçta 90'ar dakika görev yapan Kjaer, kalesinde toplam 10 gol görürken, 45 dakikada 1 gol yiyerek, kendisini transfer edenleri de hayal kırıklığına uğrattı. Daum, Kjaer'i bu kötü performansı üzerine, hemen ülkesine gönderdi. 
     
     Kaleciler ve performansları 
     Beşiktaş'ta, bu sezon forma giyen kaleciler ve performansları şöyle 
     
     
Kaleciler Kaleci Maç Dk. Gol Ort. Mattias Asper 3 270 1 270-1 Thomas Mhyre 4 301 2 150-1 Fevzi Tuncay 10 789 11 71-1 Peter Kjaer 5 450 10 45-1 
     






</TEXT>
</DOC>
