<DOC>
<DOCNO> 87067 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/31/ekonomi/eko02.html </URL>
<DATE> 2002/05/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Uzanlar’a itaatsizlik davası 
</HEADLINE>
<TEXT>

Motorola ve Nokia, mahkeme kararına rağmen Telsim hisselerinin yüzde 73.5’ini mahkeme kalemine yatırmayan ve yeni bir hisse sınıfı yaratmak isteyen Uzanlar aleyhine zorlayıcı yaptırım’ talebinde bulundu 
     SEMA EMİROĞLU New York 

     Telsim cep telefonu şirketi sahibi Uzanlar aleyhine New York’ta sahtek rlık, haraç ve çete suçlamalarıyla dava açan Motorola ve Nokia şirketleri, Uzanlar’ın, New York Federal Güney Bölge Mahkemesi’nin 9 Mayıs’ta aldığı ihtiyati tedbir kararının yasaklayıcı hükümlerine uymadığı gerekçesiyle bir dizi "cezalandırıcı, tazmin edici ve zorlayıcı yaptırım" talebinde bulundu. 
     
     Kasıtlı tavır 
     Bu amaçla önceki akşam mahkemeye başvuran Amerikalı Motorola ve Finlandiyalı Nokia şirketleri, yargıç Jed. S. Rakoff’un 9 Mayıs’ta bir karar vererek davacı tarafın ihtiyati tedbir talebini kabul ettiğini hatırlattı. Başvuruda, bu kararda Telsim’in yüzde 73.5 oranındaki hisselerini 24 Mayıs’a kadar mahkeme kalemine yatırmalarının emredildiği kaydedildi. 
     Uzanlar’ın, bu sürenin uzatılması için yaptığı başvurunun reddedilmesine rağmen, ihtiyati tedbir kararına uymadığına ve mahkemeye kasıtlı biçimde karşı gelmeyi tercih ettiğine dikkat çekildi. Motorola ve Nokia, Uzanlar’ın bununla da kalmadığını ve tedbir kararından bir gün sonra, 4 Ocak 2002 tarihindeki Telsim hissedarlar grubu toplantısında aldıkları yeni bir hisse sınıfı oluşturma kararını gizlice kayda geçirme girişiminde bulunduklarını belirtti. Bu girişimin, tedbir kararının, "davalıların doğrudan ya da dolaylı olarak, bu hisseleri ve onların değerleri, statüleri ve mahkeme emrine verilmelerini herhangi biçimde etkilemeye, transfer etmeye, engellemeye ya da işlem yapmaya yönelik adım atmalarını" yasaklayan hükümlerini ihlal ettiği vurgulandı. 
     Uzanlar’ın gözdağı ile dolandırıcılık yapma ve haraç toplama eylemlerine de devam ettiğini’ kaydeden her iki şirket, Uzanlar’ın, yargıç Rakoff’un 9 Mayıs kararının ardından Türk ceza mahkemesine başvurarak, "adam öldürme ve kaçırma" suçlarıyla haklarında dava açtıkları üst düzey Motorola ve Nokia yöneticilerinin tutuklanmasını istediklerini ve İsviçre’de tahkime gidilmesi için sözleşmedeki zarar hükmünü işletme tehdidinde bulunduklarını da belirtti. 
     
     Para cezası da gelecek 
     Davacı taraf, bu nedenlerle Uzanlar’ın mahkemeye itaatsizlikte bulunduğuna karar verilmesini ve yaptırım uygulanmasını istedi. Bu yaptırımlar arasında Uzanlar’ı, değeri en az 1.5 milyar dolar olan teminat hisselerini bir ay içinde Amerikan mahkemesine göndermeye zorlayacak ve davacıların zararını karşılayacak büyüklükte para cezası, yerine getirilmezse, ceza miktarının artırılması ve hapis cezası istemi bulunuyor. 
     
İngilizce af dilesinler’      Motorola ve Nokia, ayrıca, hisseler üzerinde hiçbir işlem yapılmaması şeklindeki karara uymayan Uzanlar’a, bu konuda da "şartlı" zorlayıcı yaptırım getirilmesi talebinde bulundu. Uzanlar’ın, mahkeme kararına uymamasından "pişmanlık" duymasına fırsat veren bu yaptırım isteği, Uzanlar’ın Türkiye’de Star gazetesinde Türkçe, ABD’de ise New York Times ya da Wall Street Journal’de İngilizce yayımlanacak bir ilanda mahkeme kararına karşı geldiklerine, buna beş gün içinde uyacaklarına ve bir daha bu eylemleri tekrarlamayacaklarına ilişkin açık beyanda bulunmalarını gerektiriyor. 
     



 EKONOMİ 















</TEXT>
</DOC>
