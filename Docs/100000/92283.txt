<DOC>
<DOCNO> 92283 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/26/son/sontur24.html </URL>
<DATE> 2002/06/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Savcıdan Kazım Abanoz için beraat istemi... 
</HEADLINE>
<TEXT>

     İstanbul Emniyet Müdürü Kazım Abanoz'un, ''personel atamaları sırasında görevini kötüye kullandığı'' iddiasıyla yargılandığı davada, esas hakkındaki görüşünü açıklayan cumhuriyet savcısı tarafından beraatı istendi. 
     İstanbul 2. Ağır Ceza Mahkemesi'ndeki duruşmaya, tutuksuz sanık Kazım Abanoz katılmadı. Duruşmada Abanoz'u, avukatları İbrahim Ceylan ile Faik Işık temsil etti. 
     Duruşmada, Cumhuriyet Savcısı tarafından verilen mütalaada, dava konusu suçlamaya ilişkin İstanbul Cumhuriyet Başsavcılığı'nca yürütülen soruşturmada ''takipsizlik kararı'' verildiği hatırlatıldı. 
     İstanbul Valiliği adına Vali Erol Çakır imzalı dilekçe ile yapılan itiraz üzerine Beyoğlu 1. Ağır Ceza Mahkemesi'nin bu kararı kaldırdığı ifade edilen mütalaada, hazırlık soruşturması sonucu verilen ''takipsizlik kararı''na suçtan zarar görenin itiraz edebileceği belirtildi. 
     Mütalaada, yargılama aşamasında müdahillik talebi kabul edilmeyen ve suçtan zarar görme durumu olmayan İstanbul İl Valisi'nin itirazının reddine karar verilmesi gerekirken, usul ve yasaya uygun olmaksızın ''takipsizlik kararı''nın kaldırıldığı ifade edildi. 
     Dosyanın esas yönünden incelenmesi sonucu Kazım Abanoz'un ''görevini kötüye kullandığına ilişkin kesin ve inandırıcı delil elde edilemediği'' kaydedilen mütalaada, sanığın beraatına karar verilmesi istendi. 
     Mütalaaya karşılık diyecekleri sorulan sanık avukatları, savcılığın görüşüne katıldıklarını belirterek, yazılı savunmalarını hazırlamak için de süre talebinde bulundular. 
     Avukatların istemini kabul eden Mahkeme Heyeti, duruşmayı erteledi. 
     
     İDDİANAMEDEN 
     Dava iddianamesinde, İstanbul Valiliği'nin 19 Nisan 2001 tarihinde konuya ilişkin hazırladığı yazıdaki isnatlara yer veriliyor. 
     Bu yazıya göre, Kazım Abanoz'un, İçişleri Bakanlığı'na toplam 3 bin 17 personelin il dışına atanmalarına ilişkin bir liste sunduğu belirtilen iddianamede, ''Bu girişimin toplu tasfiye ve üst görevde boşaltılacak yerlere özellikli personel atama imkanı sağlamak amacını taşıdığı, bu yolla Abanoz'un görevini kötüye kullandığı''nın bildirildiği ifade ediliyor. 
     Müfettişlerin, ''İstanbul Valiliği'nin bu iddialarını somut delillere dayanmadığı gerekçesiyle incelemeye gerek görmediği'' vurgulanan iddianamede, İstanbul Cumhuriyet Başsavcılığı'nın da yürütülen soruşturma sonucu 19 Kasım 2001 tarihinde ''takipsizlik kararı'' verdiği anlatılıyor. 
     İstanbul Valiliği'nin itirazı üzerine Beyoğlu 1. Ağır Ceza Mahkemesi'nin 8 Ocak 2002 tarihinde ''takipsizlik kararı''nı kaldırdığı belirtilen iddianamede, Abanoz'un, ''görevi kötüye kullanmak'' suçundan 1 ile 3 yıl arasında hapis cezasına çarptırılması isteniyor. 
     





</TEXT>
</DOC>
