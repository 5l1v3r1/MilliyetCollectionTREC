<DOC>
<DOCNO> 57243 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/14/son/sontur14.html </URL>
<DATE> 2001/12/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Eksik malzeme kullanılan köprü yağmurda delindi 
</HEADLINE>
<TEXT>

     Bitlis'in Mutki İlçesi'nde, 2 yıl önce yapımı tamamlanan Totan Köprüsü, eksik malzeme kullanımı nedeniyle son yağmurlarda delindi. 3 köy ve 16 mezraya ulaşım sağlayan köprüden zorlukla geçiliyor. 
     Alınan bilgiye göre, yapımı iki yıl önce tamamlanan ve ilçeye bağlı Meydan, Karabudak, Gümüşkanat köyleri ile 16 mezraya ulaşım sağlayan Totan Köprüsü'nün bir bölümü, son yağışlarla delindi. 
     Köylüler, delinen köprüye rağmen güçlükle ulaşımlarını sağlamaya çalışıyor. 
     Köprünün delinmesiyle ilgili herhangi bir uyarıcı levhanın bulunmaması ise tepkilere neden oluyor. 
     Köylüler, söz konusu köprüyü artık ezberlediklerini belirterek, ''Ancak bölgeye gelen yabancılar her an köprüden düşebilir. Bunun için acilen önlem alınması gerekir'' dediler. 
     Köy Hizmetleri İl Müdürü Mehmet Duruk, delinen köprü ile ilgili köylülerin kendilerine bilgi vermediğini söyledi. 
     Duruk, köprünün eksik malzeme kullanımı nedeniyle delindiğini belirterek, ''Köprü delindiği zaman bize bildirilmiş olsaydı, programa alırdık. Ancak bu aşamadan sonra programa almamız mümkün değil. 2002 yılı içerisinde mevcut imkanları değerlendirerek çözüm bulmaya çalışacağız. Totan Köprüsü'nün yapımı bize en az 25 milyar liraya malolacak. Gerekli soruşturma da yapılacaktır'' diye konuştu. 
     






</TEXT>
</DOC>
