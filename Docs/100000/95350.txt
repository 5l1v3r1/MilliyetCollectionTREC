<DOC>
<DOCNO> 95350 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/12/son/sonspo09.html </URL>
<DATE> 2002/07/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Aydın Örs "Oyuncularımın performansından memnunum" 
</HEADLINE>
<TEXT>

     14. Dünya Erkekler Basketbol Şampiyonası'na hazırlanan A Milli Takım'ın başantrenörü Aydın Örs, oyuncularının performansından memnun olduğunu söyledi. 
     İstanbul'daki ilk etap çalışmalarını değerlendiren Örs, oyuncuların çok istekli olmasının kendilerini mutlu ettiğini belirtti. 
     Örs, hazırlıklarının İstanbul ayağının çok iyi geçtiğini belirterek, ''Mirsad, Kerem Gönlüm ve Mehmet bu çalışmalara katılamadı. Bazı oyuncularımızın sakatlığı vardı. Bunun dışında bir sorun yaşamadık'' dedi. 
     İtalya kampında Kerem Gönlüm dışında tam kadro çalışacaklarını vurgulayan Örs, ''İtalya'daki çalışmalar daha ağır ve kapsamlı olacak. İstanbul'da yaptığımız testlerin sonucuna göre İtalya'da kondisyon çalışması yapılacak. Ayrıca taktik ağırlıklı çalışmalar da yapacağız. Daha sonra hazırlık maçları başlayacak'' diye konuştu. 
     





</TEXT>
</DOC>
