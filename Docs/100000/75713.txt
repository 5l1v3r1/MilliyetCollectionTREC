<DOC>
<DOCNO> 75713 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/01/guncel/gun07.html </URL>
<DATE> 2002/04/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Ocakta indirildi Nisanda zamlandı 
</HEADLINE>
<TEXT>

Tepkiler üzerine yüzde 10 indirim yapılan ilaç fiyatlarına bugünden geçerli olmak üzere yüzde 12 zam yapıldı 
     ANKARA Milliyet 

     Sağlık Bakanlığı, 15 Ocak’ta yüzde 10 indirim yaptığı yerli ilacın fiyatına bugünden geçerli olmak üzere yüzde 12 oranında zam yaptı. İlaç fiyatlarını 3 ayda bir Toptan Eşya Fiyat Endeksi TEFE oranında artış yaparak düzenleyen Sağlık Bakanlığı, ilaç fiyatlarına bugünden itibaren geçerli olmak üzere yüzde 12 oranında zam yapılmasına karar verdi. 
     
     Üç ayda bir zam geliyor 
     Sağlık Bakanlığı İlaç ve Eczacılık Genel Müdürlüğü, 2001 Aralık, 2002 Ocak ve Şubat ayları TEFE oranlarını baz alarak zam oranını belirledi. Buna göre, 853 bin 400 liraya satılan 1 kutu aspirinin fiyatı 955 bin lira olurken, antibiyotiklerden Alfasilin 6 milyon 695 bin liradan 7 milyon 498 bin liraya, kalp hastalarının kullandığı İsordil 10 mg 1 milyon 765 bin liradan 1 milyon 977 bin liraya çıktı. 
     Sağlık Bakanlığı, ilaca geçen yılın son zammını kasım ayında yüzde 15 olarak yaptı, ardından 15 Ocak 2002’den itibaren yerli ilaç fiyatlarında yüzde 10 indirime gidilmesine karar vermişti. 
     



 GÜNCEL 












</TEXT>
</DOC>
