<DOC>
<DOCNO> 73292 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/18/son/sonspo24.html </URL>
<DATE> 2002/03/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Hasan Arat "Beşiktaş'a hayaller değil, icraat sunacağız" 
</HEADLINE>
<TEXT>

     Beşiktaş Kulübü'nün 31 Mart'ta yapılacak kongresinde başkanlığa aday olan Hasan Arat, Beşiktaş'a hayaller değil, icraat sunmayı amaçladıklarını belirtti. 
     Arat, yaptığı yazılı açıklamada, Beşiktaş'ın, yüz yılın birikimi olan yüce değerleriyle yönetilmesi ve hedeflerinin yükseltilmesi düşüncesiyle yola çıktıklarını ifade ederek, kulübün, yeni yapılanması nedeniyle profesyonel ekiplerle yönetilmesi gerektiği görüşünü savundu. 
     Beşiktaşlılar olarak amatör bir ruhla, ancak iş hayatlarındaki tecrübelerle profesyonel bir ekip olarak hizmet etmeyi amaçladıklarını belirten Hasan Arat, ''Bizler, Beşiktaşımıza hayaller değil, icraat sunmayı amaçlıyoruz. Bizler, güvenilir olmak ve güvenin devamını sağlamak için sadece gerçekleşebilir projeler hazırladık'' dedi. 
     






</TEXT>
</DOC>
