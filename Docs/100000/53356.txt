<DOC>
<DOCNO> 53356 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/21/yasam/yas06.html </URL>
<DATE> 2001/11/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Doktor da böyle yaparsa 
</HEADLINE>
<TEXT>

Ayağı kırılan yaşlı adamı hastane yerine muayenehanede ameliyat ederken, fazla narkozdan ölümüne yol açan 3 doktor açığa alındı 
     GAZİANTEP DHA 

     Gaziantep’te, trafik kazasında ayağı kırılan Bilal Bakır’ı muayenehanede ameliyat etmek isterken, fazla narkoz vererek ölümüne yol açtıkları iddiasıyla haklarında soruşturma başlatılan Gaziantep Devlet Hastanesi’nde görevli 3 doktor, valilik emriyle açığa alındı. 
     8 Kasım’da trafik kazası geçiren Bakır 65 Gaziantep Devlet Hastanesi’nde ortopedi servisine yatırıldı. Ancak hastanın ağrıları 2 gün sonra dayanılmaz hal alınca, ailesi ameliyatı yapacak Dr. Faruk Müftüoğlu ile görüştü. Müftüoğlu, hastayı ancak 4 gün sonra ameliyata alabileceğini söyledi. 
     
     Narkozdan fenalaştı 
     Ailenin bir an önce ameliyat isteği üzerine Müftüoğlu, Bakır’ı, bu tür ameliyatlarda kullanılan "Skopy" adlı cihaza sahip Dr. Cemil Ertürk’ün muayenehanesinde ameliyat edebileceğini söyledi. Bunun üzerine muayenehaneye götürülen Bakır, lokal anesteziyle yapılan ameliyat sırasında birden fenalaştı. Koma halinde tekrar Devlet Hastanesi’ne götürülen Bakır kurtarılamadı. 
     İl Sağlık Müdürü İbrahim Yener Müftüoğlu, Dr. Cemil Ertürk ve Dr. Halil Çeliksöz hakkında Cumhuriyet Savcılığı tarafından soruşturma başlatıldığını ve konunun yargıya intikal ettiğini belirtti. 
     



 YAŞAM 



















</TEXT>
</DOC>
