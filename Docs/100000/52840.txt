<DOC>
<DOCNO> 52840 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/18/dunya/dun01.html </URL>
<DATE> 2001/11/18/ </DATE>
<TIME>  </TIME>
<AUTHOR>  </AUTHOR>
<HEADLINE>
El Kaide’de Türkçe suikast notları 
</HEADLINE>
<TEXT>

Afganistan’ın Celalabad kenti yakınlarındaki Bin Ladin’e bağlı El Kaide kampında bulunan, profesyonel suikast tekniklerinin anlatıldığı Türkçe yazılmış notlar, terör örgütünde Türklerin de olduğunu ortaya koyuyor 
     DIŞ HABERLER SERVİSİ 

     Usame Bin Ladin’e bağlı El Kaide örgütünün Afganistan’ın Celalabad kentindeki kampında düzgün bir Türkçe ile kaleme alınmış ve terör saldırılarının nasıl yapılması gerektiğini anlatan not defteri bulundu. 
     Akıcı bir Türkçe ile yazılan notlar, El Kaide tarafından eğitilen teröristler arasında Türklerin de bulunduğunu, ya da en azından bazı militanların iyi Türkçe bildiğini ortaya koyuyor. 
     Notların, ABD bombardımanı ardından Kuzey İttifakı güçlerinin Celalabad’a girmesi sırasında boşaltılan kampta BBC muhabiri Den Brown tarafından bulunduğu bildirildi. Çeşitli suikast yöntemlerinin anlatıldığı ve çizimlerle gösterildiği notların "Bir otomobile motorsikletle saldırı düzenlemek" adlı bölümü özellikle dikkat çekiyor. 
     
     Nasıl adam vurulur 
     Notlara göre, suikastçi eylem sırasında trafik ışıklarından gözlerini ayırmadan hareketlerini koordine etmeli. Ayrıca hedefteki otomobille aynı yönde değil, karşı istikamette bulunmalı. Araçtaki kişinin doğru hedef olduğu kontrol edilmeli. Otomobile yaklaştıkça hız düşürülürken motorun sesi de olabildiğince azaltılmalı. 
     Eğitim notlarında bundan sonrası ise diagramlarla gösterilerek şöyle anlatılıyor 
     "Düşmana ön veya arka camdan ateş açın, açınızı iyi ayarlayın ve kurşunun sekmemesine dikkat edin." 
     
     Profesyonelce hazırlanmış 
     Talimatları yorumlayan uzmanlar, uyarıların son derece profesyonel bir yaklaşımla yazıldığını, motorsikletin motor sesini azaltarak hedefe tam bir sürpriz baskın amaçlandığını söylediler. 
     BBC muhabiri Brown’ın gezdiği kampta kimyasal silah yapımında kullanılabilecek birçok madde, hurda tanklar ve kullanılmaz hale getirilmiş çanak antenler de bulundu. Kampta Taliban’ın ceza vermek için kullandığı işkence aletleri ve kırbaçlar göze çarptı. 
     
     2 şüpheli Türk yakalandı 
     Pakistan polisi Afganistan’dan yasa dışı olarak sınırı geçen ve aralarında 2 Türk’ün de bulunduğu toplam 20 kişiyi yakaladığını açıkladı. Sınır polisi yetkilisi Muhammed Vezir "Ellerinde geçerli belgeleri olmayan 2 Türk, 4 Arnavut ve 14 Pakistanlı’yı tutukladık" dedi. Vezir, yakalananların El Kaide örgütü ile ilişkilerinin olup olmadığının araştırıldığını söyledi. 
     



 DÜNYA 















</TEXT>
</DOC>
