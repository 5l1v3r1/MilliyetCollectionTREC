<DOC>
<DOCNO> 94639 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/09/son/sondun23.html </URL>
<DATE> 2002/07/09/ </DATE>
<TIME>  </TIME>
<AUTHOR>  </AUTHOR>
<HEADLINE>
DSP'deki istifalar Alman ve İran basınında 
</HEADLINE>
<TEXT>

     DSP'den istifalar, Alman ve İran basınında da yankı buldu. 
     İstifaları, ''Türkiye'de Koalisyon Dağılıyor'' başlığıyla duyuran Financial Times Deutscland'ın haberinde, ''Gelişmeler, siyasiler ve ekonomi uzmanlarına göre Ecevit döneminin sona ermesine doğru gidiyor. 
     Mevcut hükümetin akıbeti konusunda sürecek belirsizliklerin IMF ile anlaşmaya varılan ekonomik istikrar programını ciddi bir şekilde tehlikeye düşüreceği görülüyor'' denildi. 
     Gelişmeler için ''Die Welt'' gazetesi ''Bakanların İstifası, Hükümet Krizine Yol Açtı'', Frankfurter Rundschau gazetesi de ''İstifalar Türkiye'de Hükümet Krizini Artırdı'' başlığını kullandı. 
     Der Tagesspiegel gazetesindeki yorum haberde, ''Türk hükümetinin sonu geldi. Ancak hasta Başbakan Ecevit için uygun bir halef görünürlerde yok'' ifadesi kullanıldı. 
     Hüsamettin Özkan ile birlikte diğer bakan ve milletvekillerinin istifasıyla Başbakan'ın partisinin meclisteki en güçlü parti konumunu kaybettiği belirtilen yorumda, şu görüşlere yer verildi 
     ''Ankara'da seçimlerin tarihi ve tarzı ile ilgili tartışmalar sürüyor. Fakat artık Ecevit'in şişeden çıkan cini tekrar şişeye sokması mümkün değil. 
     Türkiye'nin ekonomik gelişmesi ve siyasi geleceği, Ankara'da aylardan beri süregelen felcin aşılmasına bağlı. Ülkenin felce uğramasına ise Başbakan Bülent Ecevit'in geçirdiği ağır hastalığın neden olmasından çok, koalisyondaki AB karşıtları ile AB taraftarları arasındaki siyasi görüş ayrılığı yol açtı.'' 
     
     İRAN HABER AJANSI 
     İran Haber Ajansı İRNA , DSP'den istifaların ardından, ''DSP'de çok sayıda bakan ve milletvekilinin Dışişleri Bakanı İsmail Cem'in kararını beklediği'' yorumunu yaptı. 
     İRNA'nın bugün yayınladığı haberde, ''istifaların süreceğinin sanıldığını, çok sayıda DSP'li bakan ve milletvekilinin Dışişleri Bakanı İsmail Cem'in kararını beklediği, Cem'in Başbakan Bülent Ecevit'in yerine geçecek en önemli aday olduğu ve DSP'den istifa etmesi halinde çok sayıda bakan ve milletvekilinin Cem'i takip edeceği'' öne sürüldü. 
     Haberde, Devlet Bakanı ve Başbakan Yardımcısı Devlet Bahçeli'nin lideri olduğu MHP'nin erken seçim istediği, muhalefet partilerinin de bu isteğe olumlu yaklaştığı bildirildi. 
     İRNA, 37 aydır işbaşında olan koalisyon hükümetinin Türkiye Cumhuriyeti tarihinin en uzun ömürlü koalisyon hükümeti olduğuna dikkat çekti. 
     





</TEXT>
</DOC>
