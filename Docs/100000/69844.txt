<DOC>
<DOCNO> 69844 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/27/son/sonspo09.html </URL>
<DATE> 2002/02/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Kings'in Utah Jazz'ı yendiği maçta Hidayet 11 sayı attı 
</HEADLINE>
<TEXT>

     ABD Profesyonel Basketbol Ligi NBA'de, Hidayet Türkoğlu'nun 11 sayı attığı maçta Sacramento Kings, Utah Jazz'ı 107-81 yendi. 
     Batı Konferansı Pasifik Grubu lideri Sacramento Kings, Ortabatı Grubu dördüncüsü Utah Jazz ile Sacramento'da karşılaştı. 
     Jazz'ın üst üste aldığı 6 galibiyetlik seriye son veren Kings'de, sonradan oyuna giren Hidayet, 24 dakika forma giydiği maçta 10 şuttan 4'ünde isabet bularak 11 sayı attı. Hidayet Türkoğlu ayrıca 2 ribaunt 
     aldı, 2 asist yaptı, 2 de top çaldı. 
     29-2'lik seriyle evinde en çok galip gelen takım konumundaki 
     Sacramento Kings'de, Yugoslav forvet Predrag Stojakoviç, 19 sayıyla en çok sayı üreten oyuncu oldu. Chris Webber 16 sayı, Vlade Divaç ise 11 sayı, 12 ribaunt gerçekleştirdi. 
     Jazz'da ise kötü bir gününde olan takımın skoreri ''postacı'' lakaplı Karl Malone, 11 sayıda kaldı. Skora Jarron Collins ve Rusty LaRue de 11'er sayı ekledi. 
     
     
Toplu sonuçlar Cleveland Cavaliers Seattle Supersonics 89-109 Milwaukee Bucks Los Angeles Lakers 89-99 Chicago Bulls Orlando Magic 97-112 Dallas Mavericks Memphis Grizzlies 104-91 Houston Rockets Los Angeles Clippers 84-94 San Antonio Spurs Phoenix Suns 99-91 Sacramento Kings Utah Jazz 107-81 
     






</TEXT>
</DOC>
