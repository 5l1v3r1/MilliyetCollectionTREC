<DOC>
<DOCNO> 56224 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/08/son/sontur11.html </URL>
<DATE> 2001/12/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Trakya'da kar yağışı hayatı felç etti... 
</HEADLINE>
<TEXT>

     Edirne, Kırklareli ve Tekirdağ'da gece başlayan ve bugünde yer yer tipi şeklinde devam eden kar yağışı, yaşamı olumsuz yönde etkiliyor. Trakya'da kar yağışı nedeniyle 6 ilçe ve 182 köy yolu ulaşıma kapandı. Çok sayıda ilçe ve köye elektrik verilemiyor. 
     Edirne Köy Hizmetleri İl Müdürlüğü'nden alınan bilgiye göre, saat 23.00'da başlayan ve sabah saatlerine kadar devam eden kar yağışı nedeniyle Uzunköprü-Meriç, Uzunköprü-Edirne, Süloğlu-Lalapaşa, Süloğlu-Edirne, Enez-Keşan ve İpsala-Keşan arasındaki karayolları yoğun tipi ve buzlanma nedeniyle ulaşıma kapandı. 
     Ayrıca, İpsala Sınır Kapısı ile Keşan-Çanakkale, Keşan-Tekirdağ arasındaki karayollarında da tipi ve buzlanma nedeniyle ulaşım yapılamıyor. Kapıkule Sınır Kapısı ile TEM Otoyolu arasındaki otoyolda da karayolları ekiplerince aralıksız olarak kar temizleme ve tuz atma çalışması yapılırken, TEM Otoyolu'na zincirsiz araçların çıkmasına izin verilmiyor. 
     Bu arada, yollarda, hazırlıksız olarak çıkan çok sayıdaki araç kısa süreli olarak mahsur kaldı. Karayoları ve Köy Hizmetleri ekiplerinin müdahalesiyle araçlar kurtarıldı. Kent içinde de 8 maddi hasarlı kaza meydana geldi. 
     Kentiçinde ise belediye ekipleri tuzlama ve kar temizleme çalışmalarını yürütüyorlar. 
     Edirne'de, merkeze bağlı köyler ile Keşan, Süloğlu, Lalapaşa, Havsa, Enez, Uzunköprü ve Meriç ilçelerinde toplam 100 köye ulaşım sağlanamıyor. Enez İlçesi'ne ve Lalapaşa'nın 5 köyüne elektrik verilemiyor. 
     Edirne Meteoroloji Müdürlüğü yetkilileri, kar kalınlığının kentiçinde 5 santimetreyi bulduğunu, bugün ve yarın da kar yağışının beklendiğini bildirdiler. Edirne'de orta şiddette rüzgarın etkili olduğu ve hava sıcaklığının gündüz eksi 1 ve 1, gece ise eksi 3 ve eksi 4 arasında olmasının beklendiği belirtildi. 
     
     Tekirdağ... 
     Tipi ve soğuk hava Tekirdağ'da da etkili olurken, kentiçinde kar kalınlığı 2 santimetreyi buldu. Kuvvetli rüzgar etkili olurken hava sıcaklığının sıfırın altına düştüğü bildirildi. 
     Tekirdağ'da kar ve buzlanma nedeniyle Malkara'da 35, Hayrabolu'da 6, Saray'da 4 ve Şarköy'de 11 köy yolu ulaşıma kapandı. Yolların 
     kapalı olması nedeniyle Şarköy'den İstanbul, Çanakkale ve Tekirdağ'a otobüs seferleri iptal edildi. Şarköy'de devam eden kar yağışı nedeniyle 40 santimetreye ulaşan kar nedeniyle Bulgur, Palamut, Beyoğlu, Çengelli, İshaklı, Mursallı, Yayaağaç, Yörgüç, Uluman, Yeniköy ve Sofuköy'e ulaşım sağlanamıyor. İlçede saatteki hızı 50 kilometreyi bulan fırtına nedeniyle bazı evlerin çatılarındaki televizyon antenleri uçtu. Elektrik tellerindeki kopmalar nedeniyle sık sık elektrik kesintisi olan ilçede tv yayınları da olumsuz etkileniyor. Aşırı kar ve rüzgar nedeniyle ilçede Ramazan davulcuları görevlerini yapamadı. Balıkçı tekneleri de limana sığındılar. 
     
     Kırklareli... 
     Şiddetli rüzgar ve kar yağışının etkili olduğu Kırklareli'de, Kofçaz ve Demirköy ile merkeze bağlı 5 köyde ulaşım sağlanamıyor. 
     Demirköy ve Kofçaz'ta da 31 köyün yolu kapandı. 
     Kar kalanlığının kentiçinde 5 santimetreyi aştığı Kırklareli'de, saatteki hızı 60-70 kilometreyi bulan rüzgar etkili oluyor. Dereköy Sınır Kapısı'na ulaşımın sağlandığı karayolunda da kar ve buzlanma nedeniyle ulaşım tek şeritten yapılabiliyor. 
     Kofçaz, Vize ve Demirköy'de elektrikler kesilirken, cep telefonlarıyla da görüşme sağlanamıyor. Kofçaz'da kar kalınlığı 1 metreyi buldu. 
     Bu arada, kar yağışı ve olumsuz hava koşulları nedeniyle Edirne ve Tekirdağ'da bugün oynanması gereken amatör küme futbol maçları ertelendi. 
     






</TEXT>
</DOC>
