<DOC>
<DOCNO> 57669 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/17/son/sontur26.html </URL>
<DATE> 2001/12/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Trakya'da kapalı köy yollarının sayısı 414'e yükseldi 
</HEADLINE>
<TEXT>

     Trakya'da dün akşam başlayan ve yer yer devam eden kar yağışı nedeniyle kapanan köy yollarının sayısı 414'e ulaştı. 
     Tekirdağ Valisi Cemalettin Sevim, A.A muhabirine, yoğun kar yağışı nedeniyle kapalı yolları açma çalışmasının aralıksız sürdüğünü ve açılan yolların tipi nedeniyle yeniden kapandığını söyledi. 
     Sevim, karla mücadele çalışması için Karayolları, Köy Hizmetleri, Orman Müdürlüğü ve diğer kurumlardaki makinelerin bir araya getirilerek, yol açma çalışmasına devam edildiğini belirterek, şunları söyledi 
     ''Ramazan Bayramı olmasına rağmen tüm ekiplerimiz çalışıyor. Büyük bir özveriyle sürdürülen çalışmada, bazı ilçe yolları ile 100'ün üzerinde köy yolunda ulaşım yapılamıyor. Kar yağışı devam ederken, kar kalınlığı kent merkezinde 25 santimetreye ulaştı.'' Vali Sevim, Tekirdağ'da TIR'ların gece yola çıkmalarına izin verilmeyerek, uygun yerlerde park ettirileceğini bildirdi. Vali Sevim, gece sıcaklığın eksi 4 derecenin altına düşmesi ve yollarda meydana gelebilecek buzlanma nedeniyle kapalı yol sayısının artabileceğine dikkati çekerek, ''Vatandaşların mecbur kalmadıkça araçlarıyla yola çıkmamasını istiyoruz. Yollara tuz atma çalışması sürerken, TIR'ların gece yolculuk yapmalarına izin vermeyeceğiz. Bölgede olumsuz hava şartları nedeniyle zaman zaman elektrik kesintileri meydana geliyor'' diye konuştu. 
     Kırklareli Valisi Ali Serindağ, 170 köy yolundan, 100'ünün kapalı olduğunu belirtti. Serindağ, Demirköy İlçe merkezine bağlı 13 köy ile Kıyıköy Beldesi ve 3 köye elektrik verilemediğini ifade ederek, şunları söyledi 
     ''Vize-Saray ve Vize-Kırklareli arasındaki karayolunda ulaşım sağlanamıyor. Demirköy-Kırklareli, Kırklareli-Kofçaz yollarında ise ulaşım güçlükle yapılabiliyor. Kırklareli merkeze bağlı Dereköy Sınır Kapısı'nda ise kar kalınlığının 1 metreyi aşması üzerine, ulaşım, kontrollü olarak yapılıyor.'' Serindağ, Demirköy İlçesi'ndeki Mahya Tepe'ye giden yolun dün geceden bu yana kapalı olduğunu belirterek, ''Mahye Tepe'de bulunan TRT vericisinde 3, askeri radar tesisinde de 8 kişi bulunuyor. Bu kişiler yolun kapanacağını tahmin ettikleri için gerekli olan, erzaklarını yanlarında bulunduruyorlar. Görevli personelin herhangi bir ihtiyacı bulunmamaktadır. Yolu açma çalışmalarına devam ediliyor'' dedi. 
     Edirne'de sabah saatlerinde kapalı olan Keşan-Enez, Keşan-İpsala, Keşan-Uzunköprü, Lalapaşa-Süloğlu, Süloğlu-Edirne, Meriç-Uzunköprü ve Meriç-İpsala İlçe yolları halen ulaşıma açılamadı. 
     Edirne il genelinde yollarda biriken yoğun kar nedeniyle sabah saatlerinde kapalı olan 209 köy yolu sayısı, 214'e yükseldi. 
     Edirne'de, Köy Hizmetleri, Karayolları ve DSİ ekipleri, kapalı olan yolları açma çalışmalarını sürdürüyor. 
     Bu arada, Edirne'nin İpsala Sınır Kapısı'na, Yunanistan'da yoğun kar yağışı nedeniyle araç gelmediği ve yol kapanmadan önce gelen araçların yola çıkmalarına izin verilmediği bildirildi. 
     Süloğlu İlçesi'ne bağlı 8 köye 6 saatten bu yana elektrik verilemezken, İpsala İlçesi'nde de suların kesik olduğu bildirildi. 
     






</TEXT>
</DOC>
