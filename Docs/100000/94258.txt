<DOC>
<DOCNO> 94258 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/07/son/sondun04.html </URL>
<DATE> 2002/07/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Julia Roberts, gece yarısını 1 geçe evlenmiş... 
</HEADLINE>
<TEXT>

     Ünlü film yıldızı Julia Roberts'ın Daniel Moder ile evlendiği gece nikahın, Roberts'in malikanesine özel olarak davet edilen görevli tarafından 4 Temmuz'da gece yarısını 1 geçe kıyıldığı bildirildi. 
     New York Post gazetesinin haberine göre, Taos County evlendirme memuru Jeanette Rael, Roberts'ın avukatı Albert Simms tarafından evinden alınarak, Julia Roberts'ın New Mexico'da bulunan, 3 milyon dolarlık malikanesine götürüldü. 
     Burada binanın müştemilatından bir bölüme alınan görevli, gazeteye şunları anlattı 
     ''Albert ile birkaç dakika bekledikten sonra Julia ve Danny odaya girdiler. El ele tutuşmuşlardı ve çok mutlu görünüyorlardı. Birbirleriyle sürekli şakalaşıyorlardı. Julia gerçekten çok güzeldi.'' Rael, Julia Roberts'ın, ne giydiklerini kimseye söylememesini kendisinden ısrarla talep ettiğini, nikah işlemi tamamlandıktan sonra da bir poz fotoğraf çekmesine izin verdiklerini söyledi. Rael, fotoğrafı hiçbir medya kuruluşuna vermeyeceğine dair Julia Roberts'a söz verdiğini de belirtti. 
     Rael, 34 yaşındaki Roberts ile 32 yaşındaki Moder'in öpüştükten sonra nikah defterini gece yarısını tam 1 geçe imzaladıklarını sözlerine ekledi. 
     Törene katılanların belirttiklerine göre, imzadan sonra çift, Roberts'ın malikanesinde özel olarak ahşaptan inşa ettirdiği kiliseye gitti ve aynı zamanda dostları olan rahip Barry Hirsch'e dini nikah kıydırdı. 
     Julia Roberts ile Daniel Moder'in nikah töreni için 50 dolayında Hollywood ünlüsünün özel uçakla malikaneye geldiği, bunlar arasında, Roberts'in rol arkadaşı George Clooney ile Julia Roberts'a Oscar kazandıran ''Erin Brokovich''in yönetmeni Steve Soderbergh'in de bulunduğu öğrenildi. 
     Julia Roberts'ın düğün fotoğraflarının, moda fotoğrafçısı Sante d'Orazio tarafından çekildiği ve düğünden sonra New York'a dönen fotoğrafçının basacağı fotoğraflardan birinin önümüzdeki günlerde basına verileceği belirtildi. 
     

     
</TEXT>
</DOC>
