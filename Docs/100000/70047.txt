<DOC>
<DOCNO> 70047 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/28/son/sonspo19.html </URL>
<DATE> 2002/02/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Daum "Yokluğum başarısızlık sebebi değil" 
</HEADLINE>
<TEXT>

     Beşiktaş Teknik Direktörü Christoph Daum, kendisi için Beşiktaş'ın bir gönül işi olduğunu vurgulayarak, son günlerde kendisine atfen yapılan bazı iddialara yanıt verdi. 
     Alman çalıştırıcı, siyah-beyazlı kulübün resmi web sitesi ''www.besiktasjk.com''da yayınlanan haftalık yazısında, Almanya'da süren mahkemesi nedeniyle Ekim 2001'den beri bazı antrenman günlerine katılamadığını anlatarak, şunları kaydetti 
     ''Bu günlerde antrenmanlar yardımcı antrenörler tarafından başarıyla yapılıyor. Bu 5 ay içinde sadece bir kez kaybettik ve zirveye çıktık. Yine bu sürede kupada yarı finalist olduk. Daima Beşiktaş için en iyisini yapmaya çalıştım. Kim ki benim yokluğumu başarısızlığın sebebi olarak göstermek ister, geçirdiğimiz bu ayları gözden uzak tutmamalıdır. 
     Beşiktaş'ta bir kaleci problemi yoktur, ne antrenörler arasında, ne de kulüpte. İki çok iyi kalecimiz var ve kimin oynayacağına ben karar veririm. 
     Antrenörler arasında da bir sorun yoktur. Her iş, firma veya ailede olacağı gibi bizim aramızda da fikir ayrılıkları olabilir. 
     Ancak biz bir takımız ve Beşiktaş'ın başarısı için çalışıyoruz.'' 
     
     "Galatasaray örnek teşkil etti" 
     Christoph Daum, Galatasaray'dan da övgüyle bahsederek, şöyle dedi 
     ''Galatasaraylı birçok yöneticinin aksine, ben Türkiye'nin Galatasaray'ın başarısını kıskandığı görüşünde değilim. Sadece ben değil, birçok Türk futbolsever de Galatasaray'ın kazandığı puanlarla Türkiye'nin UEFA sıralamasında 7. sırada yer aldığını, bu sayede daha çok kulüp ile kupalara katılabildiğimizi kabul edecektir. Bu başarıların Türk futboluna katkısı büyüktür ve diğer takımlar için de önemli bir örnek teşkil etmektedir. Beşiktaş ve Fenerbahçe bu yolda kendilerini hazırlamaktadırlar. Bunu yaparken personel ve organizasyon açısından tüm aksayan yönler ortaya konmalıdır. Bu açıdan bizim de sürekli zirvede kalabilmemiz için bazı şeyler inşa etmemiz gerekir.'' 
     
     "Beşiktaş sadece kendi bildiği yolda gidecek" 
     Birçok ekonomik soruna ve yaklaşan seçim dönemine rağmen siyah-beyazlı kulüpte birçok önemli kararlar alındığını anlatan Daum, şöyle devam etti 
     ''Ankaragücü yenilgisinde olduğu gibi bazen kulüpte bir güvensizlik beliriveriyor. Yolumuzdan emin olduğumuz sürece kararlı bir şekilde yürümeye devam edeceğiz. Tüm yol gösterici konuşmalarımıza rağmen bazen günlük olayların etkisinde kalındığını görüyorum. Kalp kırık olunca alınması gereken önemli kararlar gecikebiliyor veya sorgulanıyor. Geleceği stratejik olarak planlamak için günlük olaylardan bağımsız olarak serinkanlılıkla ve inançlı bir kalp ile çalışmak tek çaredir. Bu açıdan başkanımız sayın Serdar Bilgili'nin yanı sıra sayın Yıldırım Demirören, İbrahim Altınsay ve menajer Sinan Engin, teknik heyetle birlikte takım için çok yoğun mesai harcıyorlar. 
     Beşiktaş sadece kendi bildiği yolda gidecek ve hiçbir arkası görülemeyen riske girmeyecektir. Takımımız, yönetiminin yoğun çalışmalarını, Kocaelispor maçındaki gibi başarılarla desteklemeye çalışmaktadır. Tüm sorumlular kalpleri ve akılları ile Beşiktaş'ın geleceği için çalışmaktadır.'' 
     
     "Sürprizler futbolun tadı" 
     Herkesin takımı için mümkün olan en yüksek başarıyı elde etmek istediğini belirterek, ''neden'' sorusunu soran Daum, şu görüşlerini dile getirdi 
     ''Çünkü o an geldiğinde o anın tadını çıkartmak istiyor. Ne yazık ki en büyük başarıların ardından en büyük hataları yapabildiğimizi çok iyi görmüş ve öğrenmiş durumdayım. Bursa'da Almanya'ya karşı alınmış 1-0'lık galibiyet öylesine coşku ile kutlandı ki, herkesin gözünde bir 
     sonraki Finlandiya maçı çoktan kazanılmıştı bile. Ancak herkes o şaşırtıcı Finlandiya maçını ve arkasından gelen acılı günleri hatırlayacaktır. Başarılar yapılması gereken ödevleri bir sisin ardına sakladığında hatalar gizlice ortaya çıkarlar. Futbol daima sınırlarda oynanan bir oyundur. Maç sonucu veya şampiyonluk konusundaki tüm teoriler ve öngörüler sadece birer hipotez olmaktan öteye gidemez. İddialar mevcut gerçekler ile uyum içinde olmalıdırlar, bu arada sürprizler de futbolun tadını oluşturur. Herşeyi önceden görebilenler, özellikle medyada ve taraftarlar arasında çok tutulurlar. Şüphesiz herkes takımının başarısını arzular, ama bu arada diğer takımlara da saygı göstermek gerekir.'' 
     






</TEXT>
</DOC>
