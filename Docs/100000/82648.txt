<DOC>
<DOCNO> 82648 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/07/son/sonspo01.html </URL>
<DATE> 2002/05/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Fatih Terim bugün Florya'da basın toplantısı düzenleyecek... 
</HEADLINE>
<TEXT>

     Galatasaray Kulübü İkinci Başkanı Ali Dürüst, teknik direktör Mircea Lucescu'nun görevinden ayrıldığını ve yeni teknik direktörün Fatih Terim olduğunu açıkladı. 
     Ali Dürüst, Florya Metin Oktay Tesisleri'nde Özhan Canaydın başkanlığında yapılan ve yaklaşık 5 saat süren yönetim kurulu toplantısının ardından yaptığı açıklamada, şöyle konuştu 
     ''2000 yılının Haziran ayında göreve başlayan Mircea Lucescu, kendi isteğiyle, misyonunu tamamladığını belirterek Galatasaray'daki görevinden ayrılmıştır. Lucescu, Galatasaray'da gösterdiği özverili çalışmalarıyla hepimizin takdirini kazandı. Çalışmalarından dolayı kendisine teşekkür ediyoruz.'' Ali Dürüst, kulüp başkanı Özhan Canaydın'ın bugün yeni teknik direktörleri Fatih Terim ile bir basın toplantısı düzenleyeceğini ve her şeyi burada açıklayacağını söyledi. 
     Bu arada Ali Dürüst, bir soru üzerine transfer konusuna açıklık getirerek, ''Galatasaray'da futbolcular teknik direktörün raporuyla alınır. Yarından sonra bu çalışmalar başlayacaktır'' dedi. 
     
     FLORYA'DA TOPLANTI 
     Galatasaraylı futbolcular ve teknik heyet, bugün Florya Metin Oktay Tesisleri'nde akşamüzeri biraraya gelecek. 
     Teknik direktör Lucescu'nun bu toplantıda futbolculara veda edeceği, şampiyonluk primlerinin de bugün ödeneceği öğrenildi. 
     Öte yandan, Galatasaray'dan ayrılan Lucescu, kulüp başkanı Özhan Canaydın ile Florya Metin Oktay Tesisleri'nde uzun süre görüştükten sonra alınan karar basına açıklandı. 
     





</TEXT>
</DOC>
