<DOC>
<DOCNO> 92267 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/26/son/sontur08.html </URL>
<DATE> 2002/06/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Saipem, Çanakkale Boğazı'ndan geçti 
</HEADLINE>
<TEXT>

     Karadeniz'de, Rusya ile Türkiye arasında doğalgaz boru hattı döşeme işlemini tamamlayan Bahama bayraklı dev inşaat gemisi ''Saipem 7000'', Çanakkale Boğazı'nı geçerek Ege'ye açıldı. 
     Karadeniz'de 2 bin 150 metre derinlikte, bin 250 metre uzunlukta iki doğalgaz boru hattı döşeyen Saipem 7000'nin boğaz geçişini güvenle yapabilmesi için, Çanakkale Boğazı 11 saat süreyle gemi trafiğine kapatıldı. 
     Marmara Denizi'nden, saat 06.00'da Çanakkale Boğazı'na giriş yapan 198 metre boyunda, 135 metre yüksekliğinde, 117 bin 812 grostonluk dev gemiye, 5 römorkör eşlik ederken, 7 kılavuz kaptan görev aldı. 
     Kendi motorları ve Poyraz rüzgarını arkasına alarak boğaz geçişi yapan gemiye, iki römorkör arkadan dümen görevi yaptı. 36 millik Çanakkale Boğazı geçişini 7 saatte tamamlayan Saipem 7000, en kritik bölge olan Nara Burnu geçişini, kılavuz kaptanların tecrübesi ile sorunsuz aştı. 
     Yetkililer, Hollanda'nın Rotterdam Limanı'na gidecek olan dev inşaat gemisini, Kuzey Ege'nin uluslarası sularında, olumsuz hava koşullarının beklediğini kaydettiler. 
     





</TEXT>
</DOC>
