<DOC>
<DOCNO> 73638 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/20/son/sonspo09.html </URL>
<DATE> 2002/03/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Samsunspor'dan şike iddialarına sert tepki.. 
</HEADLINE>
<TEXT>

     Samsunspor Basın Sözcüsü Suat Çalık, ''şike'' olayı ile ilgili gelişmeleri yakından takip ettiklerini belirterek, ''Samsunspor'un hakkını kimseye yedirmeyiz ve bunun hesabını sorarız'' dedi. 
     Çalık, konuyla ilgili olayın adli mercilere intikal ettiğini ve mahkemenin sonucunu beklemek zorunda olduklarını kaydederek, bu aşamada yasal olarak bir girişimde bulunmalarının söz konusu olmadığını ifade etti. 
     Olayın Türk futbolu açısından bir ''kabus'' olduğunu belirten Çalık, şöyle dedi 
     ''Olayı dikkatle izliyoruz. Mahkeme safhasında olduğu için sonucu beklemek zorundayız. Tüyler ürpertici bir olay. Ama herkes şunu iyi bilsin ki, Samsunspor'un hakkını kimseye yedirmeyiz ve bunun hesabını sorarız. Trabzonspor maçının hakemi Sadık İlhan ve o maçtaki pozisyonları herkes gördü. 2-0 kaybettiğimiz maçın hakemi ise Sebahattin Bitirim. Ortada kayıp 6 puan var. Bu nedenle konuyu yakından ve dikkatle takip ediyoruz. Çok üzücü bir olay ve Türk futbolu için adeta bir kabus.'' Suat Çalık, olaya Samsunspor'da da görev yapan teknik direktör Erdoğan Arıca'nın adının karışmış olmasının da kendilerini ayrıca rahatsız ettiğini kaydederek, ''Samsunspor ekmeğini yemiş Erdoğan Arıca gibi birisinin, böylesine bir ihanetin içinde olacağına inanmak istemediklerini'' söyledi. 
     






</TEXT>
</DOC>
