<DOC>
<DOCNO> 83429 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/11/son/sondun08.html </URL>
<DATE> 2002/05/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Hamas tehdit etti "İntihar saldırıları sürecek" 
</HEADLINE>
<TEXT>

     Filistinli aşırı dinci Hamas örgütü, İsrail'e karşı intihar saldırılarının süreceğini bildirdi. 
     Örgütün lideri Şeyh Ahmed Yasin, Kuveyt'te yayımlanan El Kabas dergisine verdiği demeçte, Hamas'a, aralarında kadınların da bulunduğu Filistinli gençlerden, intihar saldırısı düzenlemek için çok sayıda talep geldiğini söyledi. 
     ''İntihar saldırılarının, düşmana karşı açılan direniş biçimlerinden biri olduğunu'' belirten Yasin, Filistin lideri Yaser Arafat'ın intihar saldırılarının durdurulması çağrısına atfen, ''örgütün, Filistin halkının çıkarlarını her zaman düşündüğünü ve geçmişte düşmana karşı bu operasyonlarını durdurduklarını'' kaydetti. 
     ''Ancak İsrail'in Filistinlileri, liderlerini ve yetkililerini öldürmeyi durdurmadığını'' belirten Yasin, ''geçmişteki tutumlarına bu nedenle daha fazla bağlı olmadıklarını'' söyledi. 
     Hamas lideri Şeyh Ahmed Yasin, Arafat'ı, İsrail ve ABD'nin diktelerine boyun eğmeyi reddettiği ve direniş hareketlerine karşı gelmediği sürece destekleyeceklerini bildirdi. 
     Yasin, Hamas'ın, sivilleri hedef almayı sevmediğini, ancak intihar saldırılarının, İsrail'in sivil Filistinlilere yönelik saldırılarına benzer bir cevap olduğunu kaydetti. 
     





</TEXT>
</DOC>
