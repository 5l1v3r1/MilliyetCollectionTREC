<DOC>
<DOCNO> 86435 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/27/son/sontur26.html </URL>
<DATE> 2002/05/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Basın Konseyi, Mesut Yılmaz'ın oğlu için yasal işlem istedi 
</HEADLINE>
<TEXT>

     ANAP Genel Başkanı ve Başbakan Yardımcısı Mesut Yılmaz'ın oğlu Yavuz Yılmaz'ın gazetecilere saldırmasına basın örgütlerinden tepki geldi. Basın Konseyi, Yavuz Yılmaz hakkında yasal işlem yapılmasını isterken, Çağdaş Gazeteciler Derneği ÇGD İstanbul Şubesi de, saldırıyı kınadı. 
     Basın Konseyi Genel Sekreteri Vedat Demir, Mesut Yılmaz'ın oğlu Yavuz Yılmaz'ın önceki gece bir gece kulübü çıkışında gazetecilere yaptığı saldırıyı kınayarak, demokratik hukuk devletinde kimsenin gazetecilere saldırma ve tehdit etme sorumsuzluğuna sahip olamayacağını vurguladı. 
     Demir, "Yavuz Yılmaz'ın gece kulübü çıkışında, kendisini görüntüleyen Kameramanlara Çekmeyin lan' diye bağırarak, Show TV muhabiri ve kameramanını yumrukladığını, Ben seni çekip vursam ne olacak' diye tehditler savurarak aracını gazetecilerin üzerine sürdüğünü, kendisini polis olarak tanıtan arkadaşının da gazetecilere saldırmaya devam ettiğini ve Yılmaz'ın polisin gözü önünde kaçtığını, gazetecilerin kamera ve fotoğraf makinalarının kırıldığını" belirtti. Demir, demokratik hukuk devletinde hiç kimsenin ayrıcalığı olmayacağına dikkat çekerek, Yılmaz hakkında bir an önce gerekli işlemlerin yapılmasını istedi. 
     Vedat Demir, ülkeyi yöneten bir siyasetçinin oğlu olmanın kimseye gazetecilere saldırma ve tehdit etme sorumsuzluğunu vermediğini ifade ederek, "Demokrasi ve iletişim özgürlüğüne yönelik bu saldırı hakkında yetkili makamların gerekli işlemleri yapacağına olan inancımızı sürdürmek istiyoruz" dedi. 
     ÇGD İstanbul Şubesi Yönetim Kurulu'ndan yapılan açıklamada da, saldırı kınahdı. Açıklamada, "Yediği yumrukların, işittiği küfürlerin acısıyla haykıranlar ise, yine gazetecilerdi. Çığlıklar boşlukta asılı kalıyor, pervasızca sallanan yumrukların biri iniyor, biri kalkıyordu. Tüm televizyon kameralarının saniye saniye kaydettiği bu görüntülerin kahramanı' ise, Başbakan Yardımcısı Mesut Yılmaz'ın oğlu Yavuz Yılmaz'dı" denildi. 
     Açıklamada, gazetecilerin hem dayak yediği, hem de küfürler ve hakarete uğradığı belirtilerek, bu saldırılara polis olduğunu iddia eden bir kişinin de eklendiğini, İstanbullu gazetecilerin bir geceyi daha böyle geçirdiği vurgulandı. 
     "Hiç kimsenin özel hayatının en ince ayrıntılarını ekranlara taşımak zorunda değiliz" denilen açıklamada, şu ifadelere yer verildi 
     "Bir gazetecinin yapması gereken, öznenin yaptıklarının haber değeri taşıyıp taşımadığının belirlemesi ve buna göre hareket etmesidir. Bunları bilmemize rağmen, içine düşürülmeye çalışıldığımız rayting savaşı, tek bir kare görüntüyü bile atlamamıza izin vermiyor. Çünkü o karenin bizde olmamasının neye mal olduğunu defalarca gösterdiler. 
     Defalarca öğrendik. Size yapılan saldırıyı, suratınıza inen tokadı, kendi benliğimizde hissediyoruz. Acınızı, kızgınlığınızı öfkenizi paylaşıyoruz. Çaresiz değilsiniz. Bu son saldırı da gösterdi ki her gün saldırıya uğrayan, ama güç ilişkilerinden dolayı korunaksız bırakılan gazeteciler, ancak birbirine güvenebilir. Bu, örgütlenmek, bir araya gelmek, meslek örgütlerini duyarlı kılmak anlamına gelir. 
     Unutmayalım yumrukları pervasızca indirenlerin gücü, bizim güçsüzlüğümüzden kaynaklanıyor." 
     





</TEXT>
</DOC>
