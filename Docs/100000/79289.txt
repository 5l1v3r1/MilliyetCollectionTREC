<DOC>
<DOCNO> 79289 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/19/son/soneko17.html </URL>
<DATE> 2002/04/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Suudi Arabistan da "petrol ambargosu"na karşı... 
</HEADLINE>
<TEXT>

     İsrail'in Filistin'e yönelik harekatına karşı İslam ülkelerinin petrol silahına baş vurması için Irak tarafından yükseltilen çağrı, Kuveyt'ten sonra, dünyanın 1 numaralı petrol ihracatçısı Suudi Arabistan tarafından da geri çevrildi. 
     Resmi bir ziyaret için Moskova'da bulunan Suudi Arabistan Dışişleri Bakanı Prens Suud el Faysal, ''Petrol silah değildir, petrol tank değildir. Suudi Arabistan petrol üretmeyi sürdürecek'' sözleriyle ambargoya katılmayacaklarını söyledi. 
     İsrail'e karşı Filistinlilerle dayanışmak üzere Irak yönetimi petrol ihracatını durdurmuş, diğer İslam ülkelerini de kendi örneğini izlemeye çağırmıştı. İran ve Libya, bütün İslam ülkelerinin katılması halinde ambargoyu destekleyeceklerini bildirmişti. 
     Ancak, Kuveyt ile Suudi Arabistan'ın açıklamalarıyla petrol ihraç eden tüm İslam ülkelerinin katılacağı bir ambargo fikri suya düştü. 
     





</TEXT>
</DOC>
