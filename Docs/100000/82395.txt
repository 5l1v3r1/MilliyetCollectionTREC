<DOC>
<DOCNO> 82395 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/06/son/sondun27.html </URL>
<DATE> 2002/05/06/ </DATE>
<TIME>  </TIME>
<AUTHOR>  </AUTHOR>
<HEADLINE>
AB İsrail'i yanıtladı "Fonlarımız terörizm için kullanılmıyor" 
</HEADLINE>
<TEXT>

     Avrupa Birliği Komisyonu, AB'nin Filistinlilere yaptığı maddi yardımın terör eylemlerinde kullanıldığına ilişkin iddiaları yalanladı. 
     İsrail hükümetinden kaynaklanan bu tür iddiaların bir ilk olmadığını söyleyen AB Komisyonu Sözcüsü Gunnar Weigand, İsrailli Bakan Dan Naveh'in raporunda yer alan iddiaların ''ciddi'' olduğunu ve AB tarafından da ''çok ciddiye alındığını'' belirterek, ''AB Komisyonu, kendisine sunulacak tüm kanıt ve belgeleri dikkate alarak hassasiyetle inceleyecektir'' dedi. 
     Filistin Yönetimi Başkanı Yaser Arafat'ın terörizmi destekleyip desteklemediğinin aydınlığa kavuşturulmasının önem taşıdığını, Arafat'ın terörü desteklediğinin belirlenmesi halinde sorumlu olacağını ifade eden Weigand, AB'nin maddi yardımlarının çok açık koşullarla Filistinlilere iletildiğini ve bu fonların kullanımının yakından izlendiğini belirtti. 
     Filistinlilere, 2000 yılı Eylül ayından bu yana 10 milyon euro yardım yapıldığı belirtilirken, İsrail hükümeti, bu paranın, dolaylı yoldan, terörizme desteğe aktarıldığını ileri sürüyor. 
     Gunnar Weigand, aynı İsrailli bakanın, CIA'yı da dolaylı yoldan terörizmi destleklemekle itham ettiğine dikkat çekti. 
     





</TEXT>
</DOC>
