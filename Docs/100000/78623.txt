<DOC>
<DOCNO> 78623 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/16/son/sondun05.html </URL>
<DATE> 2002/04/16/ </DATE>
<TIME>  </TIME>
<AUTHOR>  </AUTHOR>
<HEADLINE>
En romantik kent Honolulu, en seksi de New Orleans 
</HEADLINE>
<TEXT>

     ABD'de yapılan bir kamuoyu yoklaması, ülkenin en romantik kentinin Honolulu, en seksisininse New Orleans olduğunu ortaya koydu. 
     Dünyanın en çok abonesi bulunan internet hizmet kuruluşu America on Line AOL ile ''TL Travel'' adlı seyahat acentası tarafından ortaklaşa yaptırılan kamuoyu yoklamasının sonuçlarına göre, balayı ya da sevgilisiyle başbaşa romantik birkaç gün geçirmek isteyecek çiftlerin gidecekleri en uygun yer Honolulu. 
     Nabız yoklamasına cevap verenler ''romantizm'' açısından hiçbir kentin Honolulu'nun eline su dökemeyeceğini bildirdi. Sıralamada San Fransisco ikinci, New Orleans ise üçüncü sırada yer aldı. 
     Romantizmden çok seks arayışında olanlar ise öncelikle New Orleans'ı tercih ediyor. New Orleans ''mardi gras'' adıyla bilinen şenlikleriyle ünlü. Bu şenlikler sırasında, kalabalıkta göğüslerini açmaya cesaret eden güzel kızlara süslü kolyeler takmak geleneği var. 
     ''Mardi gras'' döneminde, sokaklarda gece sabahlara kadar süren şenlikler ve dans partileri de düzenleniyor. ''Seksi kentler'' sıralamasında New Orleans'ı Miami ve San Fransisco izliyor. 
     ''En az romantik kentler hangileri'' sorusuna ise Amerikalılar, Los Angeles ve başkent Washington yanıtını verdiler. New York ise romantik kentler sıralamasında 7'nci, seksi kentler arasında ise 6'ncı sırada bulunuyor. 
     Los Angeles ve Washington halkı aynı zamanda ''yabancılara en az dostane davranan'' ve ''en az çekici'' insanlar olarak nitelendirildi. 
     





</TEXT>
</DOC>
