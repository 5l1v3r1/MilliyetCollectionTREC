<DOC>
<DOCNO> 54979 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/01/magazin/amag.html </URL>
<DATE> 2001/12/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Tarkan İbo’yu 7’ye katladı 
</HEADLINE>
<TEXT>

Bayram ve yılbaşı konserlerinin de yıldızı Tarkan oldu.. 2002’nin ilk gecesi Club Zigana’da sahne alacak Tarkan’a, Tatlıses’in tam yedi katı para ödenecek... 
     ALİ EYÜBOĞLU 

     TRABZONSPOR eski başkanı işadamı Mehmet Ali Yılmaz, Antalya’daki oteli için kesenin ağzını açtı. Buna, Beldibi’ndeki Club Zigana Tatil Köyü’nün yöneticilerinden kızı Serpil önayak oldu. Yılmaz, kızının önerisiyle, Şeker ve Kurban bayramları ile yılbaşında konser vermeleri için müzik dünyasının yıldızlarıyla anlaştı. Tesisin en büyük starı, Tarkan oldu. 
     
Tek konsere 220 bin dolar      GEÇTİĞİMİZ günlerde sözleşmeyi imzalayan Tarkan, Club Zigana Tatil Köyü ile 2002 yılbaşı gecesi vereceği tek konser için 220 bin dolara yaklaşık 330 milyar anlaştı. Tesisteki 4 bin 500 kişilik konser alanında ilk konseri ise, Şeker Bayramı’nın ilk günü İbrahim Tatlıses verecek. Tatlıses’e konseri için, Tarkan’ın yaklaşık yedide biri, yani 30 bin dolar ödenecek. 
     
İbo’nun bileti de ucuz      TARKAN’ın Zigana konseri biletleri 200 milyon liradan satışa sunuldu. Tatlıses’in bilet fiyatları ise 75 milyon lira olarak belirlendi. Tatlıses’in konserinde, sevgilisi Asena da sahne alıp kıvrak danslarını sergileyecek. Şeker Bayramı’nın ikinci gününde de Club Zigana’da Beyaz sahne alarak stand up yapacak. 
     
Yine Hülya - Gülben rekabeti      BU arada ünlüler dünyasının düşman kardeşler’i Hülya Avşar ile Gülben Ergen de Zigana’da konser verecek. Avşar ile Ergen, Kurban Bayramı’nda Zigana Tatil Köyü’nde sahneye çıkacak. Ergen’le Avşar’a verilecek konser ücretinin de, İbrahim Tatlıses’le aynı düzeyde olduğu belirtildi. 
     
Tarkan, Hazır Kart’ta      BİRSEN ALTUNTAŞ 

     Turkcell’le bir yıllık anlaşma imzalayan Tarkan, Hazır Kart’ın özgür çocuğu oldu. Reklamla ilgili basın toplantısına kovboy şapkalı Özgür Çocuk imajıyla katılan Tarkan’ın alacağı toplam para kampanya sonunda belli olacak. Tarkan, yaşam felsefesine çok uyduğu için Hazır Kart reklamlarında oynamayı kabul ettiğini söyledi. Hazır Kart’ın "Özgür Kız"ı Nil Karaibrahimgil’le objektiflere poz veren Tarkan, kontürlü telefon kullanmadığını da belirtti. 
     



 MAGAZİN 










</TEXT>
</DOC>
