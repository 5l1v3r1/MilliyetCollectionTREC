<DOC>
<DOCNO> 92734 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/29/guncel/gun01.html </URL>
<DATE> 2002/06/29/ </DATE>
<TIME>  </TIME>
<AUTHOR>  </AUTHOR>
<HEADLINE>
İşgali kaldıracak makam, işgal etti 
</HEADLINE>
<TEXT>

Belediyelerin en önemli görevlerinden birisi de kamu arazilerini işgalcilerden korumak. Ama Ümraniye Belediyesi, Kız Meslek Lisesi’nin bahçesini işgal etti 
     ÖMER ERBİL İstanbul 

     İnşaatı devam eden ve 2002 - 2003 eğitim öğretim döneminde açılması planlanan Ümraniye Kız Meslek Lisesi’nin bahçesi, Ümraniye Belediyesi’nce işgal altında. 1500 öğrencinin eğitim göreceği İnkıl p Mahallesi Küçüksu Caddesi’ndeki okulda bahçe ve spor kompleksi, işgal yüzünden yapılamıyor. 
     Ümraniye İmam Hatip Lisesi binasında yıllardır sığıntı olarak eğitime devam eden Ümraniye Kız Meslek Lisesi, sonunda okuluna kavuşuyor. Okul 1971’de Pratik Kız Sanat Okulu olarak açıldı. Daha sonra 1977’de Kız Meslek Lisesi olarak eğitime devam etti. Okul aynı zamanda kurslar açarak genç kızlara mesleki eğitim veriyor. 
     İçinde atölye ve laboratuvarların bulunduğu okulun yeni binasında 27 derslik bulunuyor. Bin 500 öğrenciye hizmet vermesi düşünülen okulun arazisi, 1987’de Hazine tarafından tahsis edildi. 8 bin 474 metrekarelik arazide okul inşaatı başlayıp bitene kadar hem gecekonducular hem de Ümraniye Belediyesi araziyi işgal etti. 1993’te başlayan okul inşaatı için sadece 3 bin metrekare kullanılabilir arazi kaldı. Belediyenin işgalden vazgeçmemesi üzerine okul inşaatı bu alana yapıldı. Okul arsası üzerinde şu an belediye tanzim satış dükk nları ile Park ve Bahçeler Müdürlüğü’nün bürosu ve gecekondular bulunuyor. Bu durum, Ümraniye İlçe Milli Eğitim yetkililerince belediyeye ve İstanbul Valiliği’ne bildirilmesine karşılık işgal hala sürüyor. 
     
     Bahçe ve spor sahası yok 
     2002 - 2003 eğitim - öğretim döneminde açılacak olan okulda bahçe ve spor kompleksi yok. İşgalden kurtulunabilirse, spor kompleksi yapılması planlanıyor. 
     Ümraniye Belediyesi Planlama Şefi Cemil Yıldırtan, ise şöyle diyor "1989’dan bu yana hazine parselinin bir kısmını kullanıyoruz. Burası Hazine arazisi. Kimseye peşkeş çekmedik. Arazinin sadece bir ucunu kullanıyoruz." 
     



 GÜNCEL 























</TEXT>
</DOC>
