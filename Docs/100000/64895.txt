<DOC>
<DOCNO> 64895 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/30/guncel/gun08.html </URL>
<DATE> 2002/01/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Tecavüz mağduruna kürtaj sorulur mu 
</HEADLINE>
<TEXT>

ÇAPRAZ ATEŞ 
     BELMA AKÇURA 

     Ankara Cumhuriyet Başsavcılığı, 12 yaşında akrabası, 15 yaşında da öğretmeni tarafından tecavüze uğrayan D.D.T hakkında, tıbben zorunlu olmadığı halde, 8 haftalık olan cenine kürtaj yaptırdığı iddiasıyla dava açtı. Tecavüz eden, cinsel ilişkiye zorlayanlar dışında, genç kıza hakim kararı olmadan kürtaj yapan doktor hakkında da hapis cezası isteniyor. 
     
     Emre Kocaoğlu Milletvekili 
Vicdanımız da var      Mutlaka savcının yaptığını doğrulayacak bir kanun maddesi vardır. Ama, bunu doğrulayacak vicdan maddesi var mı, onu söylesinler. İtalya’da uluslararası bir seminerde bizim mahkemelerin kararları ve savcıların mütalaaları söz konusu olduğunda, ünlü ceza hukukçusu rahmetli Sahir Erman’a, "Sizde gerçekten hukuk fakültesi var mı " diye sormuşlar. Hoca "evet" demiş. Bunun üzerine, "Peki sizin yargıçlar ve savcıları, neden fakülte mezunlarından seçmiyorsunuz " demişler. Adalet Bakanlığı Türkiye’de mevcutsa, lütfen harekete geçsin, yoksa denizcilik işleriyle ilgilensin. Adalet Bakanlığı’nın olduğu bir ülkede böyle bir konunun konuşulması bile ayıp. 
     
     Prof. Dr. Kayıhan İçel 
8 haftaya ceza olmaz      TCK 468. maddesine göre, gebelik süresi 10 haftadan fazla olan bir kadının rızası ile çocuğunu düşürten kimse, 2 yıldan 5 yıla kadar hapis cezası ile cezalandırılır. Çocuğu düşürmeye rıza gösteren kişiye de aynı ceza verilir. Tıbbi nedenler mevcut olmadan kürtaj eylemi cezalandırılır. Tıbbi nedenler varsa 10 haftayı geçse de kürtaj yapılabilir. 10 haftadan az olduğu taktirde zaten suç oluşturmaz. Bu çocuğun psikiyatrik durumunda, bu gebeliğin önemli arazlar bırakması, çocuğun ağır bir depresyona girmesi gibi durumlar tespit edildiğinde böyle bir davanın açılmaması, açıldığı taktirde de beraatle sonuçlandırılması gerekir. 
     
     Işılay Saygın Devlet eski Bakanı 
Ne hale geldik      Ben bu tür olayları konuşmak bile istemiyorum. Bu olayları duyduğum zaman çok üzülüyorum. Anne ve babalar çocuklarına sahip çıkmıyorlar. Aileleri uyarmak amacıyla milletvekili kadın arkadaşlarımızla birlikte bir basın toplantısı düzenlemiştik. Ama demek ki böyle olmuyor. Bu konular bu ülkede hiç konuşulmazdı, ne hale düştük görün artık Bunun dışında, olaya ilişkin gelişmeler ise hukuki prosüdürdür. Ona ayrı, buna ayrı olmaz ki. Kanun neyse herkese eşit uygulanır. Kürtaj vs. hepsine karşı olduğum için, bu konuda fazla bir şey söylemek istemiyorum. 
     
     Harika Seliçi Avukat 
Raporsuz alınamaz      Cenin halindeki bir bebeğin yaşam hakkını elinden almanın cezası var. Bu kanun bebekleri ve cenini korumak açısından yapılmış. Bu tür olayların aile üzerindeki tahribatı, yıkımları düşünülmemiş. Tıbbi zorunluluk olsaydı, o zaman cezaya tabi tutulmazdı. Bir çocuktan söz ediyoruz. Bu konuda tıbbi zorunlulukla aldırdığına ilişkin bir rapor verilmesi lazımdı. Bebek, ya da cenin açısından aldırılması zorunlu olmayabilir ama 15 yaşındaki bir kız çocuğunun yaşayacağı sendromlar açısından bir rapor alınması lazımdı. 
     



 GÜNCEL 






















</TEXT>
</DOC>
