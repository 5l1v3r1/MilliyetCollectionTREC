<DOC>
<DOCNO> 56820 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/12/son/soneko13.html </URL>
<DATE> 2001/12/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Enerjide Çakan - Derviş görüşmesi gündemde.. 
</HEADLINE>
<TEXT>

     Enerji ve Tabii Kaynaklar Bakanı Zeki Çakan ile ekonomiden sorumlu Devlet Bakanı Kemal Derviş'in yakında biraraya gelerek, ''varlık satışı'' yoluyla satılması kararlaştırılan ve işletme hakkı devrine konu olan 8 santral ve dağıtım tesislerinin durumunu yeniden değerlendirmeleri bekleniyor. 
     Her iki bakanın yapacakları görüşmede, daha önce 24 Ekim'de mutabakata varılan işletme hakkı devirlerine hazine garantisi verilmemesi, bu santral ve dağıtım tesislerinin ''varlık satışı'' yoluyla elden çıkarılması kararını ele alınarak, yeniden işletme hakkı devrine gidilip gidilemeyeceği konusu gözden geçirmeleri öngörülüyor. 
     Enerji ve Tabii Kaynaklar Bakanlığı yetkilisi şöyle dedi 
     ''Çok net birşey yok. O konuda Bakan Çakan, tekrar Derviş ile bir araya gelecek. Sayın Derviş'in son bir defa daha görüşlerini alalım 
     diyor. Doğru mu yapıyoruz, yanlış mı yapıyoruz Ona birkez daha bakılacak. Ama şu anda somut bir gelişme yok.'' 
     
     Varlık satışında zorluklar... 
     Sekiz şirketin ''varlık satışı'' yoluyla özelleştirilmesinin hala gündemde olduğunu belirten yetkili, ancak tahmin edildiği gibi bu işletmelerin satışının kolay olmadığının anlaşıldığını ifade etti. 
     Buna göre satışın gerçekleşmemesi durumunda, enerji sıkıntısı nedeniyle elektrik kesintilerinin gündeme geldiği bir dönemde, bu santrallere yatırım yapılması bütçe olanakları nedeniyle mümkün görülmüyor. 
     
     'Ya devir yapılsın ya da kaynak aktarılsın' 
     Bu ortamda Enerji ve Tabii Kaynaklar Bakanı Çakan'ın, Bakanlar Kurulu'na ''ya bu kuruluşların işletme hakkı devri yapılsın. Eğer yapılmayacaksa rehabilitasyon, eleman alımı için kaynak ayrılsın'' önerisini götürdüğü öğrenildi. 
     Yetkili, izlenen ekonomik program nedeniyle bütçe imkanlarının çok dar olması nedeniyle, santrallerin ayakta tutulması konusunun yeniden görüşülmesi gerektiğini vurguladı. 
     Çakan ve Derviş'in, enerji projeleri konusunda 24 Ekim 2001 tarihinde yaptıkları görüşmenin ardından yapılan ortak açıklamada, işletme hakkı devirlerine Hazine garantisi verilmemesi, 8 santral ve dağıtım tesisinin ''varlık satışı'' yoluyla elden çıkarılması kararlaştırılmıştı. 
     Bu çerçevede Hazine, DPT, Özelleştirme İdaresi Başkanlığı ile Enerji ve Tabii Kaynaklar Bakanlığı temsilcilerinden oluşan bir komisyonun, en geç 1.5 ay içinde bir eylem planı hazırlanması benimsenmişti. 
     






</TEXT>
</DOC>
