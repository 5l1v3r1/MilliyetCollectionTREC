<DOC>
<DOCNO> 56676 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/11/son/sontur10.html </URL>
<DATE> 2001/12/11/ </DATE>
<TIME>  </TIME>
<AUTHOR>  </AUTHOR>
<HEADLINE>
İşadamı, evlenme teklifini reddeden avukata tacizden yargılanıyor 
</HEADLINE>
<TEXT>

     İşadamı Niyazi Ulusoy'un, ''evlenme teklifini reddeden avukatı taciz ederek hakarette bulunduğu'' iddiası ile 4 yıla kadar hapis cezası istemiyle yargılanmasına devam edildi. 
     İstanbul 6. Asliye Ceza Mahkemesi'ndeki duruşmaya, tutuksuz sanık Niyazi Ulusoy ile müşteki avukat Meral Çil katıldı. 
     Hakim, Çil ile Ulusoy'un cep telefonlarına ilişkin görüşme kayıtlarının geldiğini belirterek, söz konusu görüşmelerin sayısını kısaca özetledi. Kayıtlarda, Ulusoy'un telefonundan bazı günler Çil'e ait telefonun 10'dan fazla arandığı bilgisi olduğu belirtildi. 
     Duruşmada söz alan avukat Meral Çil de Niyazi Ulusoy'un, sadece 1 ayda kendisini 226 kez aradığını kaydederek, bu görüşmelerde de hakarette, tehditte ve tacizde bulunduğunu, küfürlü sözler sarf ettiğini öne sürdü. 
     Tanık Tülay Kayabaş da Meral Çil'in bürosunda oturduğu bir gün telefonun çaldığını anlatarak, avukatın açmaması üzerine telesekretere bırakılan mesajda, ismini daha sonradan öğrendiği Niyazi Ulusoy'un, küfür ve hakaretlerinin bulunduğunu bildirdi. 
     Küfürlü kelimeleri tanığın söylemek istememesi üzerine hakim, Kayabaş'ın daha önce hazırlık soruşturması sırasında verdiği ifadesine işaret ederek, bu ifadede ''küfür kelimelerinin kullandığını'' söylediğini hatırlattı. 
     Tanık Kayabaş, küfür kelimelerini yine telaffuz etmeyerek, ''o kelimelerin kullanıldığını'' kaydetti. 
     Bunun üzerine söz alan Niyazi Ulusoy, belirtilen küfür kelimesini sadece bir kez kullandığını ve kullandığı bu kelimenin başında davacının soyadını söylemediğini ifade etti. 
     Sanık tarafının ''davaya yayın yasağı konularak, oturumların gizli yapılması'' yönündeki istemini reddeden Hakim, diğer tanıkların dinlenmesi amacıyla duruşmayı erteledi. 
     






</TEXT>
</DOC>
