<DOC>
<DOCNO> 77635 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/10/son/sontur13.html </URL>
<DATE> 2002/04/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Çiller "Türkiye ne İsa'ya ne Musa'ya yaranamadı" 
</HEADLINE>
<TEXT>

     DYP Genel Başkanı Tansu Çiller, İsrail'in Filistin'i işgali sonrasındaki süreçte Hükümet'in tavrını "Ne İsa'ya ne Musa'ya yarayan bir durum" sözleriyle tanımladı. 
     Çiller, partisinin TBMM Grubu'nda yaptığı konuşmada Ortadoğu'da yaşanan sıcak gelişmeleri değerlendirdi. 
     İsrail'in Filistin'i işgal hareketinin bölge ve dünya barışı açısından endişe verici boyutta olduğunu bildiren Çiller, Filistin Devlet Başkanı Yaser Arafat'ın tecrit edilmesi konusunda ise "Bir ulusun, seçimle gelmiş bir devlet başkanının can güvenliği tehdit altında. Bu kabul edilemez" dedi. 
     İsrail'in "işgale son ver" çağrılarını geri çevirmeye devam ettiğini, gelişmelerin bölgesel bir çatışmaya davetiye çıkarma endişesi çıkardığını kaydeden Çiller, "Belli ki kıyım var" dediği Filistin'den "imdat" çığlıklarının gelmeye devam ettiğini bildirdi. Çiller, İsrail'i "Bir ulusun toptan yok sayılmasına dönük siyasetin meşruiyeti olmayacağı gibi başarı sansı da yoktur. Olsaydı Arapların İsrail'i yok sayma girişimleri sonuç verirdi" diye uyardı. 
     Çiller, konuşmasında Filistinliler'in İsrail'e yönelik yaptığı "canlı bomba" saldırılarını da değerlendirdi. Bunun terör olup olmadığı yolunda tartışmalar yapıldığına dikkat çeken Çiller, "Elbette çok büyük tahrik var, mülteci kamplarında yaşamaya mecbur bırakılan insanlar var. Ancak bir başka gerçek de gözden kaçırılmamalıdır. Kendi canınıza kıyarak bu haksızlığı protesto ediyorsanız bu çaresiz eylemciliği, kahramanlığı ifade edebilir. O bomba sivillerin, çoluk çocuğun içine giriyorsa bunun adı terör olacaktır" değerlendirmesi yaptı. 
     Filistin'e destek veren Irak Devlet Başkanı Saddam Hüseyin'in petrol satmama kararının şova dönük olduğunu ve Arap dünyasından yankı bulmadığını kaydeden Çiller, böyle bir çıkışın Amerikan müdahalesini haklı kılacak bir psikolojinin yolunu açabileceğini söyledi. 
     CEM'E KİNAYE YAPTI Çiller, Ortadoğu'da yaşanan sıcak gelişmeler karşısında Hükümet'in politikalarını ve Başbakan Bülent Ecevit'in "İsrail soykırım yapıyor" açıklaması sonrası tavrını da eleştirdi. Çiller, "Bu hazin ve utanç vericidir. Akşam soykırımla suçlayıp, sabah kalkıp özür dileyeceksiniz. 
     Filistin halkının Türkiye'den moral destek beklediği zaman siz Türkiye'yi Filistin halkından daha aciz bir görüntüye sokacaksınız. Bu tutumla İsrail'i memnun ettiniz mi Bu ilişkiyi de gölgelendirdiniz. Ne İsa'ya, ne Musa'ya yarayan bu durum bir büyük devletin duruşu olamaz" eleştirisinde bulundu. 
     Dışişleri Bakanı İsmail Cem'in Yunanlı meslektaşı ile İsrail-Filistin savaşını durdurmak için ortak arabuluculuk kararı aldıkları yolundaki haberlere dikkat çeken Çiller, Cem'e şu eleştirileri yöneltti 
     "Sayın Cem, Selanik sokaklarında sirtaki oynayarak Türkiye'yi AB'ye soktuysa, Yunanistan'ın Kıbrıs konusundaki vetosunu nasıl kaldırdıysa, şimdi de Yunanistan ile kolkola İsrail ile Filistin arasında barışı sağlayabilecektir denilecektir. Bu bir büyük devlete yakışmaz." Ekonomik krizin dibe vurma sürecinin bitmediğini, Türkiye'nin dışardan bir takım kurumların "kurucu meclisi" haline getirildiğinin söylendiğini savunan Çiller, Hükümet'e eleştirilerini "Bindik IMF'nin kayığına aman bu bozulmasın zannediyorlar. Unuttukları bir şey var. Kurucu meclislerin, bu tarz hükümetlerin ömrünün kısa oluşudur. Hükümet yetkililerinin seçim lafı etmelerinin ardında yatan gerekçe de bu gerçeği zaman zaman görmeleridir" diye sürdürdü. 
     Grupta Keçiören Belediye Başkanı Turgut Altınok'un kardeşi Günaydın Altınok, ve MHP Ankara İl Kadın Kolları eski Başkanı Gülden Kol DYP'ye katıldı. Altınok ve Kol'a parti rozeti takan Çiller, "Bu katılımlar merkez sağın tek adresinin DYP olduğunu gösteriyor" dedi. 
     






</TEXT>
</DOC>
