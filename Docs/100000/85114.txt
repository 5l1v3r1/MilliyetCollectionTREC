<DOC>
<DOCNO> 85114 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/20/son/sontur09.html </URL>
<DATE> 2002/05/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Kutan "Ecevit kendisi çekilene kadar Başbakan kalmalı" 
</HEADLINE>
<TEXT>

     SP Genel Başkanı Recai Kutan, erken seçime gidilmedikçe mevcut koalisyon yapısı içinde Başbakan Bülent Ecevit'in görevine devam etmesi gerektiğini söyledi. Kutan, "Ecevit'in çekilmesi ancak hastalığı ilerleyip, Ben artık yürütemiyorum derse sözkonusu olabilir" dedi. 
     Recai Kutan, SP Başkanlık Divanı toplantısı öncesinde gazetecilerin sorularını yanıtladı. Kutan, Başkent Hastanesi'ne dün yaptığı geçmiş olsun ziyaretinde Rahşan Ecevit ile görüştüklerini belirtirken, "Hastalık üzerinde durmamaya çalıştık. Büyük bir üzüntü içinde hastalıkla ilgili soru sormadım" dedi. Kutan, SP olarak bu hükümetin artık ülkeye hizmet edemeyeceği görüşünde olduklarını, biran önce erken seçime gidilmesinin zorunlu olduğuna inandıklarını vurgularken de, "Ancak bu şekilde devam edecekse başbakanlığın sayın Ecevit tarafından yürütülmesini doğru buluyoruz. Başbakanın değişme ihtimalini zayıf görüyorum. Hastalığı ilerler, kendisi ben artık yürütemiyorum derse, bu ahvalde Anayasa'nın gösterdiği çeşitli yollar vardır. Ancak gene de kendi aralarında bir çözüm bulup seçimden kaçacaklardır" diye konuştu. 
     Kutan, Rahşan Ecevit'e yönelik eleştirilerin sorulması üzerine de, "Sayın Ecevitler'in ne ölçüde birbirlerine bağlı ve düşkün olduklarını herkes biliyor. Sırf bazı siyasi gerekçeler öne sürerek Ecevitler'in böyle bir risk içine girdiklerine kesin olarak ihtimal vermiyorum" karşılığını verdi. 
     Recai Kutan, ANAP Genel Başkan Yardımcısı Erkan Mumcu'nun son çıkışıyla igili soruları da, şöyle yanıtladı 
     "Bu erken seçim sözünü herkes söylüyor. Ancak bunun için en başta koalisyon ortaklarından somut adımlar gelmesi lazım. Ama böyle bir adım attıklarına dair en ufak bir işaret yok. Sadece herkes bunun propagandasını yapıyor. Biz samimiyetle biran evvel erken seçim kararı alınsın ve Siyasi Partiler ve Seçim Kanununda değişiklik yapılsın istiyoruz. 
     Herkes seçim sathı mailine girdik diyor ama ben tereddütle karşılıyorum." 
     





</TEXT>
</DOC>
