<DOC>
<DOCNO> 71864 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/11/dunya/dun02.html </URL>
<DATE> 2002/03/11/ </DATE>
<TIME>  </TIME>
<AUTHOR>  </AUTHOR>
<HEADLINE>
El Kaide’nin beş yıldızlı mağaraları 
</HEADLINE>
<TEXT>

     DIŞ HABERLER SERVİSİ 

     Anakonda operasyonu kapsamında günlerdir ABD bombardımanına maruz kalan Afganistan’ın Arma dağlarında El Kaide militanlarının sığındığı mağaralarda elektrik ve televizyonun bile bulunduğu, militanların sonuna kadar savaşmaya hazır oldukları öne sürüldü. 
     Amerikan Newsweek dergisi, doğudaki Arma mağaralarında El Kaide tarafından bir hafta alıkoyulduğunu söyleyen bir Afgan TV tamircisine dayanarak, militanların güneş panelleri kullanmak suretiyle elektrik elde ettiklerini yazdı. 
     
     Duvarlar köpük kaplı 
     Abdurrahman Beheşti adlı Afgan’ın anlattıklarına göre, değişik girişleri bulunan mağaraların duvarları halı, kilim ve köpüklü dolgu malzemesiyle kaplı. Böylece dışarda patlayan bombaların gürültüsünün içeriye etkisi azaltılmaya çalışılıyor. Afgan tamirciye göre, El Kaide militanları mağaralarda TV izliyebiliyor, radyo dinleyebiliyor ve "tavşan kanı" çay demleyerek içebiliyor. 
     Bu arada, uluslararası terörle mücadele ittifakı, El Kaide’nin Arma’daki direnişinin zayıfladığını düşünüyor. Kabil’in kuzeyindeki Bagram üssünde açıklama yapan ittifak sözcüsü Bryan Hilferty, "Dokuz gün önce Anakonda başladığında düşman geniş bir alana sahipti, şimdi bu bölgeler elimizde" dedi. Sözcü, son 72 saat içinde Amerikan ve müttefik güçlerinin yoğun ateşle karşılaşmadığını söyleyerek, "Direniş zayıflamışa benziyor" diye konuştu. 
     



 DÜNYA 











</TEXT>
</DOC>
