<DOC>
<DOCNO> 81450 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/01/son/sondun25.html </URL>
<DATE> 2002/05/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Filistinli mahkumların naklinde anlaşma sağlandı 
</HEADLINE>
<TEXT>

     Filistin lideri Yaser Arafat'ın kuşatma altındaki karargahında bulunan, İsrail tarafından aranan 6 Filistinlinin, Eriha'daki hapishaneye nakliyle ilgili ayrıntılı bir planın Filistinliler tarafından kabul edildiği bildirildi. 
     Filistinli bir yetkilinin açıklamasına göre, böylece İsrail askerlerinin de akşam saatlerinde Ramallah'tan çekilmesi ve Arafat çevresindeki kuşatmanın kalkması bekleniyor. 
     Arafat'ın danışmanlarından Muhammed Raşid, karargahtaki 6 Filistinli mahkumun Eriha'daki hapishaneye birkaç saat içinde nakledilmesinin beklendiğini kaydetti. Raşid, mahkumların Ramallah'tan ayrılmasının hemen ardından, İsrail tanklarının da Filistin liderinin karargahıyla birlikte kenti de terk edeceğini belirtti. 
     Yaser Arafat, Ramallah'taki karargahında bir aydır süren İsrail kuşatmasını sona erdirecek, ABD arabulucuğunda sağlanan anlaşmanın nihai şeklinin belirlenmesi için Amerikalı ve İngiliz temsilcilerle biraraya gelmişti. 
     ABD Başkanı George Bush tarafından ortaya konulan, Arafat'ın karargahındaki kuşatmanın kaldırılması karşılığında, ''İsrail tarafından aranan 6 Filistinlinin Amerikan ve İngiliz gardiyanların gözetiminde olmak üzere Filistin hapishanelerine gönderilmesi'' önerisi, İsrail hükümeti ile Filistin lideri tarafından kabul edilmişti. 
     İsrail tarafından aranan 6 Filistinliden 5'i, geçen Ekim ayında İsrail Turizm Bakanı Rehavam Zeevi'ye düzenlenen suikastle bağlantılı olmakla suçlanırken, 6. kişi silah kaçakçılığıyla suçlanıyor. 
     Filistinlilerden 4'ü, geçen hafta Arafat'ın karargahında kurulan özel mahkemede Zeevi'nin öldürülmesiyle ilgili olarak 18 yıla kadar hapis cezalarına çarptırılmıştı. 
     





</TEXT>
</DOC>
