<DOC>
<DOCNO> 95205 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/12/magazin/amag.html </URL>
<DATE> 2002/07/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Doktorlarla yeni oluşumu tartıştık ’ 
</HEADLINE>
<TEXT>

Bodrum’da rahatsızlanarak bir kez daha hastaneye kaldırılan Mehmet Ali Erbil, bu gibi esprili yanıtlarla durumunun çok kötü olmadığı mesajını verdi 
     YAŞAR ANTER BODRUM Muğla DHA 

     Doktorlarınca nadir görülen Leak’ kaçış sendromu teşhisi konulan şovmen Mehmet Ali Erbil, dün açılış için gittiği Bodrum’da bir kez daha rahatsızlandı ve hastaneye kaldırıldı. Müşahade altına alınan Erbil sağlık durumuyla ilgili sorulara esprili şekilde "Doktorlarla yeni oluşum üzerine durum değerlendirmesi yaptık" yanıtını verdi. 
     
     Bar açacaktı.. 
     Erbil, Bodrumlu işadamları Mahmut Kocadon ve Selattin Zengin ile birlikte işleteceği, Neyzen Tevfik Caddesi’ndeki MALİ Bar’ın açılışını yapmak üzere dün ağabeyi Mustafa Erbil ile birlikte özel uçakla Antalya’dan Bodrum’a gitti. Bodrum Havalimanı’nda ortaklarınca karşılanan Erbil, Bodrum kent merkezine giderken yolda rahatsızlanınca Bodrum Devlet Hastanesi’ne kaldırıldı. 
     
     İstanbul’a dönecek 
     Bodrum Devlet Hastanesi Başhekim Opr. Dr. Fatih Ayden, şovmenin müşahade altına alındığını açıkladı. Erbil’in aşırı yorgunluk nedeniyle tansiyonunun çok düştüğünü ve vücudunda su kaybı olduğunu belirten Ayden şunları söyledi "Dört uzman arkadaşımız muayene etti. İstanbul’daki doktoruyla da görüştük. Açılışa katılmasının mümkün olmadığına karar verdik. Kendisi İstanbul’a dönecek." 
     Mehmet Ali Erbil ise hastane önünde gazetecilerin sağlık durumuyla ilgili sorularına "Doktorlarla, yeni oluşum üzerine durum değerlendirmesi yaptık" sözleriyle esprili yanıt verdi. 
     
Hastane ikinci adresi oldu...      MAGAZİN SERVİSİ 

     Erbil, ilk kez 16 Ocak’ta evinde fenalık geçirerek bulantı ve ishal şikayetiyle Alman Hastanesi’ne kaldırıldı. Doktorlar "Yaşaması için sadece dua ediyoruz" deyince ortalık karıştı ancak Erbil kısa sürede sağlığına kavuştu. Uzun süren tahlillerden sonra toksit şok teşhisi konulan şovmen, 9 Mayıs’ta ikinci kez kriz geçirdi. Tahlilleri Amerika’ya gönderilen Erbil’e geçtiğimiz hafta Fransa’dan gelen doktor Zahir Amoura’nın da onayıyla Türkiye’de ilk kez görülen, dünyada ise hasta sayısı 100’ü geçmeyen "Leak Sendromu" tanısı konuldu. Erbil, 13 Temmuz’da Amerika’ya gidip Mayo Klinik’te kontrolden geçmeyi planlıyordu. 
     



 MAGAZİN 














</TEXT>
</DOC>
