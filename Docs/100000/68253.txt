<DOC>
<DOCNO> 68253 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/18/son/sondun08.html </URL>
<DATE> 2002/02/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Tony Blair'e, bir işadamına kredi sağladığı için eleştiri 
</HEADLINE>
<TEXT>

     İngiltere Başbakanı Tony Blair'in Romanya hükümeti nezdinde girişimde bulunarak, işini takip ettiği belirtilen Hint kökenli işadamı Lakshmi Mittal'a ayrıca 70 milyon sterlin yaklaşık 130 trilyon lira tutarında yatırım kredisi sağladığının anlaşılması, anamuhalefet partisi tarafından sert tepkiyle karşılandı. 
     Muhafazakar Parti lideri Ian Duncan Smith, Avrupa Yatırım ve Kalkınma Bankası fonundan verilen kredinin vergi mükelleflerinin cebinden çıktığını belirtti ve konunun başlı başına bir parlamento soruşturması olarak ele alınmasını istedi. 
     Lakshmi Mittal'ın, Romanya'da devletin elinde bulunan çelik fabrikasının özelleştirilmesi sırasında bu krediyi kullandığının anlaşıldığını belirten Smith, Mittal'ın ABD'deki yatırımları için bu ülkede İngiltere karşıtı lobi yaptığı yolundaki iddialar üzerine, hükümet üzerindeki baskısını iyice artırdı. 
     Blair'in, Mittal'ın işlerini, bir İngiliz şirketinin sahibi olduğu için takip ettiği yolundaki savunmalarının, çelik fabrikasını satın alan şirketin merkezinin bile İngiltere'de olmamasının ortaya çıkmasıyla ''iyice çürüdüğünü'' savunan Smith, Başbakan'ın sadece yapılacak bağış adına iş takip ettiğini öne sürdü. Smith, ''Anlaşılıyor ki, şirket, İngiliz şirketi olmadığı gibi, İngiltere'deki çelik üreticilerinin Amerika'ya ve Mittal'ın iş yaptığı diğer iki ülkeye mal satmalarının da önüne geçmeye çalışmış. Yani söz konusu işadamı tamamen İngiliz çıkarlarını önlemeye yönelik çaba sarfetmiş'' dedi. 
     






</TEXT>
</DOC>
