<DOC>
<DOCNO> 54201 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/26/son/sonspo06.html </URL>
<DATE> 2001/11/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaş yönetiminden taraftar araştırmasına tepki... 
</HEADLINE>
<TEXT>

     Beşiktaş Yönetim Kurulu, bir süre önce basında yer alan ve gerçeği yansıtmaktan uzak olan sözde ''Taraftar Araştırmaları''ndan birinin, bu kez Gençlik ve Spor Genel Müdürlüğü'nün GSGM resmi web sitesinde yayınlanmış olmasının, Beşiktaş camiasının tepkisini çektiğini açıkladı. 
     ''Nerede, ne zaman, hangi deneklerle ve hangi sorularla yapıldığı meçhul olan bu araştırmanın taraftar sayısını ölçmekten ne kadar uzak olduğu, varılan sonuçlardan anlaşılmaktadır'' denilen yazılı açıklamada, şu görüşlere yer verildi 
     ''Kaldı ki, bir konuda değişik araştırma şirketlerinin değişik sonuçlara vardığı ve çoğu zaman tahminlerinde inanılmaz ölçülerde yanıldıkları kamuoyunun bilgisi içindedir. En son yapılan TBMM Genel Seçimleri bu durumun en iyi göstergesi olmuştur. 
     Söz konusu araştırmayı yapanların özel niyetlerinden başka bir şey ifade etmeyen sonuçların tersine Beşiktaşlılar, sayıca da takımlarına bağlılık açısından da Türkiye'nin en önde gelen taraftar kitlesidirler. Özellikle içinde yaşadığımız sezonda Beşiktaş iç sahadaki maçlarında en yüksek seyirci sayısına ulaşmış, forma satışında rekor kırmış ve resmi web sitesi hit sayısında en öne geçmiştir. 
     Dünyanın her köşesinde taraftarı olan Beşiktaş kitlesini küçük göstermeye kimsenin hakkı yoktur ve resmi kuruluşların da böyle sözde araştırmalara itibar etmemeleri gerekmektedir.'' 
     






</TEXT>
</DOC>
