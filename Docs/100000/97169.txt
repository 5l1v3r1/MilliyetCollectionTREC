<DOC>
<DOCNO> 97169 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/21/son/sontur12.html </URL>
<DATE> 2002/07/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Hak-İş Başkanı "Belirsizliğin tek çaresi seçim" 
</HEADLINE>
<TEXT>

     Hak-İş Konfederasyonu Genel Başkanı Salim Uslu, ''Ülkedeki belirsizliğin giderilmesi için sandık tek çare'' dedi. 
     Uslu, Hizmet-İş Sendikası Çorum Şubesi'nin olağan genel kurulunda yaptığı konuşmada, seçimlerin, ''demokrasinin olmazsa olmazı'' olduğunu ifade ederek, belirsizlik ortamından kurtulabilmek için seçimlere gidilmesi gerektiğini söyledi. 
     Yerel ve genel yönetimler reformunun yapılamadığını, Kadro ve İş Güvencesi yasalarının çıkartılamadığını anlatan Uslu, şöyle konuştu 
     ''Hükümetin hangi temsilcisine giderseniz gidin topu diğerine atıyor. ANAP'a gidiyorsunuz, haklısınız ama MHP ile görüşün diyor. 
     MHP'ye gidiyorsunuz, haklısınız ama DSP ile görüşün diyorlar. DSP'ye gidiyorsunuz haklısınız ama... diyor ve Derviş'i hedef gösteriyor. 
     Hükümet içinde ikna edecek adam, muhatap bulmak mümkün değil. Bu hükümet değil sorun çözmek, sorunun bir parçası, hatta ta kendisi. 
     Ülkede yarına umutla bakan, mutluyum, refah seviyem arttı diyen tek bir kişi bulursanız Hükümet'ten özür dileyeceğim.'' ''Hükümet uyum içinde çalışıyor'' sözlerini de eleştiren Uslu, ''Bu uyum, Meclise gelen yolsuzluk gensorularını aklama, koltuklarını bırakmama, halkı dinlememe ve IMF'ye verilen niyet mektubunda kendini gösteriyor'' diye konuştu. 
     Gelinen noktada seçimin kaçınılmaz olduğunu savunan Uslu, şunları kaydetti 
     ''Halkın tercihlerini ortaya koyacağı, demokrasinin aracı sandığı gizlemenin hiçbir yararı yok. Aksine zararı var. Ülkenin yaşadığı belirsizlikten kurtulabilmesi sandık milletin önüne konulmalı. Tek isteğimiz, biran önce ilgili yasaların değiştirilerek seçime gidilmesi. Biz de kim Türkiye'nin gerçeklerini biliyor, halka hizmet için görev almak istiyorsa onu bulup iş başına getirmek durumundayız.'' 
     





</TEXT>
</DOC>
