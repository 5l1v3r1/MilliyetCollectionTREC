<DOC>
<DOCNO> 52929 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/18/son/soneko01.html </URL>
<DATE> 2001/11/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Tespit Komisyonu toplanıyor...Yeni asgari ücret ne kadar olacak 
</HEADLINE>
<TEXT>

     Asgari Ücret Tespit Komisyonu, 3. 
     toplantısını 20 Kasım Salı günü yapacak. 
     Çalışma Genel Müdürü ve Asgari Ücret Tespit Komisyonu Başkanı Ömer Benokan'ın başkanlığında toplanacak komisyonun, Asgari Ücret Tespit Yönetmeliği'nin Anayasa'nın 55. maddesindeki değişikliğe paralel yapılacak deşiklikleri ele alması bekleniyor. 
     Komisyonun 2. toplantısında, Asgari Ücret Tespit Yönetmeliği'nde yapılacak değişikliğe ilişkin ön çalışma yapmak üzere, 2 işçi, 2 işveren ve 2 hükümet temsilcisi olmak üzere, 6 kişiden oluşan bir alt komisyon oluşturulmuştu. Bu arada Çalışma ve Sosyal Güvenlik Bakanlığı, yönetmelik değişikliğine ilişkin görüşlerini bildirmek üzere Maliye Bakanlığı ile Hazine Müsteşarlığı'na birer yazı gönderdi. 
     Komisyona işçi tarafının temsilcisi olarak katılan Türk-İş, yönetmeliğin sadece bir maddesinin Anayasa'nın 55. maddesine göre değiştirilmesini isterken, işveren temsilcisi TİSK ise Asgari Ücret Tespit Yönetmeliği'nin tümüyle değiştirilmesini talep ediyor. 
     20 Kasım Salı günü gerçekleştirilecek 3. toplantıda, 2. toplantıda 
     gündeme gelmeyen ve yeni ücretin belirlenmesine baz oluşturacak besin içi ve besin dışı harcama kalıplarının Hacettepe Üniversitesi ile DİE'den istenmesinin kararlaştırılması da bekleniyor. 
     
     Yeni ücret ne kadar olacak 
     Bu arada, yetkililer, 1 Ocak 2002 tarihinden geçerli olacak yeni ücretin brüt 200-250 milyon, net 150-170 milyon lira arasında saptanabileceğini bildirdiler. 
     Türk-İş, asgari ücretin en düşük memur maaşı düzeyinde saptanmasını, asgari ücretin vergi dışı bırakılmasını ve işçinin ailesi de dikkate alınarak belirlenmesini istiyor. TİSK ise asgari ücretin 25 yaş altı ve üstü işçiler için farklı belirlenmesini, ücretin işçinin sadece kendisi dikkate alınarak tespit edilmesini, toplu iş sözleşmesi yapılan, yapılmayan işyerleri için farklı belirlenmesini talep ediyor. 
     Asgari Ücret Tespit Komisyonu'nun, 20 Kasım Salı günü yapacağı 3. 
     toplantının ardından 2 veya 3 kez daha toplanarak yeni ücreti saptayacağı bildirilirken, yeni ücretin daha önceki yıllarda olduğu gibi 6'şar aylık dönemler halinde tespit edileceği kaydedildi. 
     






</TEXT>
</DOC>
