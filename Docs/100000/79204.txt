<DOC>
<DOCNO> 79204 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/19/siyaset/siy05.html </URL>
<DATE> 2002/04/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Genelkurmay Elkatmış’a kızdı 
</HEADLINE>
<TEXT>

     ANKARA Milliyet 

     Genelkurmay Başkanlığı, AKP’li Meclis İdare Amiri Mehmet Elkatmış’ın "Bir generalin yurtdışında tedavi görmesi için kanun çıkarıldı" sözlerine büyük tepki gösterdi. 
     Genel Sekreterlik’ten dün yapılan açıklamada, emekli Tümgeneral Osman Özbek’in "sağlık harcaması yapan milletvekili asılsın" sözleri üzerine Elkatmış’ın eski Deniz Kuvvetleri Komutanı Güven Erkaya’nın yurtdışında tedavi görmesi için yasa çıkarıldığını iddia etmesine sert yanıt verildi. Türk Silahlı Kuvvetleri’nin TSK harcamalarına ilişkin bilgi verilen açıklamada şöyle denildi 
     "Bir milletvekili tarafından yapılan ve bazı bölümleri TSK’yı hedef alan açıklama dikkatle incelenmiştir. Hiçbir haklı gerekçeye dayanmayan bu tür beyanların iyi niyetten yoksun ve maksatlı olduğu değerlendirilmiştir. Yapılan bu tür açıklamaların, her fırsatta TSK’yı karalama peşinde olan bazı çevrelerce kasıtlı olarak ortaya atıldığı, hedeflerine ulaşmada en büyük engel olarak gördükleri TSK’yı yıpratmaya yönelik faaliyetler olduğu kamuoyu tarafından da çok iyi bilinen bir gerçektir. Ancak, bundan önce olduğu gibi bundan sonra da bu tür düşünce sahibi kişilerin, aziz milletimizin TSK’ya olan güvenini sarsmaya güçleri yetmeyecektir." 
     



 SİYASET 












</TEXT>
</DOC>
