<DOC>
<DOCNO> 54041 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/25/son/sondun05.html </URL>
<DATE> 2001/11/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Uzay mekiği, terör korkusundan gizlilik içinde uzaya gönderiliyor 
</HEADLINE>
<TEXT>

     Perşembe günü uzaya fırlatılacak Endeavour uzay mekiğini terörist saldırılardan korumak için Kennedy Uzay Merkezi'nde yoğun önlemler alındı. 
     20 yıldan beri ilk kez uzay mekiği, astronotların aileleri, 
     ziyaretçileri ve gazetecilerin gözünden uzak tutularak uzaya fırlatılacak. Astronotların uzay mekiğine girişlerini sadece birkaç kişinin izleyeceğini açıklayan NASA yetkilileri, Kennedy Uzay Merkezi çalışanlarının da uzay mekiğininden uzak tutulacağını açıkladı. Astronot Linda Godwin, 11 Eylül olaylarından sonra, herhangi bir uzay mekiği uçuşunun hedef alınabileceğini düşündüğünü açıklayarak, NASA'nın bu konudaki endişesini vurguladı. Uzay mekiğinin uçacağı gün, Kennedy Uzay merkezi civarındaki yolların da trafiğe kapatılacağı belirtildi. 
     
     Binlerce ABD bayrağı 
     Endeavour uzay mekiğinin, uzaya binlerce Amerikan bayrağı götüreceğini kaydeden NASA yetkilileri, bayrakların 11 günlük uzay uçuşundan sonra Dünya Ticaret Merkezi'nde ölenlerin yakınlarına verileceğini açıkladı. 
     Endeavour'un uzaya götüreceği en büyük bayrak, Dünya Ticaret Merkezi'nin hala duman kokan bayrağı olacak. Bayrak, uzay mekiğinin dönüşünden sonra New York'a geri götürülecek. 
     Uzmanlar, önlemler karşısında, uzay mekiğine herhangi bir terörist saldırının olanaksız olduğunu vurguladı. 
     






</TEXT>
</DOC>
