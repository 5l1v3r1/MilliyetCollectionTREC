<DOC>
<DOCNO> 77559 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/10/son/sondun42.html </URL>
<DATE> 2002/04/10/ </DATE>
<TIME>  </TIME>
<AUTHOR>  </AUTHOR>
<HEADLINE>
AB'de Arafat'a "İntihar komandolarına şehit demekten vazgeç" 
</HEADLINE>
<TEXT>

     AB Dönem Başkanı İspanya'nın Dışişleri Bakanı Josep Pique, Filistin Devlet Başkanı Yaser Arafat'tan intihar bombacılarına ''şehit'' demekten vazgeçmeye ve bunları ''terörist'' olarak tanımlamaya davet etti. 
     Pique, bir İspanyol radyosuna verdiği demeçte, ''bombalı intihar saldırılarının açık seçik bir terör eylemi'' olduğunu belirterek, ''bir Filistin devletine doğru giden süreçte bu tip saldırıların Filistin ve İsrail halkları için barışın geleceğine engel oluşturduklarıını'' kaydetti. 
     İspanyol bakan, ''bu nedenle bugünkü intihar saldırısının yeniden kınanması ve Filistin yönetimi nezdinde bunun haklı çıkarılacak hiçbir tarafı olmadığı yönünde ısrar edilmesi gerektiğini'' vurguladı. 
     Pique, ''Filistin yönetiminin bu tip saldırıları düzenleyenlerin şehit olduklarını söyleyemeyeceğini, bunların terörist saldırı olduğunu açıkça ifade ederek kınaması gerektiğini'' kaydetti. 
     Filistin hükümetinin Genel Sekreteri Ahmed Abdülrahman, bugün Hayfa'da 10 kişinin ölümüyle sonuçlanan intihar saldırısının ardından, İsrail Başbakanı Ariel Şaron'un sorumluluğun Filistin yönetiminde olduğu suçlamasını reddetmişti. 
     Filistinli yetkili, bugünkü saldırının ''Şaron'un kirli savaşına doğal bir yanıt'' olduğunu söylemişti. 
     
     Mavi hat 
     Bu arada, İspanya'da bugün BM, ABD, AB ve Rusya'nın katılımıyla yapılan dörtlü toplantıdan sonra yayınlanan bildiride, ''Lübnan ile İsrail arasında, BM tarafından çizilen mavi hatta tüm tarafların saygı göstermesi'' çağrısı yapıldı. 
     Bildiride, tüm taraflardan ''mavi hatta saygı gösterilmesi, saldırıların durdurulması ve itidalli davranmaları'' istendi. 
     






</TEXT>
</DOC>
