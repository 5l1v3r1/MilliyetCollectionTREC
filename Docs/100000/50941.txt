<DOC>
<DOCNO> 50941 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/06/son/sonspo16.html </URL>
<DATE> 2001/11/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Milan'a tepki... 
</HEADLINE>
<TEXT>

     Kahramanmaraş'ta bir spor malzemesi satıcısı, Fatih Terim'in görevden alınmasını protesto etmek için Milan'ın ürünlerinin satışını durdurdu. 
     Kahramanmaraşspor'un eski yöneticilerinden olan spor malzemesi satıcısı Ekrem Karaoğlan, Terim'in haberi olmadan görevden alınmasını protesto etmek amacıyla böyle bir karar aldığını söyledi. 
     Terim'in görevden alınış biçiminin çirkin olduğunu belirten ve işyeri vitrinine, ''Burada Milan Ürünleri Satılmaz'' levhasını asan Karaoğlan, ''Fatih Terim sayesinde Milan ürünlerini satmaya ve Milan'ın karşılaşması olduğunda televizyonların başına koşmaya başlamıştık. Satışlarımız da iyiydi'' dedi. 
     Terim'in görevden alınış biçiminin, ''Terim ve Milanseverleri'' şok ettiğini kaydeden Karaoğlan, ''Terim ile tarihinin en parlak zaferlerini kazanma şansı olan Milan, Terim'i görevden alış yöntemi ile gönüllerimizdeki yerinden oldu'' diye konuştu. 
     






</TEXT>
</DOC>
