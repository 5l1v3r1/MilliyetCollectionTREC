<DOC>
<DOCNO> 67603 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/14/son/sondun15.html </URL>
<DATE> 2002/02/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Diskoteklerde kullanılan GHB adlı seks ilacı yasaklanıyor 
</HEADLINE>
<TEXT>

     Almanya'nın başkenti Berlin'deki diskoteklerde ''sıvı ekstazi'' olarak kullanılan GHB ilacının, 1 Mart'tan itibaren yasaklanacağı bildirildi. 
     B.Z gazetesi, Paris'te 60'lı yıllarda kullanılan ve Berlin'de yeni moda haline gelen ilacın, eczanelerden ancak reçete karşılığında alınabildiğini ve yasadışı ticaretini yapanlara 2 yıla kadar hapis cezası verildiğini yazdı. 
     Berlin Eyaleti Adalet Bakanlığı sözcüsü Sascha Daue, gazeteye yaptığı açıklamada, bugüne kadar ilaç olarak eczanelerde satılan GHB'nin, 1 Mart'tan itibaren uyuşturucu sayılacağı ve kullananların 5 yıla kadar hapisle para cezasına çarptırılacağını söyledi. 
     Eyalet Suç Dairesi Uyuşturucuyla Mücadele Bölümü Müdürü Rüdiger Engler de, ''Artık hemen müdahale edebileceğiz. Alınan yasak kararı, bu uyuşturucunun tehlikesiyle doğru orantılıdır'' dedi. 
     Villingen-Schwenningen Kliniği'nde görevli doktor Ernst Pallenbach ise GHB'nin tehlikelerine karşı uyarıda bulunarak, ''İlacın içindeki karışımlar farklı dozda olabileceği için herkesi farklı etkileyebilir. 
     ABD'de bazı kişilerin nefes alamadıkları için öldükleri biliniyor'' diye konuştu. 
     Türklerin yoğun olarak yaşadıkları Kreuzberg semtindeki diskoteklere sıkça giden 19 yaşındaki Kathrin M. de, ''Diskotekte bana bir kapak içinde bu ilaçtan verdiler. Önce hoş geldi içim ısındı. Daha sonra midem bulandı ve nefes alamadım. 3 saat süreyle epilepsi krizleri geçirdim. Bu ilacı bir daha kullanmam'' dedi. 
     Gazetenin haberinde, GHB adlı ilaçtan 50 mililitre içenin ölüm riski altında olduğu da kaydedildi. 
     






</TEXT>
</DOC>
