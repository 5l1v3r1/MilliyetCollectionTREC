<DOC>
<DOCNO> 99802 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/03/yazar/guclu.html </URL>
<DATE> 2002/08/03/ </DATE>
<TIME>  </TIME>
<AUTHOR> Abbas GÜÇLÜ  </AUTHOR>
<HEADLINE>
YÖK ve bir ibret belgesi 
</HEADLINE>
<TEXT>

     Selahaddin Yıldırım, şu günlerde büyük bir heyecan içerisinde olan yüz binlerce üniversite adayından birisi. Dün 22 yaşına girdi. Pırıl pırıl bir genç. Haydarpaşa Teknik Lisesi’nden mezun ve Sayısal puanı 186.728 
     Üç yıl önce bir deniz kazasında tüm yaşamı altüst oldu. Omurilik felci nedeniyle meme hizasından aşağısı tutmuyor. İngilizce biliyor ve bilgisayar tutkunu. Üniversite sınavına da eline bağlanan bir aparat aracılığı ile bilgisayar desteğiyle hazırlandı. 
     1.5 milyon adayın katıldığı ÖSS’de 6 bin 420’nci oldu. Onu şu anda hayata bağlayan en önemli şey üniversiteye girebilme heyecanı. Ama YÖK hazretlerinin mevzuatı buna izin vermiyor. Baba Ali Rıza Yıldırım’ın mektubunu birlikte okuyalım 
     "Kadıköy’de beyaz eşya ticareti yapan bir esnafım. Oğlum Sayısal’da 187 puan almasına karşın istediği bir fakülteye giremiyor. Çünkü kendisi Haydarpaşa Teknik Lisesi tesviye bölümü mezunu ve üç yıl önce geçirdiği deniz kazası nedeniyle omurilik felçli. Yaşamını tekerlekli sandalyede sürdürebiliyor. Meme hizasından itibaren ne his ne de hareket var. Kollarını yüzde 50, 60 oranında kullanıyor. Bilek ve parmaklarını ise hareket ettiremiyor. Bilgisayarı ise ancak eline bağladığımız bir aparat ile kullanabiliyor. 
     Torna Tesviye bölümü mezunu olduğu için 4 yıllık fakültelerden sadece Talaşlı Üretim Öğretmenliği bölümüne girebiliyor. Ona da bedeni uygun değil. İki yıllıklara da sınavsız geçiş hakkı tanıdılar. Ama kendisi tesviye bölümü mezunu olduğu için sadece ilgili bölümlere girebiliyor. Mühendisliklere puanı fazlasıyla yetse bile 2 yıllık bilgisayar bölümlerinde okumaya bile razı. Fakat giremiyor... 
     Oğlum sınava bu yıl evde hazırlandı. Geçmiş yıllara ait test kitaplarını çalıştı. Bilgisayardan faydalandı. Eğer bir okula girebilir ve bir meslek sahibi olabilirse hayata daha sıkı bağlanır diye düşünüyorum. Kendisi de ısrarla baba ben okumak istiyorum diyor. 
     Sizden ricamız acaba yönetmeliklerde özürlülere yönelik özel bir madde var mı 2 yıllık meslek yüksekokullarına da razıyız. Düz lise mezunu olsaydı ya da meslek lisesi mezunlarının hakları ellerinden alınmamış olsaydı istediği mühendisliğe rahatlıkla girebiliyordu..." 
     Evet mektup böyle gidiyor. Daha sonra babayla bir kez daha görüştüm. Elimden geleni yapacağım sözü verdim. Bu yazı da bu amaçla yazıldı. Şimdi Milli Eğitim Bakanı’na, YÖK Başkanı’na, ÖSYM Başkanı’na ve konuyla uzaktan yakından ilgilenen tüm yetkililere sesleniyorum. Böyle bir insanlık ayıbı olabilir mi 
     Eğitimde böylesine dayatmacılık olur mu Gençlerin ellerindeki hakları aldınız. O yetmiyormuş gibi şimdi tüm hayallerine de ambargo koyuyorsunuz. Yazık değil mi .. 
     Selahaddin’in mevcut sisteme göre bilgisayarla ilgili meslek yüksekokularından birine girmesi hayal. Çünkü ancak onlardan açık kalırsa böyle bir hakkı doğuyor ki o da olanaksız. Alan dışı tercih hakkını kullandığında ise puanı 157’ye iniyor ki bu konuda da YÖK’ün gazabına uğradığı için şansı yok gibi... 
     Özetin özeti Siyaset meydanlarında özürlülerin haklarını koruyacağız diye nutuk atanları göreve çağırıyoruz. YÖK’ün dayatmacı tutumu bakın işi hangi noktalara getirdi. Selahaddin okumalı. Ama nasıl Formülünü bilen ya da biz onu okuturuz yürekliliğini gösteren üniversiteler bize yazsın ki bu müjdeyi kendisine verelim. 
     
     







Vatandaşlık kültürü 


Hangi dağda kurt öldü ki... 


Minnacık Dev 


Derviş ne istiyor 


Manzara farklı değil 


Mucize 


Apo getirmişti, Apo götürüyor 


YÖK ve bir ibret belgesi 


Bu kez savaş şart mı 


Cem’e stres uzmanı geliyor 


İşte o zaman umutlanırdık... 


Derviş’in arayışı ve Irak 


Kardemir’i çöz, kazan 


Hayat mı O da ne demek 


Hırsızlık yapmış 


Onların LİBOR’u var, bizim de TİBOR’umuz 


</TEXT>
</DOC>
