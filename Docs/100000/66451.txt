<DOC>
<DOCNO> 66451 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/07/son/sonspo21.html </URL>
<DATE> 2002/02/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe'den Fatih Altaylı'ya tepki 
</HEADLINE>
<TEXT>

     Fenerbahçe Kulübü Asbaşkanı Mahmut Uslu, Galatasaray İkinci Başkanı Fatih Altaylı'nın Fenerbahçe'nin hakemleri etki altına aldığı yönündeki açıklamalarına tepki gösterdi. 
     Mahmut Uslu, Fatih Altaylı'nın sürekli bu tür açıklamalar yaptığını belirterek, ''Altaylı'nın açıklamaları, tamamen onun bilgisizliğinden kaynaklanıyor'' dedi. 
     Uslu, Altaylı'nın ''Fenerbahçe kapalı kapılar ardında ne garantisi aldı'' şeklinde sözlerine değinerek, şöyle konuştu 
     ''Fatih Altaylı'nın bu açıklaması, onun bilgisizliğini gösteriyor. 
     Futbol Federasyonu Başkanı Haluk Ulusoy, bazı garantiler verdi. Ama bunu sadece Fenerbahçe'ye vermedi. Ulusoy, Kulüpler Birliği toplantısında bütün kulüplere söz verdi. Bundan sonra hakemlerin daha az hata yapacağı, hatalı hakemlerin de dinlendirileceği yönünde sözünü Kulüpler Birliği toplantısında verdi. Öyle kapalı kapılar ardında bize verdiği bir söz yok. Galatasaray Kulübü Başkanı Mehmet Cansun da bu toplantıda vardı. Ulusoy, sadece Fenerbahçe'ye söz vermedi, bütün kulüplere söz verdi. Herhalde Altaylı bizimle yapacağı maçı düşünerek böyle bir açıklama yaptı.'' Altaylı'nın, ''Hakemleri etki altına almaya çalışırsanız gider Şampiyonlar Ligi'nde sıfır puan alır dönersiniz'' açıklamasına da değinen Uslu, ''Herhalde bizi kastetmiyordu. Eğer bizi kastediyorsa en sert tepkimizi veririz. Altaylı'nın gücü, Fenerbahçe ile Galatasaray kulüpleri arasındaki yüz yıllık dostluğu bozmaya yetmez. Kişiler geçici, kulüpler kalıcıdır'' diyerek sözlerini tamamladı. 
     

     
</TEXT>
</DOC>
