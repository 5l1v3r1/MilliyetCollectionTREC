<DOC>
<DOCNO> 85252 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/21/son/sondun30.html </URL>
<DATE> 2002/05/21/ </DATE>
<TIME>  </TIME>
<AUTHOR>  </AUTHOR>
<HEADLINE>
11 Eylül'den sonra bir Türk haksız şekilde 7 ay tutuklu kaldı 
</HEADLINE>
<TEXT>

     ABD'de yayımlanan New York Times gazetesi, 11 Eylül saldırılarından sonra, Amerikan güvenlik makamlarının kanunsuz şekilde gözaltına aldıkları bir Türkün 7 ay süreyle tutuklu kaldığını yazdı. 
     Gazetenin haberine göre, Mustafa Camcı adlı Türk, oturduğu evde bulunan yabancıları soruşturmaya gelen Federal Soruşturma Bürosu FBI 
     görevlileri tarafından 20 Eylül'de gözaltına alındı. 
     Haberde, Wilmington federal mahkemesi yargıcı, kısa bir süre önce açıkladığı kararda, Camcı'nın evinde yapılan aramanın kanunsuz olduğunu belirttiği kaydedildi. 
     Adalet Bakanlığı kaynakları da, 11 Eylül'ü izleyen günlerde gözaltına alınan ve uzun süre tutuklu kalan yabancıların çoğununun terör olaylarıyla ilgileri olmadığının anlaşıldığını açıkladı. 
     Tutuklanan bu kişilerin tamamına yakınının Müslüman ve Ortadoğu, Afrika ya da Uzakdoğu ülkeleri vatandaşları oldukları ve oturma izinlerinin süresini geçirdikleri kaydedildi. Bu kişilerin önemli bir kısmı ABD'den sınırdışı ediliyor. 
     
     1200 KİŞİ TUTUKLANDI 
     Adalet Bakanlığı yetkilileri, 11 Eylül'den sonra tutuklanan yaklaşık 1200 Müslümanın adlarını açıklamanın terörle mücadele çabalarına zarar vereceğini iddia ettiler. 
     Yetkililer, kimlikleri açıklandığı takdirde, bu kişilerin kızgın Amerikalıların hedefi haline gelebileceklerini de öne sürdüler. 
     Mahkemede konuşan hükümet kanadı avukatları, ''ulusal güvenliğin kamusal haklardan önce geldiğini, bu nedenle kimin neden ve ne kadar süre hapiste tutulduğunun açıklanmamasının doğru olduğunu'' savundular. 
     





</TEXT>
</DOC>
