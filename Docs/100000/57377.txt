<DOC>
<DOCNO> 57377 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/15/son/sonspo07.html </URL>
<DATE> 2001/12/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Kocaelispor'da Lazarov Galatasaray maçı kampını terk etti 
</HEADLINE>
<TEXT>

     Birinci Süper Lig'in 16. haftasında Galatasaray ile karşılaşacak olan Kocaelispor'da, Bulgar futbolcu Lazarov'un maç kampına katılmayıp kenti terketmesinin şoku yaşanıyor. 
     Edinilen bilgiye göre, uzun süredir para alamayan ve ödeme yapılacağının bildirilmesine karşın banka hesabına dün de para yatırılmadığını gören Lazarov, Sefa Sirmen Tesisleri'ndeki kampa katılmayıp kenti terketti. 
     Lazarov'un sözleşmesinde, ''transfer alacaklarının zamanında ödenmemesi durumunda serbest kalır'' maddesi de bulunuyor. 
     Bu arada takım kaptanı Nuri de bayram öncesi ödeme yapılması için teknik direktör Hikmet Karaman'dan aracı olmasını istedi. 
     Nuri'nin, ekonomik açıdan büyük sıkıntı içinde olduklarını belirterek bayram öncesi ödeme yapılması konusunda aracı olmasını istediği teknik direktör Hikmet Karaman, konuyu futbol şubesi sorumlusu Can Ulusoy'a iletti. 
     Karaman'ın, ''Futbolculara zorunlu ihtiyaçlarını karşılayacak oranda ödeme yapılması, Galatasaray maçı öncesi motivasyonu artırır'' önerisine, Ulusoy'un ''Ödeme yapmayı sağlayacak kaynak arayışlarının sürüyor'' yanıtını verdiği öğrenildi. 
     Teknik direktör Hikmet Karaman, Galatasaray maçı için iyi bir hazırlık devresi geçerdiklerini belirterek, ''Galatasaray'ı yeneceğiz. 
     Taraftarın yüzünü güldüreceğiz'' dedi. 
     Kondisyonu fazla olan ekibin maçtan galip ayrılacağını ifade eden Karaman, ''Camiamıza söz veriyoruz, ölümüne savaşacağız ve bu maçtan mutlaka başımız dik ayrılacağız. Yüreğimizi sahaya koyup, onurumuz için savaşacağız. Maça gelen ve televizyon başında izleyen taraftarlarımızı utandırmayacağız'' diye konuştu. 
     Öte yandan, sakatlığı süren Mısırlı futbolcu Ayman Abdülaziz, yarınki maçta kadroda yer alamayacak. Cihan Haspolatlı'nın ise belindeki sakatlığa karşın oynama olasılığının yüksek olduğu öğrenildi. 
     Kocaelispor'un, Ali Sami Yen Stadı'nda Metin Tokat'ın düdüğüyle saat 19.00'da başlayacak maça, Metin Mert, Faruk, Timko, Ahmet Arslaner Nuri , Hasan, Cihan, Aleks, Sawieh, Orhan, Ayew ve Serdar'dan oluşan muhtemel 11 ile çıkması bekleniyor. 
     






</TEXT>
</DOC>
