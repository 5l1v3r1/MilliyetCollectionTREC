<DOC>
<DOCNO> 78090 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/13/ekonomi/eko05a.html </URL>
<DATE> 2002/04/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Dolar 1 milyon 320 binden döndü 
</HEADLINE>
<TEXT>

Pozisyonların açılmasıyla ilgili uyarı 1 milyon 283 bine kadar düşen doları iki saatte 1 milyon 320 bine taşıdı. Kapanışta durulan alımlar, doları 1 milyon 314 bine çekti 
     EKONOMİ SERVİSİ 

     Merkez Bankası Başkanı Serdengeçti ile BDDK Başkanı Akçakoca’nın uyarıları döviz piyasasında soğuk duş etkisi yaptı. İki bürokratın Reuters’e aynı saatlerde yansıyan açıklamalarından sonra dolar satın almak için piyasaya hücum eden bankalar dolar fiyatının 30 bin lira birden artmasına neden oldu. 
     Dolardan Türk Lirası yatırım araçlarına geçerek dolar bazında yılbaşından bu yana yüzde 30 - 40’lık getiriyi cebine koyan bankaların açtıkları pozisyon konusunda art arda gelen uyarılar sonunda piyasalarda tepki gördü. 
     
     Derviş de uyardı 
     Devlet Bakanı Kemal Derviş’in hafta başında yaptığı "spekülatif hareketlerden kaçının" uyarısına karşın dün öğlen 1 milyon 283 bin liraya kadar düşen dolar Serdengeçti ile Akçakoca’nın saat 13.00’de yaptıkları açıklamayla tırmanışa geçti. Yağmur gibi gelen alımlar doları yarım saat içinde 1 milyon 300 bin liraya çıkardı. Panik alımların ardından sakinleşiyor görüntüsü veren dolara saat 14.00’te ikinci alım dalgası geldi. Bu kez 1 milyon 320 bin liraya kadar çıkan dolar bankalararası para piyasasında günü 1 milyon 310 bin lira düzeyinden tamamladı. Panik alımlar sırasında bankaların birbirine dolar satmamak için fiyatları yüksek açıkladığı gözlendi. Bir ara satış kotasyonları 1 milyon 350 bin liraya kadar çıktı ancak bu seviyede işlem gerçekleşmedi. 
     Serbest piyasaya da yansıyan açıklamalar sabah dövizde satıcı olan Kapalıçarşı’da da alımları getirdi. Öğle saatlerinde 1 milyon 284 bin - 1 milyon 288 bin lira aralığında olan dolar alımlarla birlikte günü alışta 1 milyon 297, satışta 1 milyon 304 bin liradan kapattı. Bankacılar, pozisyon açan bazı bankaların doların yükselmesiyle önemli zararlar edebilecekleri korkusuyla çıkışı önleyeyeceklerini iddia etti. 
     
     Bonoda da satış 
     Dün, bono piyasasında faizler aybaşından bu yana ilk kez, iki bürokratın uyarıları sonrası yarım puan yükseldi. Nisana yüzde 62 seviyesinden başlayan ve yüzde 56.97’ye kadar gerileyen piyasanın gösterge k ğıtlarından 5 Şubat 2002 vadeli bononun yıllık bileşik faizi dün yarım puan artarak yüzde 57.43’e çıktı. 
     



 EKONOMİ 






















</TEXT>
</DOC>
