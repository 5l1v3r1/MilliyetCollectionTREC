<DOC>
<DOCNO> 69294 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/24/son/sonspo05.html </URL>
<DATE> 2002/02/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Serdar Bilgili "Mart ayındaki kongrede adayım" 
</HEADLINE>
<TEXT>

     Beşiktaş Kulübü Başkanı Serdar Bilgili, mart ayında yapılacak seçim kongresinde aday olduğunu, bir dönem daha çalışmasının doğru olacağını düşündüğünü söyledi. 
     Lütfü Kırdar Kongre ve Sergi Sarayı Anadolu Salonu'nda gerçekleştirilen 2001 yılı Olağan Mali ve İdari Genel Kurul Toplantısı'nda söz alan başkan Bilgili, mali ve idari yapıyı oturtmak, futbol takımını güçlendirmek, halka arzı rayına oturtmak amacıyla bir dönem daha görev yapmayı istediğini belirterek, ''Bana bir dönem daha görev vermenizi istiyorum. Mart ayında yeniden aday olacağım. Henüz gerçekleştiremediğimiz birçok projemiz var. Biz futbol takımımızın teknik ekibini 3 yıl daha takımın başında görmek istiyoruz. Ayrıca, Beşiktaş Radyosu ve Televizyonu için de çalışmalarımız var'' dedi. 
     Kendilerinin birçok konuda eleştirilebileceğini kaydeden Bilgili, ''Ancak, bize koltuk sevdalısı diyemezsiniz. Ben geçen seçim öncesi başkanlığın iki dönemle sınırlandırılmasını istemiştim. Şimdi de 3 yıl olmasını ve kongrenin de kasım-aralık aylarında yapılması için öneride bulunmayı düşünüyoruz'' diye konuştu. 
     
     "Hatalar bizim, doğrular Beşiktaş camiasının" 
     Serdar Bilgili, iki yıllık görev süreleri içinde yaptıkları yanlışlar ve doğruların hesabını vermeye her zaman hazır olduklarını ifade etti. 
     İki yılda çok çalıştıklarını, hatalar yaptıklarını, ancak yılmadıklarını ve bunlardan ders aldıklarını vurgulayan Bilgili, ''Görev süremizde yapılan hatalar ve yanlışlıklar bir fani olarak ben ve yönetim kuruluma, doğrular ise büyük Beşiktaş camiasına aittir'' dedi. 
     
     Krizde gelir arttıran tek kurumuz 
     Bilgili, göreve geldiklerinde tüm projelerini tezgaha koymuşken, Türkiye Cumhuriyeti tarihinin en büyük krizinin yaşandığını, buna rağmen herhangi bir yakınmada bulunmadan daha fazla çalıştıklarını söyledi. 
     ''Ateşten gömleği giydik ve krizde başarılı politikalar uyguladık'' diyen Bilgili, Beşiktaş Kulübü'nün kriz ortamında gelir artıran tek kurum olduğuna da dikkat çekti. 
     Beşiktaş'ın vergi incelemesinden de alnının akıyla çıktığını belirten Bilgili, devlete 22 milyon dolar vergi ödediklerini ve vatansever olduklarını kanıtladıklarını da vurguladı. 
     
     Halka arz 
     Başkan Bilgili, Beşiktaş Futbol Yatırımları A.Ş'nin başarılı bir şekilde halka açıldığını ve kurumsallaşmada çok önemli adımlar attıklarını söyledi. 
     Hisselerin ilk günlerdeki değer kaybının kimsenin moralini bozmaması gerektiğini kaydeden Bilgili, ''Beşiktaş'ın büyümesini kıskananlar spekülasyonlar yapıyor. Zaman bizim şirketin değerini gerçek yerine oturtacaktır'' diye konuştu. 
     
     Demir'e övgü 
     Bilgili, geçen dönem başkanlığa adaylığını koyan Nevzat Demir'e de konuşmasında övgüler yağdırdı. 
     Nevzat Demir'in, eleştiri yerine hizmet yapmanın ne kadar büyük bir Beşiktaşlılık olduğunu kanıtladığını ifade eden Bilgili, ''Sayın Demir, seçimde rakibim olmasına rağmen daha sonra hep yanımızda yer aldı. Ümraniye tesislerimizdeki inşaat da onun sayesinde yürüyor, kendisine teşekkür ederim'' dedi. 
     
     "Hem kupayı, hem ligi alacağız" 
     Serdar Bilgili, Nisan ayında Türkiye Kupası, Mayıs ayında da lig şampiyonluğunu kongre üyeleriyle birlikte kutlayacaklarını öne sürdü. 
     Takımın oyununun zaman zaman beğenilmediğini belirten Bilgili, ''Ancak biz futbolcularımıza güveniyoruz. Hem kupada, hem de ligde hedefimize yürüyoruz. Avrupa kulübü olmanın bir özelliği, her yıl Şampiyonlar Ligi'nde oynamaksa, diğer özelliği de altyapıdır. Biz altyapıya da büyük önem vererek, geleceğin takımını oluşturmak için var gücümüzle çalışıyoruz'' diyerek sözlerini tamamladı. 
     Bilgili'den sonra, yönetim kurulu üyesi Berk Ekşioğlu mali, Yıldırım Demirören futbol komitesi, Ali Ertem amatör branşlar, Fikret Orman tesisler, İbrahim Altınsay pazarlama, Mete Düren iletişim komitesi, Hüsnü Güreli de idari ve hukuki konularda kongre üyelerine bilgi verdi. 
     Toplantıda, daha sonra denetleme ve divan kurulunun raporları okundu. 
     






</TEXT>
</DOC>
