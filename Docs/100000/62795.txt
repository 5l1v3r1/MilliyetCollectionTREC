<DOC>
<DOCNO> 62795 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/17/son/sonspo02.html </URL>
<DATE> 2002/01/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Samet Aybaba'dan eski futbolcusu Batista'ya övgü 
</HEADLINE>
<TEXT>

     Gaziantepspor Teknik Direktörü Samet Aybaba, Türk futbolcusunun artık Avrupa vitrinine çıktığını ve Avrupa'da Türk futbolcu modası başladığını söyledi. 
     Antalya'da 12 gündür sürdürdükleri hazırlık dönemini yarın tamamlayacaklarını belirten Samet Aybaba, Antalya'da çok iyi bir hazırlık dönemi geçirdiklerini bildirdi. İstanbul'a döndüklerinde, 19 Ocak Cumartesi günü Galatasaray ile karşılaşacaklarını ifade eden Aybaba, aynı gece Gaziantep'e geri döneceklerini kaydetti. 
     Galatasaray'ın büyük ve iyi bir takım olduğuna dikkati çeken Aybaba, kendi takımının da çok iyi olduğunu, İstanbul'dan puan çıkaracaklarına inandığını, ilk yarıdaki başarılarını ikinci yarıda sürdürmek için Galatasaray'dan puan almak istediklerini bildirdi. 
     Futbolda zaman zaman ülke modası olduğuna değinen Aybaba, A.A muhabirine şunları söyledi 
     ''Bir zamanlar Yugoslavya modası vardı. Çok kaliteli oyuncular Avrupa'da ve Türkiye'de boy gösterdi. Daha sonra Afrikalı ve Brezilyalı oyuncular moda oldu. Ülkeler futbolda başarılı oldukça futbolcuları da revaçta oluyor. Şimdi, Türkiye futbolda başarılı. Türk futbolcuları Avrupa'nın vitrininde. Avrupa'da Türk futbolcu modası başladı. Yalnızca benim takımımda 7-8 oyuncu Avrupa'da oynayabilecek düzeyde. Diğer takımlarda da çok kaliteli oyuncu var. Menajerlik sistemi Türkiye lehine işlerse, Türk futbolcusu Avrupa'nın her yerinde oynar. Çünkü ligimiz ve oyuncularımız çok kaliteli.'' 
     
     Batista Avrupa'nın en iyisi 
     Aybaba, Galatasaray'ın Kocaelispor ile yaptığı maçı izlediğini ve Galatasaray'ın haklı bir galibiyet aldığını belirterek, ''Galatasaray, 5-1'lik skorla büyük moral kazandı. Bu maçta Batista klasını gösterdi. 
     Bana göre Galatasaray, Avrupa'da alabileceği en iyi oyuncuyu aldı. 
     Batista çok iyi bir futbolcudur'' diye konuştu. 
     Türkiye Kupası'nda Beşiktaş ile eşleştiklerine de işaret eden Aybaba, bu maçın Türkiye kupasında erken final maçı olduğunu, Türkiye Kupası'nı almak için Beşiktaş'ı yennmek zorunda olduklarını, bu maçı alanın Türkiye Kupası'nda final oynayacağına inandığını kaydetti. 
     Antalya'da sürdürdükleri hazırlık maçında tüm futbolcuları yeniden görme fırsatı bulduklarını da belirten Aybaba, yeni alınan Santos'un ikinci yarıya hazır, Viola'nın ise zamana ihtiyacı olduğunu, sakat olan Polat ve Hasan'a Ramazan, Engin ve Mehmet'in de eklendiğini sözlerine ekledi. 
     






</TEXT>
</DOC>
