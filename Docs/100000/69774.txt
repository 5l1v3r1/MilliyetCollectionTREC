<DOC>
<DOCNO> 69774 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/27/yazar/tamer.html </URL>
<DATE> 2002/02/27/ </DATE>
<TIME>  </TIME>
<AUTHOR> Meral TAMER  </AUTHOR>
<HEADLINE>
TÜSİAD'dan İspanyollara AB için lobi 
</HEADLINE>
<TEXT>

     Bayramlarda genellikle İstanbul dışına çıkmam. Bu bayramı ise bugüne kadar hiç gitmediğim bir ülkede, bugüne kadar pek de derinlemesine düşünmediğim konular üzerine kafa patlatarak geçirdim. 
     Neydi bu konular derseniz 
     Avrupa Birliği ile tam üyelik müzakere takviminin bu sıralar belirlenmesi, Türkiye için neden her zamankinden çok daha hayati önem taşıyor 
     Türk ekonomisi, bir yıldır süregelen tıkanıklık eşiğini nasıl atlayıp da büyümeye geçebilecek 
     Gerek siyasi, gerekse ekonomik alanda yıldızı hızla parlayan ve bölgesel güç olma çabası içinde olan bir ülkenin bu örnekte İspanya'nın gündemine Türkiye nasıl sokulur 
     15 yıl önce AB'ye tam üye olduğunda kişi başına milli geliri 4500 dolar olan İspanya, bugünkü 15 bin dolarlık düzeyi hangi süreçlerden geçerek yakalayabildi 
     Acaba biz yıllar önce Amerika ve Almanya gibi ülkeleri örnek alıp onların peşinden koşturmak yerine ya da yanı sıra , İspanya gibi hem o dönemdeki yaşam standardı bize daha yakın, hem de Akdenizlilik gibi ortak noktaların daha fazla olduğu ülkelerle yakınlaşsaydık, bugün daha farklı bir noktada olabilir miydik 
     
Başbakan Aznar’la görüştüler      Türk Sanayici ve İşadamları Derneği TÜSİAD'ın Başkanı Tuncay Özilhan başkanlığında, aralarında TEB Türk Ekonomi Bankası Yönetim Kurulu Başkanı Yavuz Canevi, Çukurova Grubu ortaklarından TÜSİAD Dış İlişkiler Komisyonu Başkanı Şadi Gücüm, Alcatel-Teletaş Yönetim Kurulu Başkanı ve TÜSİAD Yönetim Kurulu üyesi Lütfi Yenel'in de bulunduğu iyi seçilmiş, etkili küçücük bir heyet, Kurban Bayramı'nı Madrid'de lobi faaliyetlerinde bulunarak geçirdi. TÜSİAD'ın amacı, Türkiye'nin AB üyeliğine soğuk bakmayan İspanya Başbakanı Jose-Maria Aznar'ın AB Dönem Başkanlığı sona ermeden, Türkiye lehine olumlu bir adım atılabilmesi için Madrid'de lobi faaliyetinde bulunmaktı. 
     İspanya'nın TÜSİAD'ı CEOE aracılığıyla Başbakan Aznar, Dışişleri Bakanı Joseph Pique ve dış ticaretten sorumlu Devlet Bakanı Juan Costa'dan randevular alan TÜSİAD heyeti, hem Türkiye ile işbirliği olanakları hakkında bilgi verdi, hem de AB'ye tam üyelik müzakere takvimimizin Aznar'ın başkanlık döneminde belirlenmesi için pres uyguladı. Ben de gazeteci olarak TÜSİAD'ın Madrid'deki temaslarını izlerken, yukarıda madde madde sıraladığım zor sorular üzerine de ister istemez kafa yordum. 
     
Özilhan'ın presi      Önümüzdeki 2 - 3 ay, Türkiye'nin uzun vadeli geleceği açısından aslında çok kritik. İspanya'nın haziran sonunda sona erecek başkanlık döneminde belli adımları atmayı başaramazsak, yılın 2. yarısında başkan olacak Danimarka'nın döneminde ilerleme beklememiz çok zor. Gelecek yılbaşında AB dönem başkanlığı Yunanistan'a geçtiğinde ise tahmin edebileceğiniz gibi AB ile ilişkilerde ilerlemeyi unutmamız gerek. TÜSİUAD da işte bu yüzden "Ne yapacaksak, bize sıcak bakan Aznar başkanken haziran sonuna kadar yapmamız lazım" diyerek kolları sıvamış durumda. 
     TÜSİAD Başkanı Tuncay Özilhan'ı Madrid'deki resmi temaslarda görmeliydiniz. Ben TÜSİAD heyetinin Başbakan Aznar'la olan 40 dakikalık görüşmesine katılmadım. Ama dış ticaretten sorumlu Devlet Bakanı Juan Costa ile olan görüşmelerde nasıl pres uyguladığına, heyetteki diğer TÜSİAD üyelerine her söz verişinde araya nasıl kısacık vurucu mesajlar sıkıştırdığına tanık olunca, birden Özilhan'ların yoktan var ettiği Efes Pilsen basketbol takımının Avrupa'daki başarılarını, basketboldaki takım oyununun önemini anımsadım. 
     Ben 20 yıl önce dış politikadan ekonomi gazeteciliğine geçiş yaptığımda TÜSİAD'ın o dönemki başkanı rahmetli Ali Koçman bir demecinde "TÜSİAD'ın kuruluş amacı, etkili lobi faaliyetlerinde bulunmaktır" demişti. Her zaman sevgiyle andığım Koçman eğer hayatta olup da Özilhan'ın İspanya'da Türkiye adına yürüttüğü lobi faaliyetini görseydi, gözleri yaşarırdı. 
     
DEVAMI YARIN      
     
     







Kürtler ve siyaset 


Hain maymun 


Sağ ve sol 


İdamı suçlu üzerinden tartışmak doğru değil 


PKK ve hedef küçültmenin yolları... 


Kütüphaneler toplumun malıdır 


Yazık değil mi bize 


Devekuşu deve mi, kuş mu 


Sorun yalnız para değil... 


Bir yolculuk ne zaman biter 


Havada yer kavgası 


Çete’nin kilidi Şenol Dede 


O parti çoktannnn kuruldu 


TÜSİAD'dan İspanyollara AB için lobi 


"Anlaşarak ayrıldılar" Sınanmamış erdem yoktur 


Piyasa yağ’sız kaldı 


</TEXT>
</DOC>
