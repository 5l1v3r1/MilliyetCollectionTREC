<DOC>
<DOCNO> 71960 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/11/son/sondun30.html </URL>
<DATE> 2002/03/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Cheney ilk durağı İngiltere'de Blair ile görüştü 
</HEADLINE>
<TEXT>

     ABD Başkan Yardımcısı Dick Cheney, 12 ülkeyi kapsayan turunun ilk durağı olan İngiltere'de ülkesinin terörizmle mücadeleye devam etmekte kararlı olduğunu vurguladı ve ''bu konuda müttefiklerimizle görüşmeden önce herhangi bir karar açıklamaktan yana değiliz'' dedi. 
     Cheney ile İngiltere Başbakanı Tony Blair, Başbakanlık konutunda yaptıkları ve 2 saat süren görüşmeden sonra bir basın toplantısı düzenlediler. 
     Blair, bugünün 11 Eylül'de New York'ta yaşanan dramatik olayların 6. ayı olduğunu hatırlatarak, bu olayı tarihin en acı terörist eylemlerinden biri olarak niteledi. 
     Tony Blair, Cheney ile görüşmesinde Afganistan'ın geleceği konusunun önemli yer tuttuğunu bildirdi. ''Bu ülkeye yardım etmeye devam edeceğiz. Sırtımızı dönmeyeceğiz'' diyen Blair, Cheney ile ayrıca, Ortadoğu barışını da ele aldıklarını anlattı. 
     Terörizme karşı mücadelenin genişletilmesi konusunu da görüştüklerini belirten Blair, ''bugüne kadar bu mücadeleyi sakin ve ölçülü biçimde sürdürdük, bundan sonra da böyle devam edeceğiz'' dedi. 
     Blair, görüşmede, kitle imha silahlarının insanlığın karşısına çıkardığı yeni tehditleri de değerlendirdiklerini belirtti. İngiltere Başbakanı, ''bugüne kadar olduğu gibi bugünden sonra da bütün tehdit ve güçlüklere karşı işbirliğimiz sürecek '' dedi. 
     
     Cheney 
     ABD Başkan Yardımcısı Dick Cheney de ABD'ye yönelik terör saldırılarından bu yana İngiltere ile memnuniyet verici bir işbirliği yaptıklarını söyledi. 
     İngiltere'nin bu mücadelenin sonuna kadar ABD'ye destek sözü verdiğini hatırlatan Cheney, ABD'nin, terörizme karşı mücadelenin ne şekilde süreceğine dair bugüne kadar hiçbir karar açıklamadığını belirtti. Cheney, ülkesinin müttefik ülkelerle görüşmeden bir karar açıklamaktan yana olmadığını ifade etti. 
     Blair ve Cheney, gazetecilerin sorularını da yanıtladı. İngiliz Başbakan, bir gazetecinin ''Saddam'ın elinde kitle imha silahları bulunduğuna dair yeni deliller olup olmadığını'' sorması üzerine, ''Çok uzun zamandır Saddam Hüseyin'in elinde kitle imha silahları bulunduğu biliniyor. Saddam, kendi halkına karşı kimyasal silah kullanan tek liderdir. Saddam'ın Batı için tehdit oluşturduğu kesindir, ancak bu tehditle nasıl mücadele edileceği konusu henüz karara bağlanmış değildir'' diye konuştu. 
     Cheney de aynı soruya yanıt verirken, El Kaide'nin de aynı türde silahlar geliştirmek konusunda büyük çaba içinde olduğunu Afganistan'a yapılan harekatın ortaya koyduğunu hatırlattı ve şunları söyledi 
     ''Bu tür ülke ve grupların bu çabaları malum. Ancak bu çabaların ne derece başarıya ulaştığını bilmiyoruz. Yine de bu tür silahların Amerika, İngiltere ve müttefik ülkelere karşı kullanılmayacağından emin olmalıyız.'' 
     
     "Nükleer hedef" 
     Cheney, ABD'nin 7 ülkeyi nükleer hedefleri arasına aldığına dair varolduğu öne sürülen raporun ise ''sadece bir nükleer gözden geçirme raporu olduğunu'' bildirdi. 
     ABD Başkan Yardımcısı Cheney, ABD'nin İngiliz çelik üreticilerine koyduğu yeni kısıtlamalar karşısında İngiliz kamuoyunun ABD'ye yeni bir askeri desteğe karşı çıkacağına dair bir değerlendirme üzerine de bu iki konunun birbiriyle ilgisi bulunmadığını söyledi. 
     Cheney, İngiltere'nin daha önce olduğu gibi muhtemel bir harekat konusunda da kendi değerlendirmesini yapıp karar alacağını ifade etti. 
     Blair ve Cheney, İsrail-Filistin sorunuyla ilgili bir soru üzerine, sorunun çözümü için herkesin üzerine düşen görevi yerine getirmesi gerektiğini belirttiler. 
     






</TEXT>
</DOC>
