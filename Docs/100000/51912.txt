<DOC>
<DOCNO> 51912 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/12/son/sonspo12.html </URL>
<DATE> 2001/11/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaş hem Mhyre'e hem de Fevzi'ye imza attırdı... 
</HEADLINE>
<TEXT>

     Beşiktaş'ta yeni transfer kaleci Thomas Myhre bugün resmi sözleşme imzalarken, kaleci Fevzi'nin de sözleşmesi uzatıldı. 
     Akaretler'deki kulüp binasında düzenlenen ve asbaşkan Yıldırım Demirören ile iletişim kometesi başkanı Mete Düren'in hazır bulunduğu törende, Mhyre 1 yıllık, Fevzi ise 3 yıllık sözleşmeye imza attı. 
     Asbaşkan Demirören, Myhre ile 1 yıllık kiralık sözleşme imzaladıklarını, Norveçli kaleciyle sezon sonunda göstereceği performansa bağlı olarak, yeniden masaya oturacaklarını söyledi. 
     Fevzi ile sezon başında 1 yıllık sözleşme imzaladıklarını anımsatan Demirören, ''Biz yönetim kurulu olarak Fevzi'ye güveniyoruz. 
     Bu güvenimizi belirtmek için de ona 3 yıllık sözleşme teklif ettik. 
     Fevzi de bunu kabul etti. Her zaman Fevzi'nin yanındayız ve Beşiktaş'a büyük hizmetlerde bulunacağına inanıyoruz'' diye konuştu. 
     Kaleci Myhre ise Beşiktaş gibi büyük bir kulübe imza atmanın mutluluğunu yaşadığını vurgulayarak, ''Beşiktaş'ta şampiyonluk yaşamaya geldim'' dedi. 
     Fevzi de 8 yıldır Beşiktaş forması giydiğini, yönetimden sözleşmenin uzatılması yönünde bir teklif geldiğinde düşünmeden kabul ettiğini kaydederek, ''Bu teklif beni çok sevindirdi ve kulübüme daha uzun yıllar hizmet imkanını yakaladığım için de mutluyum'' diye konuştu. 
     
     Mhyre imza atmayı unuttu 
     İmza töreni sırasında basın mensuplarına önünde sözleşme, elinde kalemle poz veren Myhre, imza atmayı unuttu. 
     Norveçli kaleci tören yapılan odayı terk etmeye hazırlanırken, iletişim komitesi başkanı Mete Düren durumu fark etti ve Mhyre'ye imza attırdı. Bu durum odada gülüşmelere yol açtı. 
     






</TEXT>
</DOC>
