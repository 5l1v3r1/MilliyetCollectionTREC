<DOC>
<DOCNO> 96772 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/19/son/sondun33.html </URL>
<DATE> 2002/07/19/ </DATE>
<TIME>  </TIME>
<AUTHOR>  </AUTHOR>
<HEADLINE>
İspanya-Fas krizinde başa dönüldü 
</HEADLINE>
<TEXT>

     İspanya ve Fas'ı savaşın eşiğine getiren Leyla Perejil adası krizinde başa dönüldü. 
     Fas Dışişleri Bakanı Muhammed Benaissa'nın, "İspanyol askerleri adadan çekilirse, adayı yeniden işgal etmeyeceğiz" yolundaki açıklamasının ardından iki ülke arasında ılımlı bir hava yakalanırken, Benaissa, yeni bir açıklamasıyla şaşkınlık yarattı. 
     Benaissa, İspanya radyosuna verdiği demeç sırasında söylediklerinin "yanlış anlaşıldığını" belirtti. 
     Melilla ve Ceuta kentlerinin durumu dahil bir dizi tartışmalı konunun ele alınabilmesi için İspanya'ya adayı terk etmesi çağrısında bulunan Benaissa, "İspanya, adayı terk etmeye ve Akdeniz'de askeri güç gösterisine son vermeye kesinlikle mecburdur. Tehditle bir yere varılmaz" dedi. 
     Benaissa, İspanya'nın adadan askerlerini çekmemesi durumunda, müzakere masasına oturmalarının mümkün olmadığını söyledi. 
     İki ülke arasında sorun yaratan adanın Fas'a ait olduğunu ve uluslararası tüm anlaşma ve belgelerin bunu doğruladığını belirten Benaissa, İspanya'nın sorunun çözümü için bütün Deniz Kuvvetleri'ni alarma geçirerek adayı işgal etmesini sert bir biçimde eleştirdi. 
     Fas Dışişleri Bakanı, AB'nin Fas'ın görüşlerini dinlemeden sadece İspanya'ya destek vermesinin de yanlış olduğunu söyledi. 
     Öte yandan, iki ülke arasında arabulucuk görevine soyunan ABD, temaslarını artırdı. 
     ABD Dışişleri Bakanı Richard Boucher, "Powell, İspanyol Bakan'dan yeniden telefon bekliyor ve muhtemelen Kral ile de yeniden görüşecek. Önceki duruma yeniden dönülmesi temelinde, krize çözüm bulunması yönünde umudumuzu koruyoruz. Dostlarımızın birbirleriyle kavga etmesini istemeyiz ve konu ne olursa olsun yardım edebilirsek edeceğiz" dedi. 
     





</TEXT>
</DOC>
