<DOC>
<DOCNO> 58267 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/21/yazar/temelkuran.html </URL>
<DATE> 2001/12/21/ </DATE>
<TIME>  </TIME>
<AUTHOR> Ece TEMELKURAN  </AUTHOR>
<HEADLINE>
Hastalık sebebiyle solcu 
</HEADLINE>
<TEXT>

     Küçük kadın vücudunu pespayelikler aleminden sakınmak, o vücudu yukarılara tırmandırmak için kenar mahallelerde edindiği "küçük kabadayı" bilgisini tekrar eden bir kadındı Ebru Gündeş. Altını çize çize kişiliği haline getirdiği "delikanlılık" jargonu, herhalde onu "racon bilen" bir yıldız yapacaktı. Gücünü, sınıf atlamaya çalışanlardaki sonsuz hınçtan alıyordu. Sınıf atlamışların düşme korkusu hiç bitmez bu yüzden ne kadar gülse ağzı yarım kalıyordu. 
     Zaman böyle planlandığı gibi geçerken bir gün, "alemden" değil, "içeriden" bir yara aldı. O günlerde, bir hastanenin çıkış kapısında üzerine üşüşen magazincilere sanki insanlığa ilk kez bakıyormuş gibi baktı. O anda bütün bu keşmekeşe anlam veremeyen "çıplak" insandı sanki. Oyunun manasızlığı görünmüştü gözüne. Yüzünde, ölüme yaklaşanlardaki o büyük ve sözsüz bilgi vardı. Sanki insanlık cehennemini sakil bulacak gözü açılmıştı. 
     Kim bilir Belki de aylar sonra Milliyet Pazar’da Ahmet Tulgar’a verdiği röportajda "Ben solcuyum" demesinin o gün olanlarla bir ilgisi vardı. 
     Marks’ın hayaleti 
     Ebru Gündeş, "Ben solcuyum" derken, Marksist teoriyi benimsemekten, sol literatürü okumuş olmaktan bahsetmiyordu elbette. Bu lafın üzerine Ebru Gündeş, "Negri’den sonra Marks’a bakmak Başka bir dünyanın hayaleti" diye bir makale yazarsa bu yazının fiyakası çok fena bozulur tabii. Büyük bir olasılıkla Gündeş’in sözünü ettiği "muhalif hissetmekle" ilgili bir şeydi. Peki "sınıf atlamaya" çalıştığı için bu dünyanın bütün kurallarına uyması gerektiğini pekala bilen bir kadın durup dururken neden "muhalif" olduğunu söylemişti 
     
     Kitapsız solcu ve Berkan 
     Büyük hastalıklardan geçen insanların önce bedenlerine ilişkin bilgisi değişir. Utanmak, saklamak, göstermek, güzellik, kıymet, mahrem... Bütün bu sözcüklerle bedeniniz arasında kurduğunuz bağlantı ameliyat masasında klinik dokunuşlarla yerle bir olur. Ardından hayatın basit bir şey olduğunu çok derinden anlarsınız ürkütecek kadar basit. Artık bu hayat üzerine abandırılmış bütün oyunlar, kurallar, numaralar cümlesi kurulamayacak kadar saçma gelmeye başlar size. Artık ne eskisi gibi istekli oynayabilirsiniz oyunları ne de içinizden bir numara çevirmek gelir. Öyle geldiği gibi vurmak istersiniz topa. Şık bir rövaşata için zahmete değmez anlarsınız. Güç ve güçsüzlük de artık saçma bir haksızlık gibi gelir insana. Kendinin en çıplak haline bir kere tanık olmak özgürleştirir insanı. Belki de ilk kez insanı sıkıştıran kuralların, sistemlerin, hayata dışarıdan eklenen fazlalıklar olduğunu etinizle anlarsınız. İçinizdeki büyük karnavalı fark edersiniz ve o karnavaldan başka hiçbir şeyin o kadar ciddiye alınası olmadığını... İşte tam da burada belki de "tek kişilik" bir devrim yapmış olursunuz, farkında olmadan. Zaten -her ne demekse "solcu" olmak da bütün bunların cümlesini kurmak için bazı kitapları okumuş olmaktır belki de. 
     Günlerdir Radikal Yazarı İsmet Berkan’ın açtığı "Solculuk hastalık mıdır " meselesi tartışılıyor. Sadece "tedavi" olanların hastalık dediği bir şeydir belki, bilemem. Ama belki de kimi zaman "solculuk", böyle bir hastalıktan geliyordur. İnsanın içindeki büyük karnavalı gören gözü açan bir hastalıktan... Sağlığa kavuşturan bir hastalıktan... 
     
     







Edebiyat tarihi 


Sıra ezanda... 


Türkiye ve Arjantin 


Utanma Arjantinli 


Bir ibret belgesi 


Bulaşma Ama kabak Cavallo'nun başına patladı 


Arjantin Türkiye gibi olamadı 


Ezberleri hep birlikte bozalım 


Bir casusun son kullanma tarihi ne zaman dolar 


Çorap deyip geçmeyin... 


Arjantin'de sosyal patlama 


Zekat yerine vergi, saydam devletle bayram 


Hastalık sebebiyle solcu 


Türkiye başka Arjantin başka 


</TEXT>
</DOC>
