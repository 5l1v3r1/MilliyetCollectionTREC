<DOC>
<DOCNO> 60883 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/06/son/sontur04.html </URL>
<DATE> 2002/01/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Koku yoksa aşk da yok... 
</HEADLINE>
<TEXT>

     Emil Zola'nın ''mucize'', Eflatun'un ''muamma'' olarak tanımladığı ''aşk'' ile ''koku'' arasında çok önemli ilişki bulunduğu bildirildi. 
     Uludağ Üniversitesi Tıp Fakültesi Psikiyatri Anabilim Dalı Başkanı Prof. Dr. Bilgen Taneli, aşk ile koku arasında biyolojik olarak çok yakın bir bağ olduğunu belirtti. 
     Hayvanların, yaşadıkları bölgede kendi varlıklarını belirtmek amacıyla ''idrar'' yapmalarının, aynı zamanda karşı cins için bir cinsellik göstergesi olduğunu belirten Prof. Dr. Taneli, özellikle dişi hayvanların, çiftleşeceği eşini bu kokuya göre seçtiğini söyledi. 
     İlkel toplumlarda parfüm kokusunun ''tiksindirici'' bulunduğunu ve eş ararken ten kokusunu dikkate aldığını kaydeden Prof. Dr. Taneli, bu durumun, insanlarda da aşk-cinsellik ve koku arasında çok yakın bir bağ olduğunun göstergesi olduğunu ifade etti. 
     Günümüzde ise insanların karşı cinsi etkilemek için çeşitli kokular kullandığını, parfüm sanayiinde de karşı cinsi en çok etkileyecek kokuyu bulmak için sürekli yarış olduğunu bildirdi. 
     Prof. Dr. Taneli, kokunun, burunda bulunan lifler aracılığıyla beynin her iki yanındaki, duyguların yönetildiği ''limbik sisteme'' aktarıldığını anlatarak şunları söyledi 
     ''Aşkın anahtarı beyinde bulunuyor. İnsanlar ve diğer canlılarda algılanan koku, duyguların yönetildiği limbik sistemdeki Amigdala 
     denilen bölgede değerlendirilir. Canlı, karşı cinse olan ilgisini burada değerlendirdiği kokuyla belirler. Üreme içgüdüsü, canlılarda kokuyla başlar. Hayvanlar, çiftleşeceği eşini kokusuna göre seçer. Tıpta, koku ve aşk arasındaki ilişkiyi ispatlaması için bir kedinin beynindeki koku merkezi çıkarıldığında, cinselliğin saptığı, diğer hayvanlara karşı da cinsel istek duyabildiği gözlenmiştir. '' 
     
     "Para kokusu aşka yol açmıyor" 
     Hayvanların, kokularına bakarak, olası eşleri arasından en güçlüsünü ya da doğurganını seçmeye çalıştığını belirten Prof. Dr. 
     Taneli, insanlarda da içgüdüsel olarak seçilecek eşte ''gücün'' önemli olduğunu söyledi. 
     Prof. Dr. Taneli, günümüzde güç ile ''para'' arasında çok yakın bir bağ bulunmasına karşın, aşkın içgüdüsel bir olay olması nedeniyle ''para'' ile bir bağının olamayacağını savundu. İlişkilerinde ''para kokusu'' arayan kişilerin aşka ulaşamayacağını anlatan Prof. Dr. 
     Taneli, ''Aşkta hesap yoktur. Sevgilinizin parasına puluna bakıyorsanız, o ilişki, olsa olsa bir ticari birliktelik olur'' dedi. 
     Prof. Dr. Taneli, aşkın gerçekliği açısından cinselliğin de büyük önem taşıdığını belirterek, aşkın ''cinselliğe atılan ilk adım olmasına'' karşın, sadece cinsel ilişki temeline oturtulan bir ilişkinin uzun süreli olamayacağını kaydetti. 
     ''Aşk sürekli bakım ister'' diyen Prof. Dr. Taneli, seksin, ''kar kayağı öğrenmeye'' benzediğini de dile getirerek, ''Kayak yapmayı öğrenirken önce düşer kalkarsınız. Kaymayı iyice öğrendikten sonra Düşecek miyim endişesi hissetmezseniz. İlişki de sadece cinsellik temeline oturtulmuşsa, bir süre sonra işin heyecanı kalmaz. Aşkın canlı tutulabilmesi için anlamak, paylaşmak ve karşındakine kulak vermek gerekir'' ifadelerini kullandı. 
     






</TEXT>
</DOC>
