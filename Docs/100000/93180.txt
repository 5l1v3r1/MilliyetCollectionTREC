<DOC>
<DOCNO> 93180 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/01/son/sontur12.html </URL>
<DATE> 2002/07/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Liderler Zirvesi başlıyor... Ecevit de zirvede... 
</HEADLINE>
<TEXT>

     Koalisyonu oluşturan partilerin genel başkanları biraraya geldiler. 
     Başbakanlık Resmi Konutu'ndaki toplantı, saat 14.35'te başladı. Toplantıya, koalisyon partilerinin liderlerinin yanı sıra Devlet Bakanı ve Başbakan Yardımcısı Hüsamettin Özkan da katılıyor. 
     Toplantı için Başbakanlık Resmi Konutu'na ilk önce saat 14.08'de Devlet Bakanı ve Başbakan Yardımcısı Hüsamettin Özkan geldi. Özkan'ı sırasıyla saat 14.17'de DSP Genel Başkanı ve Başbakan Bülent Ecevit, saat 14.22'de MHP Genel Başkanı, Devlet Bakanı ve Başbakan Yardımcısı Devlet Bahçeli ve son olarak saat 14.23'te ANAP Genel Başkanı, Devlet Bakanı ve Başbakan Yardımcısı Mesut Yılmaz izledi. 
     Koalisyonu oluşturan partilerin genel başkanları, en son 21 Mayıs 2002 tarihinde, Başbakan Ecevit'in tedavi gördüğü Başkent Üniversitesi Hastanesi'nde biraraya gelmişlerdi. 
     41 gün sonra gerçekleşecek zirveyle ilgili en çok merak edilen konu Ecevit'in katılıp katılmayacağı idi. Sabahı çalışma ofisinde geçiren Başbakan Ecevit, Oran Şehri'ndeki çalışma ofisinden Başbakanlık Resmi Konutu'na, Başbakanlık'a ait makam minibüsü ile geldi. 
     
     Gündem yoğun... 

     Toplantının gündemi ise oldukça yoğun... Zirvede ekonomide son haftalarda yaşanan dalgalanmalar, bankacılık söktöründeki sorunlar, erken seçim söylentileri ve başta idam cezasının kaldırılması olmak üzere AB ile uyum yasalarının çıkarılması konuları masaya yatırılacak. Tartışılacak bir başka konunun ise Ecevit'in sağlık durumu olması bekleniyor. 
     Zirvenin ardından liderlerin birlikte bir açıklama yapması bekleniyor. 
     Gelişmeleri aktarmaya devam edeceğiz... 
     





</TEXT>
</DOC>
