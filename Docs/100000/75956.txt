<DOC>
<DOCNO> 75956 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/02/son/sondun12.html </URL>
<DATE> 2002/04/02/ </DATE>
<TIME>  </TIME>
<AUTHOR>  </AUTHOR>
<HEADLINE>
''Amerikalı Taliban''ın işkence gördüğü iddia ediliyor 
</HEADLINE>
<TEXT>

     Afganistan'da El Kaide saflarında ABD'ye karşı çarpışırken yakalanan ve ''Amerikalı Taliban'' olarak adlandırılan John Walker Lindh'in, Amerikan askeri kampındaki sorgusu sırasında işkence gördüğü iddia edildi. 
     Washington yakınındaki Virginia eyaletinde, 26 Ağustos'ta görülecek mahkemesine hazırlık için yargı önüne çıkan Lindh'in, Afganistan'daki bir Amerikan askeri kampında gözü bantlı, çıplak olarak bir yatağa sıkıca bağlı haldeki resimleri, sorguda işkence iddialarını gündeme getirdi. 
     ABD bölge yargıcı T. S. Ellis, Lindh'in, Amerikalı öldürüp öldürmediğini kanıtlamasının gerekli olmadığını, ancak ölümcül amacı belli bir grubun üyesi olduğunu bildiğini göstermenin yeterli kanıt kabul edileceğini söyledi. 
     Açılan davada Lindh, Amerikalıları öldürmekle suçlanmıyor, ancak Amerikalıları öldürmeyi amaçlayan bir grubun üyesi olmakla suçlanıyor. 
     Bu çerçevede Lindh'in avukatlarına karşı savcılar avantajlı bir duruma geçmiş olacak. 
     Alexandria bölgesindeki mahkemeden, arkasında ''mahkum'' yazılı koyu yeşil bir tulumla çıkan 21 yaşındaki Californialı Lindh'in uzun saçlarının kısaltıldığı ve sakal traşı olduğu görüldü. 
     Lindh, Afganistan'da Kasım ayında ele geçirilmişti. 
     Avukatları, Lindh'in Aralık ayında Kandahar'daki Amerikan askeri kampı Rhino'da çekilmiş resimlerini, ''Amerikalı Taliban''ın sorgu sırasında kötü muameleye tabi tutulduğunu kanıtlamak için kullandılar. 
     Resimlerde çıplak olan Lindh, kalın bantlarla göğsünden ve bileklerinden sıkıca bir portatif yatağa bağlanmış, gözleri siyah bir bantla kapatılmış olarak sergilendi. 
     Lindh'in avukatı James Brosnahan, ''hükümet, John'a, Amerikan askerlerine yapıldığı gibi muamele edildiğini söylemişti. Bu resimler, bunun doğru olmadığını gösteriyor'' dedi. 
     Savcılar ise mahkemeye sundukları belgelerde, Lindh'in yakalandıktan sonra Amerikan ordusu tarafından işkenceye uğramadığını, yaralarının tedavi edildiğini, sağlıklı öğünlerle beslendiğini, uygun uyuma koşullarının sağlandığını savundular. 
     Lindh'in 26 Ağustos'ta görülecek davasında, muhtemelen ömür boyu hapis cezası alacağı belirtiliyor. 
     






</TEXT>
</DOC>
