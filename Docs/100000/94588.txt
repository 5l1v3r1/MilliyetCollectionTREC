<DOC>
<DOCNO> 94588 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/09/spor/yurundul.html </URL>
<DATE> 2002/07/09/ </DATE>
<TIME>  </TIME>
<AUTHOR> ÖMER ÜRÜNDÜL  </AUTHOR>
<HEADLINE>
Dörtlü defans 
</HEADLINE>
<TEXT>

     Şenol Güneş, Milli Takım patronluğuna geldikten sonra bir konuda uzun süreli ciddi çelişki yaşadı "Dörtlü defans mı, yoksa üçlü defans mı uygulatmak"... Bu çelişki Dünya Kupası’nda da Çin maçına kadar devam etti. 
     Biz bugüne kadar futbolumuza dörtlü defansın uygun olduğunu defalarca vurguladık. Ön liberolu düzende hassas bölge orta sahanın bir kişi fazlalaşması, kenar adamlarının 3 - 5 - 2 düzeninin aksine uzun kulvarda ofansif ve defansif açıdan yalnızlıktan kurtulmaları bizim yapımıza uygun modeldi. Ayrıca bir de canlı örnekler vardı. Galatasaray, ön liberolu dörtlü defans uygulamasıyla UEFA Kupası’nı kazandı. Takımın iskeletini teşkil eden çok sayıda önemli oyuncuların yurt dışına transfer olmalarına rağmen aynı sisteme devam edilip, iki sene Şampiyonlar Ligi’nde başarılı ve istikrarlı performans gösterildi. Emre Aşık ve Bülent Korkmaz mükemmele yakın bir çizgi defans uyguladılar. 
     Şenol Güneş’in gönlü de aslında dörtlü defanstan yanaydı. Ancak geniş kadroda defansın ortasında düşündüğü isimlerden Ümit Özat’ın, Alpay’ın, gerektiğinde Fatih’in tandemde sıkıntılar yaşayabileceklerini düşündü. Sonra her iki modeli de oyuncuları değiştirerek, maçlara göre uygulamaya karar verdi. Aslında yanlıştı. Çünkü böyle değişiklikler zaten kolektif uyumu tam oturmamış bizim gibi takımlar için saha içi düzenini mutlaka arızaya uğratacaktı. 
     Şenol Güneş gruptaki son şansımızda dörtlü defansa döndü. Çin maçının ardından bizim en büyük endişemiz Emre Aşık’ın kart cezalısı durumuna düşmesiyle tekrar üçlü defansa dönmekti. İşte Güneş’in, Alpay’ı Bülent’in yanına monte ederek, dörtlü defansa devam kararı, elde edilen büyük başarının önemli etkenlerinden birisiydi. 
     Çizgi defans uygulamasında Alpay’ın, Bülent’le uyumu ve başarılı performansıyla All - Star’ın ilk on birine girmesi, açık bir mesajdı. Demek ki Ümit Özat, Fatih veya kopuk libero adam markajlı stoper oynamaya alışmış başka isimler de çizgi defansta başarıyla görev yapabilirler. Yeter ki sistem belli olsun. Şenol Güneş de artık en büyük çelişkisinden kurtulmuş oldu. 
     



 SPOR 

























</TEXT>
</DOC>
