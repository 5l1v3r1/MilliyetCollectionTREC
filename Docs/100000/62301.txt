<DOC>
<DOCNO> 62301 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/15/magazin/mag00.html </URL>
<DATE> 2002/01/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Tan Sağtürk’ten çıplak protesto 
</HEADLINE>
<TEXT>

Ünlü balet, Diyarbakır’da açılan Kuğu Bale Okulu’nun öğretmensiz kalıp, kapanacak duruma gelmesini, şehrin sokaklarında yalınayak dans ederek protesto edecek 
     MAGAZİN SERVİSİ 

     Balet Tan Sağtürk, Güneydoğulu bale öğrencilerine destek olmak için Diyarbakır’da sokakta çıplak ayak dans edecek. 2000 yılında Diyarbakır’da açılan ve Güneydoğu’nun ilk bale okulu olan Kuğu Bale Okulu’nun öğretmensizlik nedeniyle kapanmak üzere olduğunu belirten Sağtürk şunları söyledi 
     "Benim kardeş okul’ ilan ettiğim bir yerdi Diyarbakır’daki okul... 80 öğrenci büyük bir arzuyla mükemmel bir ortamda çalışıyordu. Ancak koşulları nedeniyle hiçbir öğretmen burada sürekli kalmak istemiyor. Öğretmenler, Ankara ve İstanbul’dan uçakla cuma günü gidiyor, pazar günü de dönüyorlardı. Artık hiç kimse gitmez oldu. Diyarbakırlılar ve öğrenciler de benden destek istedi." 
     
     Kar bile yağsa dönmek yok... 
     Yakında tv8’de ekrana gelmeye başlayacak "Ta Adası" adlı sanat programında da baleyi yeni nesillere sevdirmek için uğraş göstereceğini vurgulayan Sağtürk, çıplak dans gösterisi için 19 Ocak Cumartesi günü Diyarbakır’a gidecek. Ünlü balet, bale okulu öğrencileri ve Diyarbakırlılarla birlikte yapacağı eylemle ilgili olarak şöyle konuştu 
     "Güneydoğu’da yeni doğmakta olan bir güneşi, bale sanatını doğmadan yok edilmesine izin vermeyeceğim. Ben de dansa yıllarını vermiş biri olarak elimden geleni yapacağım. Gerek devletimiz gerekse kamuoyunun bu konuda Güneydoğu’ya bizim gibi desteklerini esirgemeyeceklerini de biliyorum. Hava şartları ne olursa olsun, ister kar yağsın, isten buz gibi bir hava olsun Diyarbakır’da hakla elele dans şenliği yapacağız." 
     



 MAGAZİN 
















</TEXT>
</DOC>
