<DOC>
<DOCNO> 71082 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/06/yazar/tamer.html </URL>
<DATE> 2002/03/06/ </DATE>
<TIME>  </TIME>
<AUTHOR> Meral TAMER  </AUTHOR>
<HEADLINE>
Enflasyon düşüyor mu dediniz 
</HEADLINE>
<TEXT>

     Beklentilerin epey altında çıkan şubat ayı tüketici enflasyonuna uluorta sevinmeye kalkmayın sakın. Suratınızın ortasına yumruğu yiyebilirsiniz. Zira vatandaş burnundan soluyor ve sokakta - markette yakaladığı gazeteciye bu örnekte bendenize isyan ediyor 
     Çocuğunun düzenli kullandığı ilaç son aldığında 8 milyon liraymış, hafta başında 12 milyona almış. Doğalgaz, telefon ve elektrik faturaları yılbaşından beri katlanarak artıp ödeme güçlerini aşmış. Sebze bile evlerinden içeri giremiyormuş artık. Vatandaşın gözünde, cüzdanındaki son 2 - 3 aylık enflasyon en az yüzde 50 
     Konfeksiyonda indirim sezonunun, tüketici fiyat endeksini aşağı çekmiş olması vatandaşı hiç ilgilendirmiyor. Çünkü zaten epeyce bir süredir giyim düşünecek hali kalmamış. Evdeki mevcutlarla pekala idare ediyor. Endeksin alt kalemlerine göz attığınızda, tarım fiyatlarındaki 8.9'luk artışa rağmen, tüketici enflasyonunun 1.8'de kaldığını görüyorsunuz. Ve tabii ki sebze - meyvedeki 8.9'luk aylık fiyat sıçramasını vatandaş, günlük alışverişini her yapışında hissediyor. 
     Vatandaşa göre "Devlet enflasyon rakamlarıyla oynadığı için oran düşük çıkıyor. Arjantin olmamızdan korkuyor". 
     Uzmanların gözünde ise enflasyon 1 ay düşük çıktı diye sevinç çığlıkları atmanın alemi yok. Çünkü istatistikte 1 aylık datanın fazla bir kıymet - i harbiyesi yok. Enflasyon düşüyor diye sevinebilmek için bu dataları birkaç ay süreyle izlemek gerek. Kaldı ki özel sektör 2002'ye ilişkin enflasyon beklentisini hala 45'in altına çekmiş değil. Bu durumda enflasyon nasıl 35'lik hedefine ulaşabilir ki .. 
     Kulunuzun görüşünü soracak olursanız, ben iyi paralar ödendiğini sandığım enflasyon tahmincilerimizin yan bastıklarını gördükçe, kıs kıs gülmekten kendimi alamıyorum. 
     Bu arada ben, dikkati ve zekası keskin bir dostum sayesinde enflasyon hakkında gerçeğe daha yakın tahmini önceden yapma olanağına kavuşuyorum galiba. Merkez Bankası'nın faiz oranlarına bakacakmışım. 1.8'lik tüketici fiyat artışından günler önce Merkez Bankası faizleri indirmiş. Şubat ayı enflasyonunu yüzde 3'lerde tahmin eden "uzman" tahmincilerin de işine yarar belki. 
     
Önce istifa etti, sonra İtalya'dan teklif geldi      Koç Grubu'nun CEO'su Bülend Özaydınlı, Jan Nahum'u Otomotiv Grubu'nun başına getirmek için çok uğraşmış. Ama Rahmi Koç'u bir türlü ikna edememiş. 
     Çünkü Özaydınlı, Koç Grubu'nun otomotivde gerek izlenecek politika, gerekse ürün konusunda ileriye dönük kapsamlı bir strateji geliştirebilmesi için, yıllarını bu işe vermiş, dünyadaki gelişmeleri yakından izleyen Jan Nahum gibi birinin, bu iş için biçilmiş kaftan olduğunu düşünüyormuş. Ama kulislere göre Rahmi Koç barajını aşamamış. Ve Bernar Nahum'un büyük oğlu Klod Nahum'un ardından küçük oğlu Jan da istifa etmek suretiyle Koç Grubu ile yollarını ayırmak zorunda kalmış. İstifası duyulunca da Fiat Nahum'u kaparak 4 başkan yardımcısından biri yapmış. Galiba bu süreçte İnan Kıraç da devreye girmiş. 
     Nahum'un İtalya'ya gideceği haberi ilk açıklandığında, "Jan Nahum Fiat için şanstır" diye yazmıştım. Aynen öyle. Hatta Fiat'ın 20'sini satın alan General Motors, tahminlerden daha erken çoğunluk hissesine de sahip olursa, Jan Nahum'a Amerika yolu bile gözükebilir. 
     Anlayabildiğim kadarıyla Jan Nahum değil Ford'u da kapsayacak Otomotiv Grubu Başkanlığı, sadece Tofaş Grubu Başkanlığı'na atanmış bile olsaydı, İtalya'ya gitmesi söz konusu olmayacaktı. Dolayısıyla acaba tüm taraflar için daha iyi mi oldu Çünkü tanıyabildiğim kadarıyla Jan Nahum, yürüteceği projelerde Türk otomotiv sanayiini hep gözetecektir. 
     Evliliklerde olduğu gibi iş hayatında da bir nokta geliyor ve ilişkiler tıkanabiliyor. Bazen geçmişin bu örnekte baba Bernar Nahum gölgesi, geleceğin ilişkileri üzerine düşebiliyor. Ve taraflar yollarını ayırmadan da o tıkanıklık giderilemiyor. 
     
Düzeltme - Dünkü kişi başına milli gelir tablosunda İsveç, Avrupa Birliği dışında yer almıştır. Düzeltir, özür dilerim.      
     
     







Bilim ve resmi ideoloji 


Yassah babo... 


MHP'nin itirazı 


Bilgi toplumunu kavrayamadık 


Doğu'ya değil Batı'ya gittik 


Cem, Denizli ve Güneş... 


Sorunlar yumağı 


Enflasyonun düşmesi mi, resesyon mu 


Yasadışı kahraman ve rantı 


Savaş bitmedi 


Gerçekçi ol, imkansızı iste 


Futbol taraftarları oyunu nasıl kaybediyor 


Hayır, bu film yasaklanmamalı... 


Enflasyon düşüyor mu dediniz 


Bahar Tamamdır 


Taksit kart 


</TEXT>
</DOC>
