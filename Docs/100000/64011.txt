<DOC>
<DOCNO> 64011 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/24/son/sontur05.html </URL>
<DATE> 2002/01/24/ </DATE>
<TIME>  </TIME>
<AUTHOR>  </AUTHOR>
<HEADLINE>
İlköğretime yeni bir ders daha geliyor 
</HEADLINE>
<TEXT>

     Milli Eğitim Bakanlığı MEB , ilköğretim okullarında ''İş Eğitimi'' dersi adı altında okutulan ''İş Teknik, Ev Ekonomisi, Ticaret'' ve ''Tarım'' alt alanlarının, teknolojik gelişmeler doğrultusunda güncelleştirilerek, ''Teknoloji Eğitimi Dersi'' adı altında verilmesi amacıyla çalışma yürütüyor. 
     Alınan bilgiye göre, MEB, ''öğrencilere çağın gerekleri doğrultusunda eğitim vermek, teknolojiyi günlük yaşamda karşılaştıkları sorunlara uygulayabilmelerini sağlamak'' amacıyla 8 yıllık kesintisiz eğitimle ilgili yasa ve diğer mevzuat doğrultusunda, ilköğretim okullarında ''Teknoloji Eğitimi Dersi'' okutulmasını kararlaştırdı. 
     Bu kapsamda oluşturulan program, Ankara'daki 7 okulda ''ön denemeye'' alındı. İlköğretim Genel Müdürlüğü'nce, ön deneme uygulamasına katılan öğretmenlerin görüşlerini yansıtan raporlar ile İngiltere, Almanya, ABD, Bulgaristan, Yugoslavya ve Macaristan'daki konuya ilişkin uygulamalar da incelenerek, program taslağı oluşturuldu. 
     İncelenmesi amacıyla Talim ve Terbiye Kurulu Başkanlığı'na sunulan taslak programda, İş Eğitimi adı altında okutulan İş Teknik, Ev Ekonomisi, Tarım ve Ticaret alt alanlarının ''Teknoloji Eğitimi'' dersi adı altında birleştirilmesi ve 4, 5, 6, 7 ve 8. sınıflarda okutulması öngörülüyor. Dersler, bilgisayar destekli işlenecek. 
     
     Öğrenciler bilgisayarla 4. sınıfta tanışacak 
     Yetkililer, her sınıf için ayrı ayrı ders programlarının hazırlandığı taslakta ünitelerin, dersi zevkli ve ilgi çekici hale getirecek biçimde tasarlandığını bildirdiler. 
     Taslağa göre, öğrenciler bilgisayarla 4. sınıfta tanışacak. 4. 
     sınıfta okutulacak dersin üniteleri, ''İletişim, Hava Nasıl Olacak, Su Yaşam, Seramik, Para, İki Tekerlek Üzerinde, Bilgisayar Dünyası'' olarak belirlendi. 5. sınıfta ise ''Aydınlatma, Isıtma, Kumaşın Öyküsü, Yöremizde Folklor, Taşıtlar, Geziye Çıkıyoruz, Dünya Parmaklarınızın Ucunda'' başlıklı üniteler işlenecek. ''Dünya Parmaklarınızın Ucunda'' ünitesinde, öğrenciler internetin sihirli dünyasına adım atacak. 6. sınıfta öğrenciler sağlık, yaşadıkları çevre ve elektriğin önemini öğrenecekler. Bu sınıfın üniteleri, ''Beslenme Alışkanlıklarımız, Oyuncak Dünyamız, Evimiz, Yaşamımızda Elektrik'' olarak belirlendi. 7. sınıfta, ''Yaşamın Kaynağı Enerji, Yaşadığımız Yapılar, Çalışkan Makineler, Bir İş Kuruyoruz'' üniteleriyle teknolojinin iş yaşamındaki önemi vurgulanacak. 8. sınıfta da öğrencilere hem meslekler tanıtılacak, hem çevre bilincinin önemi anlatılacak, hem de bilgi toplumunun unsurlarına dikkat çekilecek. Bu sınıfta işlenecek üniteler, ''Meslekleri Tanıyoruz, Dünyamız Kirleniyor, Manyetik Kuvvet, Bilgi Toplumu ve Otomasyon'' olarak saptandı. 
     
     Dersin yararları 
     Teknoloji Eğitimi dersinin konulmasının yararlarına ilişkin hazırlanan raporda, şunlar kaydedildi 
     ''- Tek ders modeliyle alandaki branş öğretmeni ihtiyacı karşılanacak, - Öğrencilerin, iş yaşamında yer alan meslek alanlarını tanıyarak gelecekte yaşayacakları teknolojik ortama ve bir üst öğretime hazırlanması sağlanacak, - Öğrencilerin diğer derslerde aldıkları kuramsal bilgileri, düzenlenen teknolojik etkinliklerle yaşamlarına aktarmaları sağlanacak.'' Yetkililer, Teknoloji Eğitimi dersi uygulamasının, gelecek öğretim yılına yetiştirilmesinin hedeflendiğini bildirdiler. 
     






</TEXT>
</DOC>
