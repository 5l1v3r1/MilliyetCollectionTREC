<DOC>
<DOCNO> 90789 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/19/son/sonspo14.html </URL>
<DATE> 2002/06/19/ </DATE>
<TIME>  </TIME>
<AUTHOR>  </AUTHOR>
<HEADLINE>
AFP'ye göre Türkiye, Senegal karşısında favori... 
</HEADLINE>
<TEXT>

     Fransız Haber Ajansı AFP , Türk Milli Takımı'nı, 22 Haziran Cumartesi günü yapılacak Dünya Kupası çeyrek final maçında Senegal karşısında favori olarak gösterdi. 
     AFP'nin yorumunda, ''Hiçbir şeyin öngörüldüğü gibi gitmediği'' bu dünya kupasında, 2. turda Japonya'yı 1-0 ile geçerek futbol tarihinin en güzel sayfasını yazan Türkiye'nin Senegal karşısında favori olduğu belirtildi. 
     Bu kuramsal avantajın, Türk oyuncuların Japonlara karşı gösterdikleri teknik üstünlüğünden kaynaklandığını kaydeden ajans, maçta golü atan Ümit Davala ve arkadaşlarının Japonların heyecan ve coşkusunu söndürdüğünü bildirdi. 
     Milli Takımlar Teknik Direktörü Şenol Güneş'in Senegal ile ilgili değerlendirmesine de yer verilen yorumda, Türk Milli Takımı'nın 1954'ten beri ilk kez Dünya Kupası finallerine katıldığı hatırlatıldı. 
     Türkiye'nin Kosta Rika, Çin ve Japonya'nın ardından yeniden fazla tanımadığı bir takımla karşılaşacağına dikkati çeken ajans, Senegallilerin ''Başarılı olmalarını sağlayan küçük takım imajını sürdürmek niyetinde oldukları'' yorumunda bulundu. 
     Yorumda, Senegal kalecisi Tony Sylva'nın, ''Türkiye karşısında şanslar, yüzde 50'ye yüzde 50'' demesi üzerine takım kaptanı Aliou Cisse'nin ''hayır onların şansı yüzde 80'' dediği belirtildi. 
     AFP'ye göre Türkiye'nin, fizik gücü Japonya'dan daha iyi olan Senegal karşısında zafere ulaşması için Japonya karşısındaki oyun düzenini uygulaması, kapalı savunmayı, orta alandaki düzenini ve hücumda kontratakları sürdürmesi gerekiyor. 
     





</TEXT>
</DOC>
