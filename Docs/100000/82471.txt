<DOC>
<DOCNO> 82471 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/06/son/sontur20.html </URL>
<DATE> 2002/05/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Sivri biber yalnız değil, 79 kere reddedildik... 
</HEADLINE>
<TEXT>

     Türkiye'den, 2000 yılından bu yılın Mayıs ayına kadar ihraç edilen yüzbinlerce ton tarım ürününün 79 partisinde, limitlerin üzerinde tarım ilacı kalıntısı veya aflatoksin belirlendi. 
     Zararlı atıklar içeren ihraç gıdalar geri çevrildi. Ancak Türkiye pazarına sürülen ürünler aynı titizlikte bir denetimden geçmediği için sofralarımıza geliyor, Türk insanı sinsi bir tehlikenin kıskaçları arasına itiliyor. 
     Tarım ve Köyişleri Bakanlığı yetkililerinden edinilen bilgiye göre, özellikle yerfıstığı, fındık, incir, antepfıstığında aflatoksin, kuru kayısı ve salamura biberde kükürtdioksit, üzümde parafin, greyfurt ve biberde pestisit, zeytinyağında da bazı hidrokarbon kalıntısı sorunu yaşandı. 
     Verilere göre, 2000 yılında 25 parti, 2001'de 33 parti, 2002'de de 21 parti tarım ürünü ihracatı, limitlerin üzerindeki ilaç kalıntısı veya aflatoksin nedeniyle ret edildi. Ret edilen ürünlerin sınırda imha edildiği, kesinlikle yurtiçine girmediği belirtiliyor. 
     Türkiye'den, yüzde 80'i AB'ye olmak üzere, yılda 500 bin tonun üzerinde sebze ihraç ediliyor. Geçen yıl, 122 milyon dolar karşılığında 576 bin ton sebze ihraç edilirken, bunun 20 milyon dolar tutarındaki, 40 bin tonluk bölümünü taze biberler oluşturdu. Sebze-meyvelerin bitki sağlığı sertifikası ile ihraç edildiğini anlatan yetkililer, 500 bin tonluk ihracat içinde her yıl birkaç partide, zirai ilaç kalıntısı sorunu yaşandığını kaydettiler. 
     





</TEXT>
</DOC>
