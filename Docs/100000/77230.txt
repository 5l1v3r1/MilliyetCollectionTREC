<DOC>
<DOCNO> 77230 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/09/guncel/gun08.html </URL>
<DATE> 2002/04/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Yollara kasis konulmalı mı 
</HEADLINE>
<TEXT>

ÇAPRAZ ATEŞ 
     SERHAT OĞUZ 

     Bursa İl Sağlık Müdürü Hüseyin Serdar, yollarda hız kesmek için yapılan kasislerin, araçlar dışında insan sağlığına zarar verecek boyutta olduğunu, hamile kadınların çocuklarını bile düşürebileceğini, kanamalara yol açabileceğini söyledi. Öyle kasisler var ki, gerçekten bir tuzak gibi... Ancak, kasislerin arabaların yavaş gitmesini sağladığı için gerekli olduğunu savunanlar da var. İşte değerlendirmeler. 
     
     Cengiz Özdiker Trafik Güvenliği 
Yazıyla uyarılmalı      Kasisler, çocukların okula geliş ve gidiş şartlarını kolaylaştırır, öğrencilerin kullandığı yaya yol ve geçişlerinin trafik güvenliği bakımından uygunluğunu sağlar. 
     Kasis, trafik kazalarına yönelik alınacak basit ama ciddi tedbirlerden biridir. Sürücüleri hız yapmamaya zorlar. Türkiye şartları ve ulaştığımız trafik bilinci bakımından çok önemlidir. Kasislerin standardı olmalı, keyfi olursa faydadan çok zarar verir. Batılı ülkelerde olduğu gibi asfalta boya ile yazı yazılması ve hız limitlerinin sürekli denetlenmesi daha uygun olur. 
     Vatandaşlık bilinci gelişmedikçe trafik sorununu da aşamayız. 
     
     İhsan Memiş Fahri Trafik Müfettişleri 
Korsan kasisler var      Okulların, yoğun yaya trafiğinin bulunduğu yerlerde kasis yapılmalı, ancak bunlar standartlara uygun olmalı. Kasisleri, görevlilerin yapması gerekirken, bazı vatandaşlar, kamu kuruluşları korsan kasisler yapıp, yolları kesiyorlar. İşgüzarlık yapıp, lüzümsuz birçok yere kasis konduruyorlar. Bir kasisten başka kasise giriyorsunuz. Bunlar ilkellik. Standartlar dahilinde ve gerekli yerlerde kasisler olmalı. Bunların da güvenli görüşü sağlanmalı, özellikle gece görüş olmayan yerlerde görünür hale getirilmeliler. 
     
     Prof. Dr. Halis Tombak Selçuk Üniver. 
Önce çocuklar      Kasislerin olması zorunlu. Özellikle okulların çevresinde, sorumsuz sürücülerin hızlarını azaltması için kasis gerekiyor. Çocukların güvenliği herşeyden önce gelir. Tabii ki gerekli kurallara da uyulmalı. Kasislere reflektör konulmalı, belli bir mesafeden önce levha bulunmalı. Kötü araç kullananlar bulunduğu sürece kasislere taraftarım. 
     
     Rüstem Eyüboğlu Özel Okullar Derneği 
Aşırı hız daha kötü      Kasisler, araçların hızını kesmek için en geçerli yöntem. Okulların önündeki yollarda kasisler olmazsa, çok vahim şeyler yaşanır. Çünkü sürücüler, ara sokaklarda bile sorumsuzca hız yaparak araç kullanıyor. Şu anda Avrupa standartlarında değiliz. Bu standartları yakalamalıyız. Sürücüler, okulların çevresinde çok dikkatli olmalılar. 
     
     Abdullah Bolcu Emniyet Gnl. M.Yard. 
Plastik olmalı      Kasislerin standartları bellidir. Araçları yavaşlatmak için 1 - 2 santimetre yüksekliğinde plastik kabartmalar yapılır. Betondan, asfalttan, sırt, kasis oluşturma yasaktır. Kasis, sadece okul geçitleri, yayaların yoğun olduğu yerler ve tali yolların anayollara bağlandığı yerlerde uygulanır. Şehir içinde 30, dışında 150 metre önceden uyarı levhası olmalıdır. 
     



 GÜNCEL 






























</TEXT>
</DOC>
