<DOC>
<DOCNO> 69195 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/24/ekonomi/eko02.html </URL>
<DATE> 2002/02/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Petrol çifte sevinç yaşattı 
</HEADLINE>
<TEXT>

Bölgede petrol bulunması, Erganilileri sevince boğdu. Halk arazilerinin değerleneceği ve iş kapısı açılacağı beklentisinde 
     ŞEYHMUS ÇAKAN - ESAT TAŞTEKİN Diyarbakır DHA 

     Türkiye Petrolleri Anonim Ortaklığı TPAO tarafından Diyarbakır’ın Ergani İlçesi’nde yapılan petrol arama çalışmalarında "Arap petrolü" kalitesinde petrol bulunması yöre halkına çifte bayram yaşattı. 
     TPAO tarafından Ergani-Çermik İlçeleri arasında bulunan "Gökiçi - 1" petrol sahasında, 3 bin 300 metrede petrol bulunduğuna dair verilen jeolojik raporlardan sonra sondaja başlandı ve 2 bin 550 metre derinlikte petrole ulaşıldı. Çıkan petrolün "Arap ışığı" denilen yüksek kalitede olduğu çalışmaların 2 ayrı sahada sürdürüleceği açıklandı. 
     Batman ve Adıyaman’dan sonra Diyarbakır’da petrol bulunması, arazilerinin değerleneceğini, işsizlik sorununun azalacağını, gelir düzeyinin yükseleceğini belirten yöre halkını sevindirdi. 
     
     Korucular nöbette 
     "Gökiçi-1" adı verilen petrol kuyusuna karşı olası sabotaja karşı köy korucuları gece - gündüz elde silah nöbet tutmaya başladı. 
     Bulunan ham petrolün 34 grevitede olduğunu ifade eden yetkililer, bölgede petrol arama çalışmalarının bayramdan sonra devam edeceğini açıkladılar. Kuyudan Batman TPAO Bölge Müdürlüğü’ne nakledilen petrolün TÜPRAŞ Rafinerisi’nde işleneceği belirtildi. 
     
Pompasız fışkırıyor’      Enerji ve Tabii Kaynaklar Bakanı Zeki Çakan, Diyarbakır’da açılan kuyuda bulunan Arap ülkeleri kalitesindeki petrolün, pompasız, kendiliğinden fışkırdığını açıkladı. ANAP Zonguldak İl Başkanlığı’nda partililerle bayramlaşan Çakan, Diyarbakır’daki kuyudan günde ortalama 600 - 700 varil ham petrol çıktığını belirterek, şöyle dedi 
     "Teknik arkadaşlarımdan, günde iki - üç defa bilgi alıyorum. Türkiye’deki 666 kuyumuzdan aldığımız petrol günde 32 - 33 bin varil. Diyarbakır’da çıkan petrolün grevitesi Arap ülkelerinde çıkan petrolün grevitesine eşdeğer. Biz sondajı yaptık, kuleyi arefe günü söktürdük. Hiçbir pompa falan koymadan, günde 600 - 700 varil kendiliğinden yeraltından fışkırıyor. Oraya yeni bir pompa kuruyoruz. Arkadaşlarımız son derece umutlu." 
     



 EKONOMİ 
















</TEXT>
</DOC>
