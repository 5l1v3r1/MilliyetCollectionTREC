<DOC>
<DOCNO> 74650 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/26/son/sondun01.html </URL>
<DATE> 2002/03/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Pfizer, şeker ilacı kullanan hastanın ölümünden sorumlu bulundu 
</HEADLINE>
<TEXT>

     Amerikan ilaç sanayinin önde gelen firmalarından Pfizer, piyasadan kaldırılan Rezulin adlı şeker ilacını kullanan hastanın ölümünden sorumlu bulundu ve 1.55 milyon dolar tazminat ödemeye mahkum edildi. 
     Pfizer'den yapılan açıklamada, ABD'nin Oklahoma eyaletinde bulunan Tulsa'daki mahkemenin şeker ilacı Rezulin kullandıktan sonra hayatını kaybeden Michael Wakefield'in ölümünden firmayı sorumlu bulduğu belirtildi. 
     Firmanın temyize başvuracağının belirtildiği açıklamada, Tulsa'daki mahkemenin kararı belirlerken bilimsel temele dayanmadığını ve çok önemli bazı unsurları gözardı ettiği ileri sürüldü. 
     Rezulin adlı ilaç, Haziran 2000'de Pfizer tarafından satın alınan Parke-Davis Warner-Lambert laboratuarı tarafından üretilip dağıtılıyordu. Warner-Lambert Mart 2000'de Rezulin'in piyasadan çekilmesi kararı almıştı. 
     






</TEXT>
</DOC>
