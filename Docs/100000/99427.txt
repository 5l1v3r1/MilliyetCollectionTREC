<DOC>
<DOCNO> 99427 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/01/son/sonspo17.html </URL>
<DATE> 2002/08/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Galatasaray idmanla hazırlıklarını sürdürdü... 
</HEADLINE>
<TEXT>

     Atatürk Olimpiyat Stadı'nda dün Yunanistan'ın Olympiakos takımıyla karşılaşan ve 79 bin kişinin izlediği maçı 2-0 kazanan Galatasaray, yeni sezon hazırlıklarını ara vermeden yaptığı idman ile sürdürdü. 
     Florya Metin Oktay Tesisleri'nde teknik direktör Fatih Terim yönetiminde gerçekleştirilen ve yaklaşık 1,5 saat süren antrenmanda futbolcular koşu ile taktik çalışması yaptılar. 
     Teknik direktör Fatih Terim'in çift kale taktik maçında özellikle savunmadaki kademe anlayışına dikkat çekerek oyuncularını uyardığı gözlenirken, tecrübeli teknik adam Senegalli oyuncusu Sarr'la da özel ilgilendi. 
     İdmana tüm futbolcular katılırken, Victoria, Duro ve Faruk, koşunun ardından çalışmalarını salonda sürdürdüler. 
     Yeni sezon hazırlıklarını akşam basına kapalı olarak yapacağı idman ile sürdürecek Galatasaray'ın, daha sonra Efes Pilsen İstabul Basketbol Mini Dünya Kupası'nda A Milli Takım'ın Angola ile oynayacağı maçı izlemek için Abdi İpekçi Spor Salonu'na gideceği açıklandı. 
     Ayrıca, sarı kırmızılı futbolculardan Ümit Davala, Hasan Şaş, Murat Erdoğan ve Vedat İnceefe'nin doğum günü takım arkadaşları tarafından tesislerde kutlandı. 
     Antrenman sonrası futbolcular için pasta kesilirken 29 yaşına basan Ümit Davala'nın doğum gününün aslında dün olduğu, ancak 26 yaşına giren Hasan Şaş ve Murat Erdoğan ile 28 yaşına giren Vedat İnceefe ile birlite toplu bir kutlama yapılması için bugüne ertelendiği öğrenildi. 
     





</TEXT>
</DOC>
