<DOC>
<DOCNO> 72742 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/15/son/sondun13.html </URL>
<DATE> 2002/03/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Ruslar 32 dolara kürtaj yaptırmak yerine bebeklerini öldürüyor 
</HEADLINE>
<TEXT>

     Rusya'da polisin soruşturduğu yeni doğmuş bebek cinayeti sayısının, her yıl 200'ü aştığı bildirildi. 
     The Moscow Times gazetesinin bugünkü haberine göre, Serbski Adli Psikiyatri Enstitüsü araştırmacılarından Farit Safuanov'un hazırladığı raporda, bebek cinayetlerinin ulaştığı düzey ortaya konuldu. 
     Yalnızca başkent Moskova'da, geçen iki buçuk ayda 10 bebeğin cesedi bulundu. Henüz 5-6 günlük olduğu sanılan bir bebeğe ait ceset, önceki gün Moskova nehrine atılmış halde bulundu. Aynı gün kentin başka bir yerinde, bir dairede terk edildikten sonra ölen bir bebeğin cesedine rastlandı. Yalnızca Mart ayında kentte beş yeni doğmuş bebek cesedi bulundu. 
     Çocuk haklarının korunmasıyla ilgili bir örgütün başkanı olan Boris Altshuler, bu bebeklerin annelerinin çok genç yaştaki kızlar olduğunu öne sürdü. Altshuler, diğer BDT ülkelerinden Moskova'ya gelen ve genellikle pazarlarda çalışan bu genç kızların parasızlıktan kürtaj yaptırmayı tercih etmediklerini, bakamayacaklarını düşündükleri için de bebeklerini terk ettiklerini öne sürdü. 
     Bu uzmana göre 32 dolara kürtaj yaptırma imkanı olmasına rağmen, bazı anneler bunu tercih etmeyebiliyor. Altshuler, kentte ücretsiz kürtaj yapılabilecek bir merkez olması gerektiğini belirtti. 
     Öldürülen istenmeyen bebeklerin yanı sıra ülkede yüzlerce yeni doğmuş bebek de hastanelerde terk ediliyor. Altshuler'e göre doğum halinde doğumevine kabul edilen bazı anneler, kayıtlarını yaptırmadan, doğumdan sonra bebeklerini terk ederek hastaneden kaçıyor. 
     Ülkenin ikinci büyük kenti St. Petersburg'da, evsiz çocuklar için çalışan bir derneğin başkanı olan Marina Levina, bu kentte yalnızca tek hastanede terk edilen bebek sayısının bu yıl 16'ya ulaştığını belirtti. 
     ''Tarihimiz bu ülke vatandaşlarına ne kendi, ne de başkalarının canlarına önem vermeyi öğretti. Çocuklarının canlarını bile kendilerininki gibi önemsiz görüyorlar'' diyen Levina, yeni doğmuş bebek öldürmenin cezasının da yetersiz olduğunu kaydetti. 
     Habere göre, yeni doğmuş bebeğinin ölümüne yol açmaktan suçlu bulunan bir anneye, en çok beş yıl hapis cezası veriliyor. 
     






</TEXT>
</DOC>
