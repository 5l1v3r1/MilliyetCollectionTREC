<DOC>
<DOCNO> 64774 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/29/son/sondun17.html </URL>
<DATE> 2002/01/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Atina'da günün konusu "Türk-Yunan ilişkileri" 
</HEADLINE>
<TEXT>

     Yunanistan Dışişleri Bakanı Yorgo Papandreu'nun dün gece Brüksel'de Yunanlı gazetecilere, Ege'de kıta sahanlığının belirlenmesi konusunun Uluslararası Lahey Adalet Divanı'na götürülmesine ilişkin bir formül bulunması amacıyla yakında Türkiye ile görüşmelere başlanacağını açıklaması, Atina'da günün konusu oldu. 
     Yunanistan Hükümet Sözcüsü Hristos Protopapas, Türkiye ile Yunan basınının öne sürdüğü gibi ''tüm konularda'' diyaloğun söz konusu olmadığını açıklarken, Papandreu, bugün Atina'da yaptığı açıklamada, ''Yunanistan'ın Türk-Yunan ilişkilerindeki yeni evreyi korkuyla değil güvenle karşılaması gerektiğini'' söyledi. 
     Atina'da yapılan ''Yunanistan'ın jeopolitik rolü'' konulu konferansın ardından gazetecilerin, Dışişleri Bakanı İsmail Cem ile New York'ta biraraya gelip gelmeyeceklerine ilişkin sorularını yanıtlayan Papandreu, Cem ile düzenli temas halinde olduğunu ve yakında New York'ta ve 12-13 Şubat'ta İstanbul'da yapılacak toplantılar çerçevesinde yapacakları görüşmeleri konu alan, bir telefon görüşmesi yaptıklarını belirtti. 
     Türkiye ile ilk kez görüşülmediğine de dikkati çeken Papandreu, ''Türkiye ile iki yıldır görüşüyoruz ve aynı ruhla bunu sürdürmek istiyoruz. Basını dikkate alarak bir şeye açıklık getirmek istiyorum. 
     Bu, tüm konuları kapsayan bir diyalog değil. Bu, daha hassas konularda sondaj amaçlı temaslar yapmayı hedefleyen ve sonuçlarına göre ilerlemeyi öngören bir diyalog'' dedi. 
     Parlmento Dış İlişkiler Komisyonu'nda geçen hafta yapılan toplantıda, Türkiye inceleme görüşmelerinin yapılması konusunda siyasi partiler arasında geniş bir konsensus olduğunun ortaya çıktığını kaydeden Papandreu, Yunanistan'ın yaklaşımının uluslararası hukuk ve anlaşmalara saygı, tüm ülkelerin toprak bütünlüğü ve sınırlarının değişmezliği ilkeleri ve özellikle Helsinki sonuç bildirgesinin 4. maddesi çerçevesinde olduğunu vurguladı. 
     Yunanistan'ın ulusal çıkarının bugün bu sürecin devamında olduğunu kaydeden Papandreu, Atina için Ege'deki tek sorunun kıta sahanlığının belirlenmesi olduğunu kaydetti. 
     Protopapas'ın açıklaması 
     Bu arada, Atina'nın Türkiye ile tüm konularda diyaloğa gitmesinin söz konusu olmadığını belirten Protopapas, Yunanistan'ın bu konudaki girişiminin Ege'de kıta sahanlığının belirlenmesine ilişkin inceleme temasları yapmak amacını taşıdığını kaydetti. 
     Protopapas, yaptığı basın toplantısında, iki taraf arasındaki temasların, Helsinki zirvesinde öngörüldüğü gibi, Ege'de kıta sahanlığının belirlenmesi konusunun Uluslararası Lahey Adalet Divanı'na götürülmesi için bir tahkimname hazırlanması noktasına gelmesi halinde, bunun Yunanistan'ın ulusal çıkarları açısından olumlu bir gelişme olacağını söyledi. 
     Kıta sahanlığı dışındaki konuların görüşmelerin gündeminde yer alıp almayacağına ilişkin soruları da yanıtlayan Protopapas, ''Ulusal çıkarlarımızın aleyhinde olmaması ve iyi komşuluk, işbirliği ve gerginliğin giderilmesi yönünde olması koşuluyla, her konu ele alınabilir'' dedi. 
     
     Yunan basını 
     Öte yandan, Yunan basını, Papandreu'nun dün gece yaptığı açıklamayı, ''Türkiye ile Yunanistan arasında tüm konuların ele alınacağı bir müzakere sürecinin yakında başlayacağı'' şeklinde değerlendirdi. 
     Papandreu'nun açıklamasına geniş yer veren gazeteler, müzakerelerin başlayacağının Cem ve Papandreu tarafından, bu hafta New York'ta yapılacak Davos toplantıları ya da İstanbul'da 12-13 Şubat'ta yapılacak AB-İKÖ toplantısı sırasında, resmen açıklanacağını yazdılar. 
     Yunan basını, Papandreu'yu kaynak göstererek, müzakerelerin Yunanistan Dışişleri Bakanlığı Genel Sekreteri Büyükelçi Anastosios Skopeletis ile Dışişleri Bakanlığı Müsteşar Yardımcısı Büyükelçi Baki İlkin tarafından yürütüleceğini kaydetti. 
     Atina'da yayımlanan hükümet yanlısı Ta Nea gazetesi, manşet haberinde, Papandreu'nun dün AB Genel İşler Konseyi'ne söz konusu gelişme hakkında bilgi verdiğini yazdı. Başyazısını da bu gelişmeye ayıran Ta Nea, Atina'nın 1981 yılından bu yana Türkiye ile diyaloğa girmemeye dayalı politikasını değiştirmesinin tehlikeli olabileceği yorumunu yaptı. Ta Nea, ''Bu diyalog Türkiye'nin Yunanistan tarafından Türk-Yunan sorunu olarak kabul edilmeyen konuları masaya getirmesine olanak sağlayacaktır. Görüşmeler çıkmaza giderse, Türk talepleri, Atina bunları diyaloğun unsurları olarak kabul etmiş olacağı için, yasal çerçeve kazanmış olacaklar'' dedi. 
     Ta Nea, konuya ilişkin yayımladığı iki ayrı yorumun birinde Başbakan Kostas Simitis'in ABD ziyaretinin Türk-Yunan ilişkileri konulu olduğunun ortaya çıktığını savunurken, diğerinde Atina'nın diyalogtan korkması için bir neden olmadığını vurguladı. 
     ''Atina, Ankara'nın diyalog daveti nedeniyle şenlik yapıyor'' başlığını kullanan muhalif Elefteros Tipos gazetesi ise Atina'nın Dışişleri Bakanı Cem'in Ege'deki anlaşmazlıkların diyalog, arabuluculuk, hakemlik ve en sonunda Lahey'e sevkine ilişkin açıklamasını olumlu karşılamasını eleştirdi. Elefteros Tipos'un haberinde, ''Söz konusu Türk tezi İmia Kardak krizinden iki ay sonra Başbakan Mesut Yılmaz tarafından dile getirilmişti. Şimdi, ilişkilerde yeni bir dönüm noktasıymış gibi reklamı yapılıyor'' denildi. 
     Ethnos gazetesi ise Türk-Yunan diyaloğunun iki aşamalı olacağını öne sürdü. İlk aşamada, Dışişleri bakanlıkları genel sekreterlerinin teknik düzeyde görüşeceklerini ve sürekli olarak AB'ye bilgi verileceğini savunan Ethnos, olumlu gelişmeler kaydedilmesi halinde kıta sahanlığı konusunun siyasi düzeye ''terfi edeceğini'' yazdı. 
     






</TEXT>
</DOC>
