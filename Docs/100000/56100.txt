<DOC>
<DOCNO> 56100 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/08/ekonomi/eko02.html </URL>
<DATE> 2001/12/08/ </DATE>
<TIME>  </TIME>
<AUTHOR>  </AUTHOR>
<HEADLINE>
GÖNÜLLÜLER YETERLİ 
</HEADLINE>
<TEXT>

Başbakan Ecevit, kamu kesiminde gönüllü olarak emekli olacak işçi sayısının yeterli olduğunu, bu nedenle resen zorunlu emekliliğe gerek kalmayacağını belirtti 
     ANKARA Milliyet 

     Başbakan Bülent Ecevit, medya kuruluşlarının Ankara temsilcilerini kabulünde kamuda çalışan işçilerden gönüllü olarak ve tüm haklarını alarak emekliye ayrılmak isteyenlerin sayısının tasarruf genelgesi ile beklenen emekli sayısına ulaşacağını söyledi. Ecevit, "O nedenle işçiler açısından herhangi bir zorlama veya sorun olmayacaktır" dedi. 
     
Beş ürüne destek      Ecevit, önceki akşam Devlet Bakanı Kemal Derviş ve Tarım Bakanı Hüsnü Yusuf Gökalp’in de aralarında bulunduğu bakanların katıldığı toplantıya dikkat çekerek, "Toplantıda 2001 ürünü için kütlü pamuk, yağlık ayçiceği, soya fasülyesi, kanola ve zeytinyağı üreticilerine destekleme primi ödenmesi kararlaştırıldı" diye konuştu. 
     Ecevit bir soru üzerine de emeklilik için hazırlanan verilerin Devlet Bakanı Mehmet Keçeciler’in verdiği rakamlar doğrultusunda olduğunu belirterek, "Ben de Keçeciler’le aynı kaygıları paylaşıyorum" dedi. 
     Keçeciler, devlette bir milyon boş kadro olduğunu bu kadroların hemen lağvedilmemesi halinde seçim döneminde doldurulabileceğine dikkat çekmişti. 
     
ABD telkini etkili oldu’      Ecevit, Avrupa Güvenlik ve Savunma Politikası AGSP ve Kıbrıs konularında yaşanılan olumlu gelişmelerin "Türkiye’nin ekonomik kaygıları nedeniyle ödün vermesiyle sağlandığı" yolundaki yorumlara, "Herhangi bir konuda ödün vermediğimiz bellidir. Bu ikisinin ayrı olması gerekir. Ama Dünya Bankası ve IMF’in cömertçe katkılarında ABD’nin telkinlerinin önemli olduğu kanısındayım" karşılığını verdi. 
     Ecevit, Devlet Bakanı Kemal Derviş ve DPT Müsteşarı Akın İzmirlioğlu arasında yaşanan söz düellosuna üzüldüğünü de belirterek, "Daha yakın temaslarda bulunmalarını telkin ettim" dedi. 
     ABD Dışişleri Bakanı Powell’la görüşmede Irak’a müdahale konusunu kendisinin açtığını belirten Ecevit şöyle konuştu 
     "Bu konudaki kaygılarımı kendisine aktardım. Powell ise bu konuda ABD yönetiminin aldığı herhangi bir karar bulunmadığını söyledi. Tabii ileride ne olur bilemeyiz ama şu aşamada, ABD yönetiminin Irak’a yönelik harek tla ilgili bir kararının bulunmadığı anlaşılıyor." 
     
Kıbrıs’a karışılmasın’      Başbakan Bülent Ecevit, Kıbrıs’ta iki ayrı devlet, hatta iki ayrı millet olduğunun kabul edilmesi gerektiğini de belirterek, şöyle dedi "Bu kabul edilirse bir uzlaşmaya varılabilir. Bunun bir şartı da Kıbrıs sorununa başkalarının karışmamasıdır. Çünkü, ne kadar çok devlet karışırsa, Kıbrıs sorunu o kadar kalıcı hale gelmekte." 
     
61 bin işçi emekli edilecek’      Devlet Bakanı Yılmaz Karakoyunlu, emekli edilecek işçilerle ilgili olarak, "Hazine tarafından yapılan toplantının sonunda Özelleştirme İdaresi’ne bağlı kuruluşlar da dahil olmak üzere iki temel başlık altında tasarruf tedbirleri içeriğinde ele alınacak olan sayı 61 bin civarında. Uygulamanın nasıl yapılacağına dair Hazine’nin bir programı olacaktır" dedi. 
     Devlet Bakanı Mehmet Keçeciler ise kamuda 50 yaşın üzerinde 26 bin 500 işçi olduğunu belirterek, "Zaten resen emekli etsek, 26 bin 500 kişiyi emekli edebiliriz. 30 bin kişi emekli müracaatı yapmış. O yüzden resen emekliliğe gerek yok" dedi. 
     



 EKONOMİ 














</TEXT>
</DOC>
