<DOC>
<DOCNO> 58508 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/22/son/sontur17.html </URL>
<DATE> 2001/12/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Ecevit "Türkiye'nin gücü ve önemi arttı" 
</HEADLINE>
<TEXT>

     Başbakan Bülent Ecevit, dünyada Türkiye'nin gücünün ve öneminin son haftalarda arttığını, krizlerden görev çıkartıldığını, geçirilen krizlerin bir eğitici rolü bulunduğunu bildirdi. 
     Ecevit, NTV'de Murat Akgün'ün sunduğu haber programına katılarak çeşitli konulardaki görüşlerini açıkladı. 
     2002'de yeni atılımlar yapacaklarını da kaydederek, Anayasa 
     değişikliği bağlamında uyum yasalarının çıkacağını umduğunu, bunun yanı sıra Anayasa değişikliği paketi hazırlandığını bildiren Başbakan Ecevit, bu pakette, yargı ile ilgili, düşünce özgürlüğü ile ilgili önemli kararlar bulunacağını bildirdi. Türkiye'de yatırım yapmak isteyenlerin karşılaştığı bürokratik engellerin bu yasalarla giderileceğini, yatırım yapmak isteyen yerli ve yabancı yatırımcıların 40 kapıyı çalmak yerine 1 kapıyı çalacaklarını belirten Ecevit, yatırım yapmak için başvuranlara 3 ayda somut yanıt verileceğini kaydetti. Şu sıralarda hükümette büyük değişiklik yapmayı uygun bulmadıklarını bildiren Ecevit, alınan tedbirlerle Arjantin'de yaşanan krizin Türkiye'de yaşanmadığını kaydetti. Sanayi alanında üretime ve tarımda atılıma büyük önem verilmesi gerektiğini bildiren Ecevit, beklenmedik aksilikler olmazsa 2002 yılının 2000 ve 2001'e göre çok daha iyi olacağını bildirdi. Ecevit, erken seçimin kesinlikle gündeme getirilmemesi gerektiğini de ifade ederek, ''Uzun yılların sorunlarını giderecek atılımlar başlattık. Seçimin lafı bile edilmesi bunları tehlikeye düşürebilir. Bu hükümetin ömrünü doldurduğunu bazı çevreler ifade ediyordu. Ancak Son aylardaki gelişmeler bu hükümetin pek de fena olmadığını en karamsar kimselere bile gösteriyor'' diye konuştu. 
     






</TEXT>
</DOC>
