<DOC>
<DOCNO> 83958 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/14/son/sonspo10.html </URL>
<DATE> 2002/05/14/ </DATE>
<TIME>  </TIME>
<AUTHOR>  </AUTHOR>
<HEADLINE>
F1 finişinin yankıları sürüyor... İtalyan Senatosu da tepkili... 
</HEADLINE>
<TEXT>

     Formula 1 F1 Dünya Şampiyonası'nın Avusturya Grand Prix'inde Ferrari takımının kararıyla pilotlardan Rubens Barrichello'nun yerine Michael Schumacher'e yarışı kazandırılması sonucu şike iddialarının çıkması bahis şirketlerini zor durumda bıraktı. 
     İtalyan Ulusal Bahis Şirketi SNAİ , Brezilyalı pilot Barrichello'nun birinciliğine oynayanlara da ödeme kararı aldı. SNAİ'nin bu kararına rağmen Bahis Oyuncuları Derneği Codacons, Ferrari hakkında savcılığa suç duyurusunda bulunacaklarını yazılı olarak açıkladı. 
     Bu arada, Ferrari'nin olay yaratan kararı İtalyan parlamentosunda da tartışmalara yol açtı. Hıristiyan Demokratlar Partisi'nin Senato Grup Başkanı Maurizio Eufemi, Maliye Komisyonu'na sunduğu öneride, Ekonomi ve Finans Bakanı Giulio Tremonti'den F1 yarışlarında kurallarında bir açıklık gelene kadar bahislerin acilen durdurulmasını istedi. 
     Öneride, Formula 1 Avusturya Grand Prix'inde yaşananların spor müsabakalarının inanılırlığını yitirmesine ve şaibelere yol açtığı ifade edildi. 
     Öte yandan Ferrari firmasının başkanı Luca Montezemelo, düzenlediği basın toplantısında, Ferrari'de Schumacher'i birinci yapma kararını alan genel direktör Jean Todt'un doğru karar aldığını belirtti. 
     Montezemelo, ''Barrichello'ya kaybetmesi için ödemiyoruz, ama takım kazanmalı. Ben de Barrichello'nun kazanmasını düşlüyordum, ama daha sonra Todt'un seçiminin doğru olduğunu anladım'' dedi. 
     





</TEXT>
</DOC>
