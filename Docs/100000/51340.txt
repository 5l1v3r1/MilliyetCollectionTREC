<DOC>
<DOCNO> 51340 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/08/son/sontur14.html </URL>
<DATE> 2001/11/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Mustafa Sandal'ın başı dertte... 
</HEADLINE>
<TEXT>

     Vergi ziyanına neden olduğu gerekçesiyle 3 yıla kadar hapis cezası istemiyle yargılanan pop müzik sanatçısı Mustafa Sandal'ın, duruşmaya katılmadığı için ''ihzaren celp edilmesi'' kararlaştırıldı. 
     İstanbul 4. Ağır Ceza Mahkemesi'ndeki duruşmaya, tutuksuz sanık Mustafa Sandal katılmadı. 
     İstanbul Defterdarlığı adına duruşmaya gelen avukat Erden Şişli, davaya müdahil olmak istediğini kaydetti. 
     Avukat Şişli'nin müdahil olma talebini kabul eden mahkeme heyeti, davetiye gönderilmesine rağmen duruşmaya katılmayan sanık Mustafa Sandal'ın ''ihzaren celp edilmesini'' kararlaştırdı. 
     Duruşma, Sandal'ın sorgusunun yapılabilmesi için ertelendi. 
     İstanbul Cumhuriyet Başsavcılığı'nca hazırlanan iddianamede, Beşiktaş Vergi Dairesi mükellefi olan Sandal'ın, Beyoğlu Vergi Dairesi mükellefi Meterol Turizm Sanayi Ticaret Limited Şirketi'nden 13 milyar 185 milyon lira tutarında 2 fatura alarak, kayıtlarına geçirdiği 
     anlatılıyor. 
     Bu faturaların herhangi bir mal ve hizmet karşılığında alınmadığının anlaşıldığı belirtilen iddianamede, sanığın, yanıltıcı belge kullanarak vergi ziyanına neden olduğu ifade ediliyor. 
     İddianamede, Sandal'ın ''213 sayılı Vergi Usul Kanunu'na muhalefet etmek'' suçundan 6 ay ile 3 yıl arasında hapis cezasına çarptırılması isteniyor. 
     






</TEXT>
</DOC>
