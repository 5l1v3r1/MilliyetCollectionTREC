<DOC>
<DOCNO> 53791 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/23/son/sontur21.html </URL>
<DATE> 2001/11/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Kendisini terkeden nişanlısını dövdürüp tarlaya attırdı 
</HEADLINE>
<TEXT>

     Antalya'da, kendisinden ayrıldığı gerekçesiyle nişanlısının evini basan, daha sonra kardeşlerine dövdürerek ''öldü'' diye tarlaya attıran genç kız ve suç ortakları tutuklandı. 
     Antalya'nın Çağlayan Mahallesi'nde meydana gelen olayda, Hülya Demiral 24 , kendisinden ayrılan turizmci nişanlısı Mert Can'ın evini, ağabeyleri Soner Demiral, Uğur Demiral ve arkadaşları Naciye Macar ile bastı. Hülya Demiral ile Mert Can arasında ''ayrılma sebepleri'' üzerine yaşanan ve büyüyen tartışma sonucu, Hülya Demiral'ın ağabeyleri, önce Can'ın kol saati, altın künye ve 150 milyon lirasına el koydular, ardından yalnız yaşayan turizmciyi el ve ayaklarından bağlayarak demir çubuklarla dövdüler. Baygınlık geçiren Mert Can'ın ''öldüğünü'' sanan Hülya Demiral ve ağabeyleri, daha sonra Can'ı özel araçlarının bagajına koyarak Antalya-Aksu Karayolu üzerinde bir tarlaya bıraktılar. 
     Çevrede devriye dolaşan Aksu jandarma ekipleri tarafından ağır yaralı olarak bulunan Mert Can, Antalya SSK Hastanesi Beyin Cerrahisi Servisi'nde tedavi altına alındı. 
     Olaydan sonra ortadan kaybolan Hülya Demiral, ağabeyleri Soner ve Uğur Demiral ile arkadaşları Naciye Macar, Antalya Asayiş Şube Müdürlüğü Gasp Büro Amirliği ekiplerince düzenlenen operasyonla yakalandı. 
     Emniyette ifade veren Hülya Demiral'ın, ''2 yıl boyunca güzel bir ilişki yaşadık. Bu süre içerisinde benim çok paramı yedi. Şimdi de sebepsiz yere benden ayrılmak istiyordu. Çok kızdım, ona yedirdiklerimi geri aldım'' dediği öğrenildi. 
     Emniyetteki ifadelerinin ardından Adliye'ye sevk edilen sanıklar, nöbetçi mahkeme tarafından tutuklanarak cezaevine gönderildiler. 
     






</TEXT>
</DOC>
