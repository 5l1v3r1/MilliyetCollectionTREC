<DOC>
<DOCNO> 72236 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/13/ekonomi/eko01.html </URL>
<DATE> 2002/03/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Kapalı tahtalarda müjde 
</HEADLINE>
<TEXT>

Kamuyu bilgilendirme bilgi formlarının değerlendirmesini ay sonuna kadar bitirmiş olacaklarını söyleyen SPK Başkanı Doğan Cansızlar, Büyük ölçüde şirket işlem sıralarının açılacağını tahmin ediyorum’ dedi 
     SONGÜL HATISARU 

     Tahtası kapalı şirketlerle ilgili olarak ay sonuna kadar kamuyu bilgilendirme bilgi formlarının tamamlanmış olacağını kaydeden Sermaye Piyasası Kurulu Başkanı Doğan Cansızlar, "Büyük ölçüde şirket işlem sıralarının açılacağını tahmin ediyorum" dedi. 
     
     Likidite sağlanacak 
     Hisse senetlerinin işlem sıralarının uzun süre kapalı kalmasının likidite açısından doğru olmadığını ifade eden Cansızlar, ancak bu şirketlere ilişkin yeterli ve sağlıklı bilginin mevcut olmadığı bir ortamda alım - satım yapılmasının da yatırımcıların zararına neden olabileceğini vurguladı. Şirketlerin kendilerinden istenilen bilgileri vererek kamuyu aydınlatma yükümlülüklerini yerine getirdikten sonra, açıklanan bilgilerin yatırımcılar tarafından dikkatli bir şekilde değerlendirilmesi gerektiğini kaydeden Cansızlar, "Ay sonunda kamuyu aydınlatma bilgi formlarının değerlendirmesini tamamlamış olacağız. Bu noktadan sonra yatırımcı artık kendisi karar vermelidir" şeklinde konuştu. 
     
     Yabancı şeffaflık arıyor 
     Kurumsal yönetim modelini SPK’da uygulamaya başladıklarını ifade eden Cansızlar, yönetimin saydam bir şekilde çalışanlarıyla paylaşılmasının artık çağdaş yönetimin gereklerinden olduğunu vurguladı. 
     Yabancı sermayenin şirket yönetimi ve küçük ortakları arasındaki ilişkiler, mali bilgi akışı konusunda saydamlaşmış, kurumsal yönetim ilkesini benimsemiş firmalara yatırım yapmayı tercih ettiğinin bilindiğini ifade eden Cansızlar, "Daha çok aile şirketlerinin yaygın olduğu Türk sermaye piyasasında kurumsal yönetim yabancı sermaye akışı sağlanması açısından çok önemli" dedi. 
     Kurumsal yönetimin şirketlere duyulan güveni artırdığını ifade eden Cansızlar, modelin doğrudan yatırımların artması açısından çok önemli olduğunu kaydetti. 
     
SPK, Viyana’da yatırım fırsatlarını anlatacak      Almanya, Belçika ve Hollanda’da geçtiğimiz aylarda yatırımcıyı bilgilendirme toplantıları yapan SPK, mayıs ayında da Viyana’daki Türk vatandaşlarına Türk sermaye piyasasındaki yatırım fırsatlarını anlatacak. SPK Başkanı Cansızlar, geçmişte özellikle Almanya’da yatırımcıların kötü niyetli girişimlerle istismar edildiğine dikkat çekerek yatırım bilincinin arttırılması ve fırsatlarının tanıtılması için Fransa’da da benzeri bir toplantı yapacaklarını söyledi. Cansızlar, yurtdışında yaşayan vatandaşları bilgilendirmek ve bilinçli yatırım yapmalarını sağlamak için aracı kuruluşlarında daha aktif olması gerektiğine dikkat çekti. 
     Aracı kuruluşların bu tür faaliyetler içine bizzat girmelerinde yasal açıdan bir engel bulunmadğını hatırlatan Cansızlar, "Hemşehri Fonları ve bazı enstrümanlar için yurtdışında faaliyetler yoğunlaştırılmalı" şeklinde konuştu. 
     



 EKONOMİ 



















</TEXT>
</DOC>
