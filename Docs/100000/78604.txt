<DOC>
<DOCNO> 78604 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/16/yazar/akyol.html </URL>
<DATE> 2002/04/16/ </DATE>
<TIME>  </TIME>
<AUTHOR> Taha AKYOL  </AUTHOR>
<HEADLINE>
Laiklik, türban, CHP 
</HEADLINE>
<TEXT>

     ENİS Berberoğlu Radikal gazetesinde "türban yasağını laikler kaldırsın" diye yazdı. Sağduyulu bir teklif olduğu için hemen pozitif yankılanma yarattı. 
     Bu görüşü isabetli bulan Ertuğrul Özkök, kendisini ziyarete gelen türbanlı kızları yazdı. Kızlar hiç de laikçi karikatürlerdeki 'yobaz'a benzemiyor. Kişilikli, medeni, daha önemlisi kaç - göç geleneğini aşmış türbanlı kızlar... 
     "I. Ulusal Sosyoloji Kongresi"ne sunulan bilimsel tebliğde de türbanın "geleneksellikten emansipasyon" özgürleşme ve "moderniteye kendi tarzıyla katılım" olduğu belirtilmişti. Özkök'ün gözlemleri de bu yönde. 
     Komşu kızını Ankara'daki kudret sahiplerinden daha iyi tanıdığı için, halk da, TESEV'in araştırmasına göre, yüzde 74 oranında türban yasağını yanlış buluyor. 
     Bu "makul çoğunluğa" kulak veren ve sorunların uzlaşmayla çözülmesini isteyenler, bu çözümü laiklerin getirmesini uygun buluyor. 
     
     'LAİKLER' bu sorunu çözerse İslamcılar zafer kazanmış olmayacak, aksine laiklik bir savaş alanı değil, barış ve uzlaşma alanı haline gelecek. Berberoğlu'nun bu tezi hem sosyolojik olarak hem pragmatik olarak doğrudur. 
     Abdullah Gül, Berberoğlu'na gönderdiği mesajda, sorunu laiklerin çözmesi görüşünü desteklemiş. 
     İslamcı Ahmet Taşgetiren de Berberoğlu'nun önerisine katılıyor. 
     CHP lideri Deniz Baykal "türbanlıların da oyunu istediğini" Milliyet'ten Serpil Çevikcan'a açıkladı. Demek ki, CHP lideri için de türbanlılar artık "iç düşman" değil, oyu alınacak eşit yurttaşlardır. 
     Baykal, "Siyasal Katılma" adlı son derecede önemli siyaset bilimi doktorasının sahibidir. Elbette soyut dogmalarla değil, siyasi ve sosyal verilerle düşünecekti. 
     Hem milleti aşılmaz duvarlarla kategorilere ayırmak bölücülük değil midir 
     Peki muhafazakarlar CHP'ye oy verir mi 
     Bu haksızlığı CHP'nin gidereceğinden umutlanırsa elbette verirler 
     Geçen seçimde Milli Görüş hiyerarşisinin dışında olan muhafazakar kesimler Ecevit'e oy vermişti. 
     Arşiv, Ecevit'in türban yasağını eleştiren ve hatta DSP'de de türbanlıların bulunduğunu ve bundan "yüksünmediklerini" söyleyen konuşmalarıyla doludur. 
     
     YÖK Başkanı Kemal Gürüz, 'iç düşmanlar'a karşı herkesin daha çok "teyakkuz"da olmasını istemiş. "Teyakkuz" psikolojisiyle bilim zihniyeti hiçbir şekilde bağdaşmaz. 
     Çünkü bilimde "şüphe bir nura doğru koşmaktır." 
     Ya türban irtica simgesi değilse 
     Fakat bu "teyakkuz"un pençesi altındaki üniversitede kim çıkıp da objektif bir araştırma yapabilir 
     "Sovyet Bilimler Akademisi", hiç 'yanlış yapıyoruz' diyebilmiş miydi Çünkü verilen emir, resmi dogmalar adına bilim alanında 'siyasi komiserlik' yapmaktı 
     Bizde türban, din, irtica, laiklik gibi konulardaki saha araştırmaları ya 28 Şubat'tan önce yapılmıştır veya TESEV gibi bağımsız kuruluşlarca... 
     Laiklik bir "öteki itikat" değil de "akılcılık" ise, haksız ve akla aykırı türban yasağına herkesten çok demokrasi ve sosyal entegrasyona önem veren 'akılcılar' karşı çıkmalıdır. 
     
     







Laiklik, türban, CHP 


Ne icatlar var 


Mutsuz çoğunluk... 


Tayyip Erdoğan rüzgarı nasıl kesilir 


Kar helvası 


ABD'deki Musevi lobisi 


Laik ya da dinci olmak yetiyor mu 


Adım adım AB... 


Bir düşük sinerji toplumu öyküsü 


Sopa’ kültürü 


Beşiktaş ve şaibeli’ lig 


Eczacıbaşı'na göre sihirli formül yok 


ABD’de ekonomiyi kamu canlandırıyor 


Rakamlara ceza verilemez ki 


</TEXT>
</DOC>
