<DOC>
<DOCNO> 58239 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/21/spor/spo03.html </URL>
<DATE> 2001/12/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Dert üstüne dert 
</HEADLINE>
<TEXT>

Yönetim düzeyinde çalkantılı günler geçiren Galatasaray, şimdi de Yozgat maçı öncesi Arif ve kaleci Mondragon’un sürpriz sakatlıklarıyla sarsıldı 
     ERHAN TELLİ 

     GALATASARAY’IN önceki gün yaptığı çalışmada sağ üst adalesine darbe alan Arif’te yırtık tesbit edildi. Dün MR’ı çekilen yıldız futbolcunun en az üç hafta forma giyemeyeceği açıklandı. Yönetim düzeyinde sıkıntılı günler geçiren Sarı - Kırmızılılar, Yozgatspor maçı öncesi kaleci Mondragon’un da sakatlığı yüzünden iyice köşeye sıkıştı. 
     KOLOMBİYALI kalecinin arka adalesindeki gerilmenin sürdüğü ve bu futbolcunun da durumunun kritik olduğu bildirildi. Mondragon’un beklenmedik sakatlığı nedeniyle sıkıntı yaşayan teknik heyet, yine sol dizindeki sakatlığı sebebiyle antrenman dahi yapamayan genç file bekçisi Kerem’i göreve çağırdı. Genç file bekçisi apar topar düz koşuya çıktı. 
     TEKNİK Direktör Lucescu, Arif’in sakatlığı nedeniyle gurbetçi yıldız Berkant’ı maç kadrosuna dahil etti. Galatasaray, Yozgatspor deplasmanı için hazırlıklarını dün sürdürdü. Çalışmaya ilk yarıyı kapayan Hasan Şaş, Perez, Fleurquin ve Arif katılmadı. Sarı - Kırmızılılar, bugün yapacağı çalışmanın ardından Yozgat’a gidecek. 
     
     Ağır fatura 
     UEFA, Galatasaraylı Capone’a, Barcelona maçında rakibine kasti tekme attığı gerekçesiyle iki maç ceza verdi. Sarı-Kırmızılı kulüp ayrıca Roma karşılaşmasında sahaya atılan yabancı maddeler nedeniyle 30 bin İsviçre frangı ceza aldı. Federasyon ertelenen Galatasaray-Kocaeli maçının 15 Ocak’ta oynanacağını açıkladı. 
     
     Buzlar eridi 
     FATİH Terim olayı yüzünden araları açılan Başkan Mehmet Cansun ile 2. Başkan Fatih Altaylı dün bir araya gelerek son günlerde yaşanan gelişmeleri değerlendirdiler. İkili, marttaki kongreye kadar ortak hareket etme kararı alırken, bugün Hasnun Galip’teki kulüp binasında basın toplantısı yapacaklarını açıkladılar. 
     
     Otel krizi 
     GALATASARAY, geçtiğimiz yıldan kalan 4 milyarlık borcu yüzünden az daha Yozgat’taki otele alınmıyordu. Otel yetkilileri paraları ödenmedikçe Sarı - Kırmızılılar’ın rezervasyonunu kabul etmeyeceklerini açıkladılar. Yöneticiler ise bütün parayı tur şirketine ödediklerini bildirdiler. Görüşmeler sonrası sorun çözüldü. 
     



 SPOR 


























</TEXT>
</DOC>
