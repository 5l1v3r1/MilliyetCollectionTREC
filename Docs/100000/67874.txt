<DOC>
<DOCNO> 67874 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/15/son/sontur07.html </URL>
<DATE> 2002/02/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Diyanet Tayyip Erdoğan'a destek verdi 
</HEADLINE>
<TEXT>

     AKP Genel Başkanı Tayyip Erdoğan'ın "Kamusal alanlarda içki yasaklanmalıdır" şeklindeki açıklaması tartışma yaratırken, Diyanet İşleri Başkanlığı da içki ve uyuşturucu ile ilgili bir hutbe hazırladı. Diyanet, İslamiyet'in sarhoşluk veren maddeler ile her türlü uyuşturucuyu yasakladığını bildirdi. 
     Diyanet İşleri Başkanlığı, 1 Mart Cuma günü bütün camilerde okunması için "Sarhoşluk Veren Maddeler Haramdır" başlıklı bir hutbe hazırladı. İslamiyet'in aklı, canı, nesli ve dini korumayı esas aldığı, bu değerlere harhangi bir şekilde zarar verilmesini de yasakladığı kaydedilen hutbede, "Bunun için dinimiz, insanlara yararlı ve temiz olan şeyleri helal, zararlı ve temiz olmayanları da haram kılmıştır. Bu itibarla dinimizde sarhoşluk veren maddeler ve her türlü uyuşturucular, dinimizce yasaklanmıştır" denildi. 
     İçki ve uyuşturucunun, insanın akıl, rah ve beden sağlığını bozduğu, ailevi, sosyal ve mesleki hayatını olumsuz yönde etkilediği belirtilirken, içkinin verdiği zararın, yalnız içenle sınırlı kalmayacağı, toplumun diğer fertlerini de etkileyeceği kaydedilirken, "Çünkü sarhoşluk sebebiyle akli dengesi bozulan bir kişi, tavrını kontrol edemez. Kendisine ve başkalarına olan saygısını yitirir. 
     Taşkın hareketleriyle kırgınlık, dargınlık, kavga, cinayet ve trafik kazaları gibi çeşitli zararlara sebep olur. 
     Böylece hem kendisini hem de başkalarını üzen sıkıntılara sokar" denildi. Hutbede şöyle devam edildi 
     "Allah'ın yasakladığı içki, uyuşturucu ve benzeri maddelerin kullanımı, fert ve toplum hayatında, çeşitli sıkıntı ve huzursuzlukları meydana getireceği muhakkaktır. 
     Sağlık ve toplum açısından bunların zararları ilim adamları tarafından da ortaya konulmuştur. Bu itibarla Allah'ın emir ve yasaklarına uyarak, içki ve uyuşturucu gibi her türlü kötü alışkanlıktan uzak durmalı, bunlara müptela olan kardeşlerimizin de bir an önce kurtulup tevbe etmelerine yardımcı olmanın insani ve İslami bir görev olduğunu unutmamalıyız." 
     






</TEXT>
</DOC>
