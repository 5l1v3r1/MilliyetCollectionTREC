<DOC>
<DOCNO> 91040 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/20/son/sontur05.html </URL>
<DATE> 2002/06/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Avcılar'da bir çocuk bezi fabrikasında yangın 
</HEADLINE>
<TEXT>

     Avcılar'da 3 katlı çocuk bezi fabrikasının giriş katında yangın çıktı. Yangın sonucu binanın bir bölümü çöktü. 
     Beylikdüzü Mermerciler Sanayi Sitesi 10. Cadde'de yaklaşık bin metrekare alana kurulan 3 katlı Pomiks İnternational Tekstil İthalat İhracaat Ticaret Limited Şirketi'nin, imalathane ve depo olarak kullanılan giriş katında henüz belirlenemeyen bir nedenle yangın çıktı. Yangın, çocuk bezleri ile bezlerin yapımında kullanılan malzemelerin çabuk yanması yüzünden kısa sürede tüm katı sardı. 
     Önce fabrikada çalışan işçilerin söndürmeye çalıştığı yangına, daha sonra olay yerine gelen Avcılar ve çevre belediyelere ait itfaiye ekiplerince müdahale edildi. 
     İtfaiye ekipleri ile fabrika işçilerinin yangını söndürememesi ve itfaiye araçlarının suyunun yetersiz kalması nedeniyle Bakırköy İtfaiyesi ile İSKİ'den yardım istendi. Bu ekiplerin de gelmesiyle yangının çevredeki binalara sıçraması önlendi ancak fabrikanın ön cephesi çöktü. 
     Çökme sırasında kaçmaya çalışan Akşam Gazetesi muhabiri Yılmaz Kılıçkaya hafif şekilde yaralandı. Kılıçkaya olay yerindeki bir ambulansta ayakta tedavi edildi. Bu arada, yangına müdahale sırasında dumandan etkilenen bazı işçiler de ambulanslarda tedavi edildiler. 
     İtfaiye yetkilileri, çökme sonucu enkaz altında kalan olmadığını, yangını söndürme çalışmalarının sürdüğünü belirttiler. 
     
     Bina tamamen çöktü 

     Avcılar'da 3 katlı çocuk bezi fabrikası, giriş katında çıkan yangın sonucu tamamen çöktü. 
     Yangının söndürülmesi ve yandaki Maraton Filtre ve Ticaret A.Ş ile Osman Mermer Sanayi A.Ş'ye sıçraması önlenmeye çalışılırken, binanın ön cephesinde çökme meydana geldi. Çalışmalara devam edilirken, saat 09.30 sıralarında da binanın tamamı çöktü. 
     Olay yerine gelen Yakuplu Belediyesi İtfaiye Müdürü Mehmet Çelik, yangına tonlarca su sıkıldığını, ancak bu suyun buhar olup uçtuğunu belirterek, ''Şu anda yapacak bir şey yok. Akşama kadar söndürülürse bu başarıdır. Bizim şu anda yaptığımız şey, yangının çevredeki fabrikalara sıçramasını engellemek'' diye konuştu. 
     Yakuplu Belediye Başkanı Cemal Kahraman da, her fabrikanın yangına karşı kendi tedbirini almak zorunda olduğunu, bu tesisin de önlem aldığını, ancak gece çıkması ve içeride fazla yanıcı madde olması yüzünden yangının kısa sürede büyüdüğünü bildirdi. 
     Yangına geç müdahale edildiği yönünde iddialar bulunduğunun söylenmesi üzerine Kahraman, yangına zamanında müdahale edildiğini ve böyle bir yangının kısa sürede söndürülemeyeceğini kaydetti. 
     Fabrikada çalışan bazı işçiler ise itfaiyenin yangına geç müdahale ettiğini ve çok yetersiz kaldığını öne sürdüler. 
     İtfaiye ekiplerinin, çöken binadaki yangını söndürme çalışmaları halen sürüyor. 
     





</TEXT>
</DOC>
