<DOC>
<DOCNO> 60592 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/04/son/sontur05.html </URL>
<DATE> 2002/01/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Antalya'da sürücülere buzlanmaya karşı uyarı 
</HEADLINE>
<TEXT>

     Batı Akdeniz yöresinde bu sabaha karşı başlayan yoğun kar yağışı, sahil bandından 30 kilometre iç kesimlerdeki tüm karayollarında ulaşımın aksamasına neden oluyor. 
     Karayolları 13. Bölge Müdürlüğü Bakım Başmühendisi Gençağa Karakaş, sabah 04.30 civarında başlayan kar yağışı yüzünden, ''Devlet Yolu'' olarak adlandırılan, tüm karayollarında olağanüstü koşullar meydana geldiğini bildirdi. Bölge Müdürlüğü'ne bağlı 16 ekibin tamamının göreve sevk edildiğini söyleyen Karakaş, ekiplerin aralıksız olarak kar küremesi ve tuzlama yaptıklarını kaydetti. 
     Sürücüleri, karlı ve buzlu kesimlerde mutlaka zincir takmaları konusunda uyaran Karakaş, şu bilgiyi verdi 
     ''Ekiplerimiz bir yandan karayollarını ulaşıma açmaya çabalarken, bir yandan da zincir takmayan veya tedbirsiz davranan sürücülerin araçlarını kurtarmak veya çekmekle zaman kaybediyor. Asıl görevi karayollarını ulaşıma açık tutmak olan ekiplerimiz, diğer taraftan, Arabada hastam var. Arabam yoldan çıktı, mahsur kaldık diyenlerin yardımına koşuyor. Bu da, ekiplerin çalışmalarını aksatıyor.'' Gençağa Karakaş, her 100 kilometreye 1 ekip görevlendirildiğini, ancak ekiplerin asıl işlerini bırakıp, zor durumdaki sürücülerin yardımına koştukları sırada, yolun yoğun kar nedeniyle yeniden kapandığını anlatarak, şöyle konuştu 
     ''Sürücüler 'yola çıkmasın' demiyoruz. Ancak, mutlaka tüm araçlar karlı ve buzlu kesimlerde zincir takılmalı. Sürücüler çok dikkatli ve tedbirli olmalı. Asfaltın siyah zemininin görüldüğü kesimlerde dahi gizli buzlanma olabilir. Kar yağışı ve buzlanmanın 24 saat süreceği bildiriliyor. Buna göre her sürücü kendi tedbirini mutlaka almalı.'' 
     
     Tuz yeterli olmuyor 
     Karakaş, ekiplerin buzlu kesimleri sürekli tuzladığını, ancak devam eden kar yağışı ile hava sıcaklığının eksi 4 derecenin altına düşmesiyle tuzun etkisinin kalmadığını vurguladı. 
     Halen Antalya-Burdur karayolunun Çeltikçi Beli ile Çubuk Beli ve Akseki-Konya karayolunda buzlanma ve yoğun kar yağışı yüzünden ulaşımın aksadığını, yolun kısa sürelerle ulaşıma kapandığını, zaman zaman da ulaşımın tek şeritten sağlandığını açıklayan Karakaş, Korkuteli-Fethiye karayolunun Karabel Mevkii ile Çeltikçi-Ağlasun karayolunun ulaşıma kapandığını, Kızılcadağ mevkiinde ise ulaşımın tek şeritten yapıldığı söyledi. 
     Karakaş, kar yağışının yarın sabaha kadar sürmesinin beklendiğine işaret ederek, araca zincir takılmadan yola çıkılmamasını istedi. 
     Korkuteli ilçe merkezinde kar kalınlığı 40 santimetreye yükselirken, taşımalı eğitim yapılan Taşkesik Köyü'nden Sürkeler'e, Karakuyu'dan da Bozova beldesine öğrenci getiren servis araçları, henüz gidecekleri yerlere ulaşamadılar. 
     Bu arada, Bölge Trafik Müdürlüğü ekipleri de, buzlanma olan kesimlerde sürücüleri uyararak, zinciri bulunmayan araçların yola devam etmelerine izin vermiyor. 
     Öte yandan, Isparta merkez ve Aksu İlçesi ile Burdur'un Bucak İlçesi'nden sonra Burdur'un Gölhisar ve Çaldır ilçelerinde okullar 1 gün tatil edildi. Çaldır İlçesi'ne bağlı 11 köy ve 2 beldeyle de ulaşım sağlanamıyor. 
     






</TEXT>
</DOC>
