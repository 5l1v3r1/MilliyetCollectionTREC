<DOC>
<DOCNO> 92814 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/29/yazar/zbirand.html </URL>
<DATE> 2002/06/29/ </DATE>
<TIME>  </TIME>
<AUTHOR> M. Ali BİRAND  </AUTHOR>
<HEADLINE>
Final maçı seyretmenin keyfi... 
</HEADLINE>
<TEXT>

     TOKYO - Kim oynarsa oynasın önemli değil. Hayatımda ilk defa bir Dünya Kupası finali seyredeceğim. Şimdiye kadar hep gıptayla izledim. O atmosferi merak ettim. Ancak hiç gidememiştim. Gözümde büyümüştü. Bilmedik ülkeye git, bilet bul, maç yerine ulaş... Bu defa Coca Cola'nın davetlisi olarak gidiyorum. Çocuklar gibi sevinerek, 13 saatlik Tokyo uçağına koştum. 3 günde iki maç seyredip yine 13 saat uçup geri döneceğim. 
     Dünya Kupası'nı şimdiye kadar ekranın bir ucunda izledim. Çıplak gözle, stadın ambiansını hissederek izlemenin keyfini tadacağım. Salı günü yine bu köşede buluşabilirsek, heyecanımı sizlerle paylaşmak isterim. 
     
     Bu iş tesadüfen gerçekleşmedi... 
     Hıncal Uluç, pazartesi günkü MANŞET programında CNN TÜRK'te her gün 17 00'de yayınlanıyor çok önemli bir noktaya dikkat çekti. "Milli takımın bu kupadaki başarısı, performansı tesadüf mü " diye sormuştum. 
     Hıncal sivri dilli, sivri kalemlidir. Doğru bildiğini yuvarlamadan söyler. Özellikle futbolu en iyi bilen spor yazarlarından biridir. 
     "Tesadüf değil" dedi. 
     1. Genel olarak büyük takımlarda önemli bir form düşüklüğü var. Sezonun yorgunluğu ve as futbolculardaki motivasyon eksikliği büyük. 
     2. Türkiye elemelerde ve düştüğü grupta çok şanslıydı. Tehlikeli rakip sayısı azdı. 
     3. Türkiye, yükselen yıldız olduğunu gösterdi. Futbolcularının kondisyonu iyi, kendilerine güvenleri tamdı. 
     
     Yatırım yapmadan sonuç alınmıyor 
     İşin en önemli yanı da bu... 
     Bir başarı elde edebilmek için, yıllarca süren bir yatırım, hazırlık gerekiyor. Bol para harcayarak köşe dönülemiyor. Emek, planlama ve sabırlı bir çalışma olmadığı taktirde sonuç alınamıyor. 
     Hatırlayacaksınız, 1960-70'lerde Türkiye'de futbol tarla gibi sert zeminlerde oynanırdı. Turgut Özal'lı yıllarda sahalar yeşillenmeye başladı. İlk adım böyle atıldı. 
     Ardından, Galatasaray'ın başına geçen Derwall ile birlikte Ali Uras, Alp Yalman'lı dönemden itibaren genç futbolculara yatırım başladı. Kurumsallaşma ön plana alındı. 
     Unutmamamız gereken bir diğer isim Fatih Terim'dir. 
     Fatih, bugün milli takımda oynayan Galatasaraylıların büyük bölümünü elleriyle yetiştirdi. Ümit takımından aldı ve büyümelerine imkan sağladı. 
     Faruk Süren'i de unutmayalım. 
     Eğer Faruk Süren, Fatih Terim'e destek vermese, yine bugünkü milli takımın çekirdeği kurulamazdı. Avrupa kupalarındaki başarılar yaşanmasa, bu insanlarımızın özgüvenleri yerleşemezdi. 
     Hagi, Popescu gibi isimler transfer edilmese, bizim futbolcularımız görerek deneyim kazanamazlardı. 
     Hiçbir şey tesadüfi olmuyor. 
     Herkes irili ufaklı katkılarda bulunuyor. 
     Yatırım, planlama ve çalışma. 
     Sonunda, hasat biçiliyor. 
     Bizler genelde kısa yoldan başarı peşinde koşmaya alışmış bir toplumuz. 
     Dünya Kupası'nda karşılaştığımız manzara hepimize önemli bir ders verdi. 
     
     
     AB konusunda da sabır gerekli... 
     Futbolda alınan sonuç hangi yöntemlerle elde edildiyse, her konuda aynı yaklaşımı sürdürmek gerekiyor. 
     Örnek olarak Avrupa Birliği'ni verebilirim. 
     Türkiye, Avrupa Birliği'ne girebilmek, girdikten sonra da yıllar süren hazırlık, planlama ve sürekli reform yapmak zorunda. Yoksa, kısa devre zenginleşmek diye bir şey yok. 
     Hiçbir başarı bedava yakalanmıyor. Futbol kupası, bu gerçeği gözlerimizin içine kadar soktu. 
     Türk'ün büyüklüğü, el birliği ile hareket etmek, duaların kabul edilmesinden çok, yatırım ve uzun vadeli çalışma gerekiyor. 
     
     Bazı köşe yazarları 
     Basında öyle köşe yazarları var ki, öyle yazılar yazıyorlar ki insan okuduklarına inanamıyor. 
     Adam tek kelimeyle "cahil". Buna rağmen, ülkenin en büyük gazetesinde yazı yazabiliyor. Nedeni basit. "Minik kuşu" ona gagasıyla, genelde resmi kaynaklı ihbar dosyalarını getiriyor. O da tetikçilik görevini "vatan-millet" adına yerine getiriyor. 
     Bazen dosyasız kalıyor. 
     O zaman, ekonomi veya Avrupa Birliği konularında yazı yazmaya kalkıyor ve cehaleti tam anlamıyla ortaya çıkıyor. Uçağa binmekten korktuğu için, bütün dünyası Ankara ile sınırlı. Hiçbir uluslararası deneyimi yok. Strateji nedir, ülkeler arası ilişkiler, uluslararası pazarlıklar nasıl yapılır, bilmez. Durumu böyle olmasına rağmen "görüş açıklayınca" çöküyor. 
     Sadece "kötülük", sadece "olumsuzluk" yazmak, sürekli kin kusmak kim bilir ne güç bir şeydir. Acıyorum bu çocuğa. Ancak adam olana veya kıskançlıktan çatlayana kadar da, ağzının payını alacak... 
     
     Otel ayısı tazminatı 
     32. GÜN'ün bu haftaki konuğu Turizm Bakanı Mustafa Taşar idi. Artık genekselleşti. Her yıl Antalya-Alanya şeridine iniyoruz ve turizm bakanını konuk ediyoruz. Bu yıl Mustafa Taşar konuştu. 
     Yine, Hillside Ma Biche otelindeydik. Bayılıyorum bölgeye. Tabiatın tüm güzellikleri toplanmış. Otel de çok hoş. 
     Doğrusu, turizm bakanlığına atandığı zaman Taşar'ın bu kadar başarılı olacağını tahmin etmemiştim. Çalışma temposunu, yaptıklarını görünce şaşırdım. Kısa sürede alanına hakim olmuş. 
     Biz Antalya'da iken, esnaf rahatsızdı. Turistlerin otellere tıkılmasından ve otellere bağlı dükkanlara götürülüp alış veriş ettirilmesinden şikayetçilerdi. Bakana kızmak ve devletten destek beklemek yerine, esnaf bir araya gelip turisti cezbedecek yöntemler düşünse, bence daha doğru yapar ancak, hala zorlama-yasak-devlete tapınma yöntemlerinden kurtulunmuş değil. 
     
     







Avrupa ve halk 


Gelin, dalgamızı geçelim... 


Koç Müzesi... 


TESEV’in araştırması 


Biz boşuna mı çalışıyoruz 


Güçlü hükümet seçimden nasıl çıkar 


Firavunlar yok 


Öğrenciler hata yapmayagörsün 


Hayat avuçlarımızın içinde... 


Yılın ilk yarısı 


Devletin malına sahip çıkmak... 


Ankara takvim vermeli 


Karamehmet neden para koymadı 2 


Suyumuzu niye kestiler 


Dolar çökmese 1.743.000 lira idi 


</TEXT>
</DOC>
