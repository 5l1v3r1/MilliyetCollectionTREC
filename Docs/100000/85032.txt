<DOC>
<DOCNO> 85032 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/20/son/sondun16.html </URL>
<DATE> 2002/05/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Suriye Hamas saldırılarını destekliyor iddiası 
</HEADLINE>
<TEXT>

     Suudi Arabistan'ın barış girişimi çerçevesinde Filistin lideri Yaser Arafat ve Filistinli örgütlerden İsrail'e karşı intihar saldırılarından vazgeçmeleri talebine karşın, Suriye'nin aşırı dinci Hamas örgütünü saldırılar konusunda desteklediği öne sürüldü. 
     Haaretz gazetesinde yayımlanan bir makaleye göre, güvenlik kaynakları, Suudilerin baskısının, Hamas yönetiminin İsrail'e karşı saldırılara devam edip etmeme konusunda bölünmesine yol açtığını bildirdi. 
     Hamas Suudilerin barış çağrısını kamu önünde sürekli olarak reddederken, örgütün bazı yerel liderlerinin bu isteği ''geçici ve taktik'' olarak kabul etmenin en iyi yol olduğunu savundukları belirtildi. 
     İntihar saldırılarının durdurulmasını savunan liderler arasında, bu ay Rişon Letzion'da düzenlenen, 15 kişinin ölümüyle sonuçlanan saldırının sorumlusu olduğu bildirilen, örgütün Gazze'deki askeri kanadının lideri Salih Şehade'nin de bulunduğu kaydedildi. 
     İsrail Güvenlik Güçleri'nin Koruyucu Kalkan Operasyonu sırasında ele geçirdiği belgeler, Suudilerin barış girişiminden önce Hamas'a ve intihar saldırganlarının ailelerine maddi destek verdiğine işaret ediyordu. 
     Diğer yandan Suriye'nin tamamen farklı bir taktik uyguladığı, Suriye Devlet Başkanı Beşşar Esad Şarm El Şeyh'teki barış zirvesine katılmasına rağmen, Hamas ve İslami Cihad'a operasyonlarını artırmaları çağrısında bulunduğu ve İslami Cihad'ın bunu kabul ettiği öne sürüldü. Suriye'nin Hamas'a intihar saldırıları düzenlemesi karşılığında maddi yardım sözü verdiği de iddia edildi. 
     Öte yandan ''İsrail'in doğrudan askeri misillemesinden endişe duyan'' Şam yönetiminin, ABD Dışişleri Bakanı Colin Powell'ın ''Hizbullah örgütünün dizginlenmesi'' talebine olumlu karşılık verdiği de belirtildi. 
     





</TEXT>
</DOC>
