<DOC>
<DOCNO> 85214 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/21/yazar/guclu.html </URL>
<DATE> 2002/05/21/ </DATE>
<TIME>  </TIME>
<AUTHOR> Abbas GÜÇLÜ  </AUTHOR>
<HEADLINE>
Kolejlere girişte yeni arayışlar 
</HEADLINE>
<TEXT>

     Kolejlere giriş sınavının aslında çok fazla bir anlamı kalmadı. Birkaç Türk koleji ve yabancı okullar dışında kontenjanının üzerinde başvuru alan yok gibi. İstanbul dışındaki yabancı okullar bile zor öğrenci buluyor. Artan ücretler nedeniyle eskiden üçüncü, beşinci yedeğine, hatta ikinci yedeğine inmeyen okullar şimdi 100 ila 500’üncü yedeğe kadar iniyorlar... 
     Sınavın neyi ne kadar ölçtüğü de tartışmalı. Bu yüzden olsa gerek okulların çoğu ya sınav sisteminin içine hiç girmiyor ya da kafasına göre öğrenci alıyor. Durum böyle olunca da yeni arayışlar gündeme geliyor. 
     Aslında 8 yıllık kesintisiz temel eğitim sonrasında yabancı okullar tam bir şaşkınlık içerisinde. Ortaokulları kapandığı için dil öğretiminde en büyük sıkıntıyı onlar çekiyor. Gelenler ergenlik çağının ve hemen sonrasında da üniversite giriş sınavının etkisiyle elimizden avcumuzdan kaçıyor. Üzerlerine de fazla gidemiyoruz. Bu yüzden de 5’inci sınıf sonrası hazırlık sınıfındaki performansı tutturmak artık çok güç diyorlar... 
     Peki ne istiyorlar Tüm yabancı okulların gündemindeki bu konuyu Avusturya Lisesi, Milli Eğitim Bakanlığı’nın dikkatine sundu. 
     Okul Müdürü Franz Kangler ve Başyardımcısı Burhan İşçan imzasıyla MEB’e gönderilen mektubu birlikte okuyalım 
     İstanbul Özel Sankt Georg Avusturya Lisesi ve Ticaret Okulu’nun ilköğretim kısmı, 4306 sayılı kanunun yürürlüğe girmesi ile Ağustos 1997’den bu yana kademeli olarak tasfiye edilmiştir. Bu durum 100 yılı aşkın süredir Türk milli eğitimine katkıda bulunan ve ilkelerinden birinin de öğrencilerin Almanca ve İngilizce’yi çok iyi kullanarak sözlü ve yazılı iletişimde düşüncelerini açıkça ifade etmede üst düzeyde beceri kazanmaları" olan okulumuzu büyük ölçüde zorlamaktadır. Küçük yaşta öğrenilen yabancı dilin çok daha kalıcı olduğu ve ilköğretim okullarında yabancı dil öğretiminin yeterli olmadığı bilinmektedir. 
     Bundan dolayı hazırlık sınıfı kontenjanının en az yüzde 70’i kadar öğrencinin merkezi sınav sistemi ile alınması, geriye kalan yüzde 30’u kadar öğrencinin de okul müdürlüğümüzce belirlenecek usul ve esaslar dahilinde yapılacak yazılı düzey belirleme sınavı ile alınmasıyla ilgili bir maddenin merkezi sınav sistemi yönergesine eklenmesinin eğitim sistemine yararlı olacağı inancındayız." 
     Mektubun sonraki bölümünde ise nasıl öğrenci alınacağının teknik detayları var. Eminim bu metnin altına diğer özel okullar da hiç düşünmeden imza atacaklardır. 
     Peki MEB ve diğer ilgili kurumlar bu konuda ne düşünüyor Bildirilen karşı görüşler hep olumlu ama arkası gelmiyor. Oysa sınav yönetmeliğini delen delene. Ama yabancı okullar bu konuda bizimkiler kadar gözü kara değiller. Her şey yasal olsun istiyorlar. 
     Üniversiteye girişte olduğu gibi kolejlere giriş de tıkandı. Okullar aradıkları öğrenciyi bulamıyor. Sınav yapan kurumların ise bu umurunda değil. Peki yüzde 30’luk özel kontenjana öğrenci alınırken suiistimal olur mu Emin olun bu konuda ÖSYM ve MEB’den daha titiz davranırlar. 
     Özetin özeti Yeni sistemler sancı doğurur. Bunlar da 8 yılın sancıları. Tedavi edilmeli ki sistemin başarısına gölge düşmesin. MEB son zamanlarda sıkça olduğu gibi eminim bu konuda da doğru olanı yapacaktır. 
     
     







En büyük düşman 


Topkapı sefası 


Zirvenin gündemi 


Ankara sesimizi artık duymuyor 


No 709’un sicili 


Kaçak binada liderler zirvesi 


Kolejlere girişte yeni arayışlar 


Hastalık ve... Dış politika 


Depresyondayım, unutuldum, aldatıldım... 


Kamu vakıfları bataklığı 


Erkan Mumcu’nun çıkışı 


Mumcu ANAP’ı bırakmaz, siyaseti bırakır 


İstikrar bize haram 


Seçimlerden önce partiler tartışılıyor 


</TEXT>
</DOC>
