<DOC>
<DOCNO> 64725 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/29/spor/spo15.html </URL>
<DATE> 2002/01/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber Turu 
</HEADLINE>
<TEXT>

Çizme basını günah çıkarttı      MİLAN, son olarak Udinese maçında aldığı yenilgiyle krize sürüklenirken, spor basını, Fatih Terimli Milan’ın, Ancelotti’nin başında olduğu takıma oranla daha iyi olduğunu vurguladı. "Terim, Ancelotti’yi 7-2 mağlup ediyor" diye yazan Corriere dello Sport, ligin ilk yarısındaki Terimli Milan’ın ilk 3 maçta 7 puan aldığını, Ancelotti’nin ise 2 puanda kaldığını belirtti. 
     GAZETE, "Problemin Terim’de olduğunu düşünenler, bugün Ancelotti’yi cezalandıran rakamları görüp daha çok düşünüyor. Ama problem Ancelotti’de değil, Terim’de de değildi" yorumunda bulundu. La Gazzetta dello Sport da "Terimli Milan, Ancelotti’ninkinden daha iyi" başlığıyla rakamlarla Türk teknik adamın daha başarılı olduğunu gösterdi. 
     
Hakan Şükür yüreklendirdi      İTALYA’NIN Tutto Sport gazetesi "Hakan Şükür, Carmignani’yi yüreklendiriyor" başlığı altında verdiği haberinde, Türk futbolcuyla birlikte teknik direktör Carmignani’nin takımı daha ofansif oynattığını yazdı. Parma’da, Hakan Şükür’ün, 12 golü bulunan takımın golcüsü Di Vaio’ya büyük boşluklar yarattığı da kaydediliyor. Parma, Brescia ile kupa maçını perşembe günü oynayacak. 
     
Bozuk paraya ömür boyu men      ARSENAL, İngiltere Federasyon Kupası’ndaki Liverpool maçı sırasında sahaya bozuk para atan taraftarına ömür boyu men cezası verecek. Polisin soruşturması sonunda rakip takımdan Carragher’a isabet eden parayı atan kişinin tespit edilmesi halinde, bu taraftar bir daha Arsenal maçlarına giremeyecek. Polis, bozuk parayı tekrar tribüne fırlatan Carragher için de soruşturma başlattı. 
     
Cim - Bom’un rakipleri huzursuz      ŞAMPİYONLAR Ligi’nde Galatasaray ile aynı grupta bulunan Barcelona ile Roma sıkıntılı günler geçiriyor. Osasuna yenilgisi sonrası yönetime istifasını veren Barcelona Teknik Direktörü Rexach’ın bu isteği geri çevrildi. Roma’da ise Brezilyalı Assuncao’nun 5 hafta oynayamayacağı açıklandı. 
     
Demirdal’ın anısına      FATİH Terim, Türkiye Futbol Antrenörleri Derneği Adana Şubesi tarafından düzenlenen, "Neden Orhan Demirdal " konulu paneldeki konuşmasında, sporun gelişmesinde yöneticilere büyük görevler düştüğünü, Demirdal’ın yöneticiliğinde Adana Demirspor’un her zaman iyi yerlerde olduğunu söyledi. Panelde diğer konuşmacılar da, Demirdal’ın, Adanaspor’da vefa duygusu yarattığını söylediler. 
     
Samsunspor’a iki takviye      GÖZTEPE yenilgisiyle taraftarın tepkisini çeken Samsunspor, kadrosunu iki yabancı futbolcu ile güçlendirecek. Yönetim, daha önce Ankaragücü’nden de forma giyen Brezilyalı orta saha oyuncusu Souza ile forvet Nicoleas’ın transferini bitirme aşamasına geldi. Teknik Direktör Yücel Uyar’ın istifasını kabul etmeyen yönetim, bu akşam takıma moral yemeği verecek. 
     
Rizespor öfkeli      GALATASARAY’A farklı yenilen Çaykur Rizespor, maçın hakemi Ali Uluyol’a ateş püskürüyor. Basın Sözcüsü Hasan Külünkoğlu, "Uluyol hatalı bir penaltı verdi ve Oumar’a kırmızı kart gösterip, direncimizi kırdı. Galatasaray’ın hakem katkılarına ihtiyacı yok" dedi. Teknik Direktör Karol Pecze de, "Hakem ipimizi çekti" diye konuştu. 
     



 SPOR 


























</TEXT>
</DOC>
