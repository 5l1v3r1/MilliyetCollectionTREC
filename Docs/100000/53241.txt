<DOC>
<DOCNO> 53241 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/20/son/soneko34.html </URL>
<DATE> 2001/11/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Gurbetçilerin para transferini Dışbank yapacak 
</HEADLINE>
<TEXT>

     ''Dünya çapında en süratli para gönderme ve alma yöntemini'' uygulayan Amerikan Western Union Şirketi ile Dışbank arasında bugün Viyana'da bir işbirliği anlaşması imzalandı. 
     Yurtdışındaki Türk vatandaşlarının Türkiye'ye yapacağı para havalelerinin ''Elektronik Para Transferi'' sistemiyle anında alıcısına ulaşmasını öngören projeyi Türkiye'de uygulamaya koyan Western Union, Türkiye'deki ağını Dışbank ile büyütme kararı aldı. 
     Dışbank Genel Müdürü Faik Açıkalın, Viyana'da düzenlenen imza töreninde, Dışbank'ın katılımı ile daha önce Western Union para transfer hizmetlerinin ulaşamadığı Doğu ve Kuzey Anadolu bölgelerinde de hızlı para gönderme hizmetinin başlamış olacağını belirterek, buna ek olarak yurtdışında yaşayan 5 milyondan fazla Türk vatandaşının da Western Union ile Türkiye'nin her yerine hızlı para gönderme hizmetinden faydalanabileceğini bildirdi. 
     Western Union International Başkanı Bill Thomas ise ''Dışbank'ın katılımı ile Türkiye'deki ağımızı büyük ölçüde genişletiyoruz. 
     Türkiye, yurtdışında yaşayan önemli bir nüfusa ve güçlü bir büyüme potansiyeline sahip. Türkiye'de Dışbank gibi saygın, tecrübeli, kaliteli müşteri hizmeti sunan, eğitimli personele sahip ve yüksek teknoloji kullanan bir kurumla işbirliği yapmaktan son derece memnunuz'' diye konuştu. 
     Western Union ile Dışbank arasında Viyana'da imzalanan işbirliği anlaşmasından sonra bir basın toplantısı düzenleyen taraflar, ''Yurtdışında yaşayan Türk vatandaşları ile Türkiye'ye gelen milyonlarca turistin Türkiye'ye para transferlerini Western Union büroları ile PTT veya bazı yerel bankların şubelerinden yapabileceklerini, Western Union kanalı ile yapılan para transferlerinin anında Dışbank kanalı ile Türkiye'deki alıcısına ulaştırılacağını" söylediler. 
     Western Union Yönetim Kurulu üyesi Charlie Fote, para transferlerinde her ülkenin bankacılık yasalarının geçerli olduğunu, yasaların belirlediği limitlere uyulacağını ve transfer ücretinin ise havale miktarının yüzde 3 ila 5'i oranında olacağını belirterek, bu miktarın bankaların uyguladığı orandan çok daha düşük olduğunu bildirdi. 
     






</TEXT>
</DOC>
