<DOC>
<DOCNO> 99780 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/03/spor/yturk.html </URL>
<DATE> 2002/08/03/ </DATE>
<TIME>  </TIME>
<AUTHOR>  </AUTHOR>
<HEADLINE>
90 Dakika 
</HEADLINE>
<TEXT>

     YALÇIN TÜRK 

     Fenerbahçe’nin sezon açılışı muhteşem oldu. Gerçi tribünler tamamen dolmadı, seyirci ile güvenlik güçleri arasında tatsız olaylar yaşandı. Buna rağmen atılan birbirinden güzel goller tam bir şölen havası yarattı. Dakikalar 19’u gösteriyordu. Rakip sahada topla buluşan Ortega, Revivo’nun koşu yoluna ustaca bir pas bıraktı. İsrailli oyuncu meşin yuvarlağı kontrol ettikten sonra mükemmel bir vuruşla tribünleri ayağa kaldıran ilk golü attı. Golden hemen iki dakika sonraydı. Topa inanılmaz şekilde hükmeden Ortega Ogün’ü kaçırdı. Kaptan rakipten sıyrıldı, ancak kendini yerde buldu. Muhittin Boşat beyaz noktayı gösterdi. Topun başına gelen Washington, meşin yuvarlağı ve kaleciyi ayrı ayrı köşelere göndererek skoru 2-0 yaptı. 
     Skor üstünlüğü yakalayan Fenerbahçeli oyuncular fizik güçlerini ekonomik kullanmak yerine gereksiz koşular ve top kayıpları ile zaman zaman göz zevkini bozdu. Özellikle ikinci yarıda tempo çok düştü, gereksiz geri paslar can sıktı. Ortega ile Revivo yan yana oynayamaz diyenlerin suratına 32. dakikada okkalı bir şamar indi. Arjantinli yıldız şık bir topuk vasıtıyla Revivo’yu gördü, müthiş solak öyle bir plase yaptı ki, kaleci Randelovic golü hayranlıkla izledi. 3-0’lık skor Fenerbahçe’ye rehavet getirdi. 36. dakikada duran toptan gelen ortayı Fenerbahçe savunması seyretti ama Boskovic hatayı affetmedi, durumu 3-1’e getirdi. Sarı - Lacivertliler ikinci yarıya da Washington’un golüyle başlayarak farkı üçe çıkardı. Serhat takımı inanılmaz ateşledi. Kızılyıldız’ın sağ tarafı adeta felç oldu. Genç oyuncu 50. dakikada taşıdığı topu penaltı noktasına kesti. Bu nefis ortaya Washington mükemmel bir kafa vurarak hat - trick yaptı. Yan toplar Kızılyıldız maçında Fenerbahçe’nin belası oldu. Konuk takımın kenar ortaları kale önünde sürekli tehlike yarattı. 58. dakika dolarken Boskoviç yine bir yan topu Oğuz’un üstünden ağlara bıraktı. 
     Revivo saha içindeki performansıyla yine seyirciyi coşturan isimdi. 73. dakikada Rapajc bir dozer gibi rakiplerini eze eze ceza alanına yöneldiği sırada faulle durduruldu. Topu başına İsrailli yıldız geldi. İki direğin birleştiği köşeye topu bırakarak geceye muhteşem bir nokta koydu. 
     



 SPOR 



























</TEXT>
</DOC>
