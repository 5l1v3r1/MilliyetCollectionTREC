<DOC>
<DOCNO> 68413 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/19/spor/spo15.html </URL>
<DATE> 2002/02/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber Turu 
</HEADLINE>
<TEXT>

Ne yaptın Hakan      İTALYAN medyası Parma’nın, Torino’ya 1 - 0 yenildiği maçta Hakan Şükür’ün kaçırdığı golü konuşuyor. Kaleci ile karşı karşıya kalan milli golcü için, "Hakan zor olanı yaptı. Mutlak golü kaçırdı. Yapılabilecek en kötü vuruşu yaptı" ifadeleri kullanıldı. Ancak Hakan’a, Di Vaio ve Bonazzoli’den daha yüksek puan verildi. 
     
Baliç bitti      FENERBAHÇE’DEN sonra gittiği İspanya’da önce Real Madrid ile ipleri koparan Baliç, kiralık olarak geçtiği Rayo Vallecano’da da sorun çıkardı. Tenerife maçında ilk on birde olmadığını gören Boşnak oyuncu kampı terk etti. Durumdan habersiz olan teknik direktör Manzano, devre arasında oyuna almak istediği Baliç’i göremeyince, "O artık bitti" dedi. 
     
Uyar istifa etti      LİGİN ikinci yarısında aldığı mağlubiyetlerle küme düşme hattına inen Samsunspor’da Teknik Direktör Yücel Uyar görevinden istifa etti. Başkan Yusuf Ziya Yılmaz’a istifasını sunan Uyar, "Maddi sorunlar tam olarak aşılamadı. Bir yıldır da kulüpten bir tek lira almadım. Sahipsizlik beni kahretti. Artık dayanacak gücümüz kalmadı" dedi. 
     
Dilmen de gitti      İKİNCİ Lig A Kategorisi’nde Başkent deplasmanında Şekerspor’a 4 - 1 yenilen Adanaspor, Teknik Direktör Rıdvan Dilmen ile yollarını ayırdı. Yönetim sezon başında Yimpaş Yozgatspor’u çalıştıran Bahri Kaya ile anlaşmaya vardı. 
     
Çerçi bıraktı      MALATYASPOR Başkanı Mehmet Yaşar Çerçi, belediye başkanlarının profesyonel kulüp başkanlığı yapamamaları konusunda tasarı hazırlanması üzerine istifa etti. Çerçi, "Şu anda TBMM Alt Komisyonu’nda kabul edilen karar nedeniyle istifa ediyorum" dedi. İkinci Başkan Hikmet Tanrıverdi başkanlığa vekalet edecek. 
     
Arjantin’de terör      ARJANTİN’DE iki maçta çıkan olaylarda iki kişi hayatını kaybederken, 14 kişi yaralandı, yüzlerce kişi de gözaltına alındı. Independiente - Racing Club derbisi öncesi yaşanan futbol vahşetinde, bir kişi vurularak, bir diğeri de bıçaklanarak öldürüldü. 12 yaşındaki bir çocuk da ağır yaralı olarak hastaneye kaldırıldı. La Plata’daki Estudientes - Gimnasia maçında da 10 polis yaralanırken, 30 kişi gözaltına alındı. 
     
Sürat serbest      ABD’NİN Salt Lake kentinde bayanlar bin metrede ABD’li Chris Witty, 1.13.83 ile altına ulaşırken, Kış Olimpiyat’ında altıncı sürat pateni finalinde dördüncü Dünya rekoru da kırılmış oldu. Bin metrede tüm rakipleri düşerken ayakta kalarak Avustralya’ya oyunlar tarihindeki ilk madalyayı kazandıran sürat patenci Steven Bradbury adına hatıra pul bastırıldı. 
     



 SPOR 

























</TEXT>
</DOC>
