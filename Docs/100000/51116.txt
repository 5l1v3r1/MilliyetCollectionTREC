<DOC>
<DOCNO> 51116 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/07/son/sonspo01.html </URL>
<DATE> 2001/11/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe'nin eski çalıştırıcısı Löw'den uyarı... 
</HEADLINE>
<TEXT>

     Futbolda Dünya Kupası Avrupa elemelerinde, 10 Kasım Cumartesi günü başkent Viyana'da yapılacak Avusturya-Türkiye play-off baraj ilk maçını değerlendiren Fenerbahçe'nin eski teknik direktörü Alman Joachim Löw, Avusturya Milli Takımı'na en az ''2-0 lık skor'' önerisinde bulundu ve, ''Eğer Viyana'da galip gelemezseniz İstanbul'da cehenneme düşersiniz'' dedi. 
     Fenerbahçe'den ayrıldıktan sonra Avusturya'nın FC Tirol Innsbruck takımını çalıştıran Joachim Löw, Kurıer Gazetesi'ne verdiği demeçte, Türk Milli Takımı'nı play-off baraj maçlarının favorisi olarak gösterdi ve, ''Baraj maçları Türkler için milli bir davadır. Takımın arkasında tüm ülke duruyor. Türkler bu maçları almak ve 1954 yılından beri hasret duydukları Dünya Kupası'na gidebilmek için tüm güçlerini harekete geçireceklerdir. Türklerin son yıllarda çok iyi bir durumda olduklarını ve Avrupa takımlarında oynayan lejyonelere sahip olduklarını da unutmamak gerekir'' diye konuştu. 
     Avusturya'nın Dünya Kupası finallerine gidebilmesi için Viyana'daki ilk maçta en az ''2-0 lık bir galibiyet alması gerektiğini'' belirten Löw, ''Bir beraberlik Avusturya'ya yetmez. 
     Çünkü rövanşta İstanbul cehennemine düşersiniz. Ali Sami Yen Stadı'ndan bugüne dek Juventus ve Milan gibi devler bile kurtulamadı'' diye konuştu. 
     Bu arada Avusturya Milli Takımı Teknik Direktörü Otto Bariç, eşinin doğumu neadeniyle kampa katılamayan 1860 Münih takımındaki lejyoner oyuncu Harald Cerny'nin yerine Ried takımından Helwig Drechsel ile Austria Wien takımından Roland Linz'i kadroya aldı. 
     






</TEXT>
</DOC>
