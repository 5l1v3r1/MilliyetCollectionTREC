<DOC>
<DOCNO> 57041 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/13/son/sonspo11.html </URL>
<DATE> 2001/12/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Galatasaray, Lucescu ile ''devam'' kararı aldı 
</HEADLINE>
<TEXT>

     Galatasaray'da, teknik direktör Mircea Lucescu'nun önceki gün düzenlediği basın toplantısında söylediği sözler nedeniyle yönetimle yaşadığı sorunlar, bugün tatlıya bağlandı. 
     Teknik direktör Mircea Lucescu ile görüşmek için Florya Metin Oktay Tesisleri'ne gelen kulüp başkanı Mehmet Cansun ile ikinci başkan Fatih Altaylı, Rumen çalıştırıcının yerine kulüp sportif ilişkiler direktörü Mete Razlıklı ile konuştular. Fatih Altaylı, görüşmeden sonra başkan Cansun ile aynı anda tesislerden ayrılırken Lucescu ile ''devam'' kararı aldıklarını açıkladı. 
     Altaylı, ''Sportif ilişkiler direktörümüz Razlıklı'ya, Rumen çalıştırıcıyla bir ön görüşme yapmasını söylemiştik. O da dün gece ve bugün olmak üzere 2 kere Lucescu ile görüşüp, bizi bilgilendirdi'' dedi. 
     Fatih Altaylı, şunları kaydetti 
     ''Lucescu'nun Razlıklı'ya, Ben Galatasaray'a kazan kaldıracak durumda değilim. Çünkü bugüne kadar yönetim kurulu her zaman bana destek verdi. Ben sadece geçtiğimiz sezon var olan borçları, kazanılan başarılarla ödediğimizi anlatmaya çalışmıştım. Yönetimle ilgili bir sorunum yok. Sözlerim yanlış aksettirildi. Anlaşılamamaktan şikayetçiyim. Gerekliyse bundan dolayı da özür dilerim dediğini öğrendik. Bunun üzerine de açıklamaları yeterli gördüğümüz için kendisiyle devam kararını aldık. Sorunumuz kalmadı.'' 
     






</TEXT>
</DOC>
