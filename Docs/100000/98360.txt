<DOC>
<DOCNO> 98360 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/27/son/sonspo01.html </URL>
<DATE> 2002/07/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe, ön eleme maçlarından hep gülerek çıktı... 
</HEADLINE>
<TEXT>

     Avrupa Şampiyonlar Ligi'ne katılabilmek için 3. ön eleme turu maçında geçen yılın UEFA Kupası Şampiyonu Hollanda'nın Feyenoord takımı ile karşılaşacak Fenerbahçe, bugüne kadar Avrupa kupalarında oynadığı eleme maçlarında hep turu geçen taraf oldu. 
     Avrupa Kupası maçlarında, Şampiyonlar Ligi'nde 2 ve UEFA Kupası'nda 3 olmak üzere toplam 5 kez ön eleme maçı oynayan sarı-lacivertliler, her defasında bir üst tura çıkma şansını elde etti. 
     Daha önce 2 kez katıldığı Şampiyonlar Ligi'nde, 1996-97 sezonunda İsrail'in Maccabi Telaviv takımını deplasmanda 1-0 yenip, İstanbul'da rakibiyle 1-1 berabere kalan Fenerbahçe, Şampiyonlar Ligi'ne ilk kez katılma başarısını gösterdi. 
     Sarı-lacivertliler, hiç puan alamayarak büyük bir hayal kırıklığı yarattığı geçen sezon Şampiyonlar Ligi macerası öncesi ise İskoçya'nın güçlü temsilcisi Glasgow Rangers engelini ön eleme turunda geçmişti. İlk maçta rakibiyle deplasmanda 0-0 berabere kalan Fenerbahçe, İstanbul'da aldığı 2-1'lik galibiyetle turu geçmesini bilmişti. 
     
     UEFA KUPASI 
     UEFA Kupası'nda mücadele ettiği sezonlarda 3 kez ön eleme turu oynayan sarı-lacivertliler, bu maçlarda da rakiplerine tur şansı tanımadı. 
     Bu kupada mücadele ettiği en son 1998 yılında İsveç'in IFK Göteborg takımıyla eşleşen sarı-lacivertliler, ilk maçta deplasmanda 2-1 yenilmesine rağmen, İstanbul'da 1-0'lık galibiyetle 1. tura yükselmişti. 
     1995 yılında Arnavutluk'un Partizan Tiran takımıyla eşleşen Fenerbahçe, 2-0 ve 4-0'lık galibiyetlerle, 1994 yılında da Azerbaycan'ın Turan Tauz takımıyla karşılaşan sarı-lacivertliler 5-0 ve 2-0'lık galibiyetlerle bir üst tura çıkmıştı. 
     





</TEXT>
</DOC>
