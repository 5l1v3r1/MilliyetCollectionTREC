<DOC>
<DOCNO> 74572 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/26/ekonomi/eko03.html </URL>
<DATE> 2002/03/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Bürokrasi kapatmaya direndi karar bakanların 
</HEADLINE>
<TEXT>

52 kuruluşun temsilcisi bölge müdürlüklerinin kapatılmasına karşı çıktı. Kararı Başbakan Yardımcısı Özkan başkanlığındaki bakanlar komisyonu verecek 
     HARUN GÜREK Ankara 

     Yeni ekonomik program kapsamında yerine getirilmesi gereken en önemli yapısal taahhütlerden biri olan bölge müdürlüklerinin kapatılmasına karşı bürokrasideki direniş kırılamıyor. Bürokratlardan bölge müdürlüklerinin kapatılmasını isteyen çıkmazken tam 52 kamu kuruluşunun 562 bölge müdürlüğünün olduğu belirlendi. Kaç bölge müdürlüğünün kapatılacağına bakanlar karar verecek. 
     
     Son tarih 30 Mart 
     Bölge müdürlüklerinin kapatılmasına ilişkin karar IMF’ye geçen aralık ayında verilen niyet mektubu ile resmi taahhüde dönüştü. Ocak ayında verilen asıl niyet mektubu ile kararın 30 Mart’a kadar uygulanacağı bildirildi. Kapatma kararının alındığı tarihten bu yana geçen beş ayda Bakanlar Kurulu’nda imzalar tamamlanırken bürokratlar ikna edilemedi. 
     Başbakanlık’ta geçen hafta yapılan toplantıda, bürokrasiden gelen direnişin kırılamaması üzerine bakanlar, kamu kuruluşlarına "O zaman hangi bölge müdürlüklerinin kapatılacağını siz belirleyin" talimatı verdi. İşin içinden çıkamayan bakanların bu talimatının ardından, her kamu kuruluşu kendi çalışmasını yaparak, dün Başbakanlığa getirdi. 
     Başbakanlık Müsteşarı Ahmet Şağar’ın başkanlığında dün bürokratların yapıp getirdiği çalışmaların değerlendirilmesi amacıyla düzenlenen toplantıya 52 kamu kuruluşunun temsilcisi katıldı. Yani kamuda tam 52 kamu kuruluşunun bölge müdürlüğü ya da bölge yapılanması bulunuyor. Çay - Kur’un bile 20 bölge müdürlüğü bulunduğu öğrenilirken bölge müdürlüklerinin tamamının kapatılması gerektiğini söyleyen kamu kuruluşu çıkmadı. 
     
     Hizmet veremeyiz’ dediler 
     Her kuruluş sadece bir ya da iki bölge müdürlüğünün kapatılabileceğini söyledi. Kuruluşlar adına çalışmaları sunan bürokratlar, "Bölge müdürlüğümüz kapatılırsa kamu hizmeti olumsuz etkilenir" iddiasında bulundu. 
     Başbakanlık’ta saat 17.30’da başlayan, geç saatlere kadar süren toplantıda bürokratların, kapatma kararına karşı çıkması nedeniyle, konunun Başbakan Yardımcısı Hüsamettin Özkan başkanlığında oluşturulan bakanlar komisyonuna götürüleceği ve son kararı komisyonun bu hafta vereceği bildirildi. 
     
1.7 milyar lira maaş alan işçi var      Bürokratların verdiği bilgilere göre, bayilik sistemi kurması gereken Çay - Kur’un bile 20’nin üzerinde bölge müdürlüğü var. 
     Bölge müdürlüklerinde memurların yanı sıra çok sayıda işçi de çalıştırılıyor. Bu işçilere aylık ortalama 1 milyar 700 milyon lira maaş ödeniyor. Devlet Malzeme Ofisi’nin de çok sayıda bölge müdürlüğü bulunuyor, ama kamu kuruluşlarının istediği büyük demirbaş malzemeler Ankara’dan kamyonlarla gönderiliyor. Orman Bakanlığı’nın da bir çok büyük ilde üçer birimi bulunuyor. 
     



 EKONOMİ 














</TEXT>
</DOC>
