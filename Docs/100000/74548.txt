<DOC>
<DOCNO> 74548 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/25/son/sontur04.html </URL>
<DATE> 2002/03/25/ </DATE>
<TIME>  </TIME>
<AUTHOR>  </AUTHOR>
<HEADLINE>
İsmail Cem "AB ile aramızdaki yanlış amlamaları düzeltmek lazım" 
</HEADLINE>
<TEXT>

     Dışişleri Bakanı İsmail Cem, Türkiye ile Avrupa Birliği AB arasında son zamanlarda bazı yanlış anlamalar meydana geldiğini belirterek, ''Bunları düzeltmek icap ediyor'' dedi. 
     Bakan Cem, Avrupa-Türkiye Vakfı'nca düzenlenen ''Türkiye ve Avrupa'nın Geleceği'' konulu konferansa katılmak ve AB Komisyonu'nun Genişlemeden Sorumlu Üyesi Günter Verheugen ile görüşmek üzere Brüksel'e gitti. 
     Cem, hareketinden önce Atatürk Havalimanı'nda yaptığı basın toplantısında, Brüksel'de bugün ilk olarak Avrupa-Türkiye Vakfı'nın toplantısına katılarak bir konuşma yapacağını ifade ederek, konuşmasında ''Türkiye'nin AB ilişkileri, Türkiye ile AB'nin ortak geleceği'' hakkında düşüncelerini anlatacağını bildirdi. 
     Vakfın, Türkiye'nin ihtiyaç duyduğu ''tanıtım'' konusunda önemli bir işlevi olduğunu vurgulayan Cem, şunları söyledi 
     ''Kendimizi bazen haklı olarak eleştiriyoruz. 'AB konusunda yeterli tanıtımı yapabilmekte miyiz, anlatabilmekte miyiz ' diye. Bu eleştiriye devam edelim. Fakat bunun bir boyutu daha var. Aslında Türkiye-AB ilişkilerinin AB'deki tanıtımı, aynı zamanda AB üyesi ülkelerin de vazifesi. Bu ülkelerde Türkiye ile beraberliğin önemini kavrayabilmiş olanların, aynen bizim gibi bu tanıtımda işlev taşıması gerekiyor.'' 
     
     VERHEUGEN İLE GÖRÜŞME 
     Dışişleri Bakanı Cem, Brüksel'de, AB Komisyonu'nun Genişlemeden Sorumlu Üyesi Verheugen ile daha önceden belirlenen bir görüşme yapacağını da kaydederek, ''Buna doğrusu ben ihtiyaç duymaktayım. 
     Verheugen de ihtiyaç duymakta. Zira son zamanlarda Türkiye ile AB arasında bazı yanlış anlamalar meydana geldi. Bunları bir rayına oturtmak, düzeltmek icap ediyor'' dedi. 
     Görüşmede 2 konu üzerinde duracağını anlatan Cem, şöyle devam etti 
     ''Türkiye'nin AB içindeki gelişme sürecini netleştirmek ihtiyacı var. Bu netleşmeyi de büyük, iddialı sözlerle, hele zaman zaman rahatsızlık yaratacak yaklaşımlarla değil, sükunet içinde, kararlılıkla, akıl yolunda yapmamız lazım. Son zamanlarda oluşan yanlış anlamaları ortadan kaldırmaya çalışmak, yanlış anlamaya yol açmış ve açabilecek söz ile davranışlardan uzak durmak gerek.'' Cem, Verheugen ile görüşmesinde ayrıntılı olarak ele alacağı diğer bir konunun ise ''Kıbrıs'taki görüşmelerin gelişimi'' olduğunu dile getirerek, şunları kaydetti 
     ''Bundan 10 gün kadar önce Verheugen, KKTC Cumhurbaşkanı Denktaş ile görüşmüştü. Bu görüşme bazı noktalara açıklık getirdi. Çok da olumlu bir görüşme oldu. 
     Kıbrıs konusunda Türk tarafı, gerçekten yapıcı, olumlu, iyi niyetli düşünceler ortaya koymaktadır. Bu, muhataplarımız tarafından çok açıklanmasa da, Türk tarafının yaptığı girişimler dikkat çekmektedir. Bu konuda AB, gerçekten Kıbrıs'ta ortak bir çözümün oluşumuna katkı getirmek istiyorsa, o takdirde görüşmeleri ciddi şekilde değerlendirmek ihtiyacındadır. 
     Türk tarafının olumlu, yapıcı düşüncelerine Rum tarafından aynı şekilde olumlu, yapıcı karşılıklar gelmesi için AB, Rum tarafının daha gerçekçi, yapıcı değerlendirmelere girmesine katkıda bulunmak durumundadır. Bunları da Verheugen ile çok etraflı, açık konuşmak düşüncesindeyim.'' Bakan Cem, Verheugen ile yapacağı görüşmenin, ''Türkiye-AB ilişkilerinde son zamanlarda biraz netlikten uzaklaşmış olan durumu düzeltmeye yardımcı olacağını umduğunu'' da sözlerine ekledi. 
     






</TEXT>
</DOC>
