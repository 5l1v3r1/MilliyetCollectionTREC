<DOC>
<DOCNO> 51746 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/11/son/soneko07.html </URL>
<DATE> 2001/11/11/ </DATE>
<TIME>  </TIME>
<AUTHOR>  </AUTHOR>
<HEADLINE>
OPEC, petrol üretimini kısmaya hazırlanıyor.... 
</HEADLINE>
<TEXT>

     Petrol İhraç Eden Ülkeler Teşkilatı OPEC , uluslararası piyasalarda fiyatların yükselebilmesi için günlük ham petrol üretimini gelecek hafta 1.5 milyon varil kısmaya hazırlanıyor. 
     Venezüella Devlet Başkanı Hugo Chavez, Birleşmiş Milletler BM 
     Genel Kurulu'nun yıllık bakanlar düzeyindeki toplantısına katılım için ziyaret ettiği BM'de düzenlediği basın toplantısında, 11 OPEC üyesi ülkenin, global petrol arz fazlası ve petrol talebinin azalması nedeniyle üretimi kısma konusunda kesin bir görüş birliğine vardıklarını bildirdi. 
     Hugo Chavez, Viyana'daki OPEC merkezinin Meksika, Rusya ve Norveç gibi OPEC üyesi olmayan birkaç petrol üreticisi ülkeye petrol üretimlerini kısarak, fiyat artışlarını desteklemelerini istediğini söyledi. 
     Chavez, OPEC dışındaki petrol üreticilerinden birkaçının petrol üretimini artırmama hususunda mutabık kaldıklarını duyurmakla birlikte, bu ülkelerin isimlerini vermedi. 
     Dünya piyasalarında halen petrol arzı fazlasının günde 1.5 milyon varile ulaştığını ve stokların büyümeye başladığını belirten Chavez, OPEC'in 22 ila 28 dolarlık varil fiyatını takibini savunarak, bu fiyat aralığının dünya ekonomisindeki mevcut yavaşlamadan sorumlu olmadığını kaydetti. 
     OPEC üyesi ülkelerin bakanları yeni ham petrol üretim kotalarını belirlemek üzere 14 Kasım'da toplanacak. Kartel'in üyeleri arasında günlük toplam ham petrol üretiminin 1 Aralık'tan itibaren 1 ila 1.5 milyon varil arasında kısılması yolunda görüş birliği güçleniyor. 
     OPEC'in halen günlük ham petrol üretim kotası toplamı 23.2 milyon varile ulaşıyor. 
     






</TEXT>
</DOC>
