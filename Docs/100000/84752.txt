<DOC>
<DOCNO> 84752 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/18/son/sondun16.html </URL>
<DATE> 2002/05/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Afganistan'daki esrarengiz salgının sırrı çözüldü "Dizanteri" 
</HEADLINE>
<TEXT>

     Afganistan'da İngiliz askerlerinin yakalandığı ''esrarengiz'' hastalığın dizanteri olduğu iddia edildi. 
     Kabil'de Çeklerin kurduğu askeri hastanenin başhekimi Tabip Albay Jindrich Sitta, Prag gazetelerine verdiği demeçte, esrarengiz olarak nitelendirilen hastalığın ''şigella'' bakterisinin yol açtığı dizanteri olduğunu söyledi. 
     Çek albay, ''Bu işte hiçbir sır yok'' dedi ve Bagram'da İngilizlerin kurduğu hastanedeki karantina süresince, hasta ve yaralıları kabul edeceklerini belirtti. 
     Afganistan'da 13 İngiliz askeri kusma ve ishal belirtileri göstererek tedavi altına alınmış ve askerlerin gizemli bir hastalığın pençesine düştükleri ileri sürülmüştü. Hastalık ortaya çıktıktan sonra, Bagram üssünde bulunan 300'den fazla asker karantinaya alınmıştı. 
     





</TEXT>
</DOC>
