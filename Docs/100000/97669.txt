<DOC>
<DOCNO> 97669 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/24/yazar/gunes.html </URL>
<DATE> 2002/07/24/ </DATE>
<TIME>  </TIME>
<AUTHOR> Hurşit GÜNEŞ  </AUTHOR>
<HEADLINE>
Hoş geldin YTP 
</HEADLINE>
<TEXT>

     Benim gibi yaşı çok geçkin olmasa da, siyaset yaşamı hayli geçkin olanlar YTP Yeni Türkiye Partisi adı ortaya çıkınca kim bilir neler hissediyorlar .. Adapazarı’ndan Kandıra’ya giderken önce İkizce köyünden geçilir. Bu Çerkez köyünde YTP’nin kurucusu Ekrem Alican’ın bahçe içindekini evi hala görülür. Her geçişte YTP’yi ve Ekren Alican’ı anarız. YTP, şimdi bir başka biçimde kuruldu. Duygulandım doğrusu 
     1957 erken seçimlerinden sonra Hürriyet Partisi’nin CHP’yle birleşmesini içlerine sindiremeyenler YTP’yi kurmuştu. Bugünkü YTP de yenilenme direncini içlerine sindiremeyenler tarafından kuruluyor. Her iki parti de ilkeleri doğrultusunda iktidarı terk edenlerden oluşuyor. Ancak henüz YTP toplum önüne yeni bir vitrinle çıkmış değil. Şimdilik bunu sadece vaat ediyor. 
     YTP’nin "Yeni Türkiye" sloganı gerçekten insanı heyecanlandırıyor. Programının kısa ve adeta bir manifesto niteliğinde olması gayet olumlu. Ama kapsamına bakıldığında biraz aceleye gelmiş gibi. 
     YTP solcu mu olacak, merkez de mi kalacak 
     Türk halkı siyasette uzun süredir bir yenilenme arayışı içinde. Kemal Derviş’in Amerika’dan ülkesine dönüşünde, medyanın da etkisiyle, toplum onu farklı bir konuma yerleştirdi. Gerçekten "siyasette yenilik" denince akla ilk Derviş geliyor. Üstelik, Murat Belge’nin tabiriyle, İstanbul’un "hatırlı kesimleri" de onu mutlaka iktidarda görmek istiyorlar. Ve onu solcu filan da görmüyorlar. 
     Derviş’in Türkiye’ye döndüğünün ilk haftalarıydı. Bir büyük özel bankanın genel müdürünün evinde akşam yemeğindeydik. Misafirlerden biri borsacıydı. Söz döndü dolaştı, Derviş’e geldi. Ben "Derviş sol eğilimlidir" deyince borsacı bey hemen itiraz etti "Lütfen daha yeni gelmiş birini yıpratmayalım, Derviş çok düzgün birisi " diye çıkıştı. Ev sahibi genel müdür mahçup oldu ve durumu telafi etmeye çalıştı. Malum, bendenizin solculuğu tescilli "Ama, Hurşit de solcu" deyince, borsacı bey "olabilir, ama Derviş pırıl pırıl biri" dedi. Anlaşılan borsacı bey solculardan pek hazzetmiyor, Derviş’i ise kesinlikle solcu saymıyordu. İstanbul’un "hatırı sayılır kesimlerinde" durum özetle böyle. 
     Bu kesimler Yeni Türkiye’nin pek solcu olmasını da istemiyor. Malum merkez sağ çöktü. Çaresiz kalan bu kesimler şimdi hiç olmazsa sola vites küçülttürmeye çalışıyor, hatta "şunu almaz... şunu yapmazsanız... bir şey başaramazsınız" diyorlar. Ancak, YTP sol ağırlıklı olsa da, çağdaş olmalı. Bağnaz solu artık terk etmeli. Çünkü sol tutuculuk da ülkeye zarar veriyor. Bugün CHP’nin içinde düştüğü durum da buradan kaynaklanıyor. Tutucular değişimi göremediler, CHP’nin halktan kopmasına neden oldular. 
     YTP’nin tabanı ne olacak 
     Seçimlere bu denli az zaman kaldığına göre, YTP tıpkı Demokrat Parti’den kopan Hürriyet Partisi gibi bir tecelliyle karşılaşır mı çünkü örgütlenmede ciddi sıkıntılar yaşanabilir. Ancak halkta büyük tepki olduğunu da unutmayalım. 
     YTP belli bir sınıfsal tabana oturmadan, yenilenme ve çağdaşlaşma isteyen herkesi kucaklarsa çok olumlu olur. Ancak sosyal adalet bu hareketin temeli olmalıdır. Yoksa, borsacıyı tatmin edeceğim derken, gecekondudaki dışlanmışın oyu kaybedilebilir. 
     Özetle, YTP ile merkezde parçalanma sürüyor. Derlemek, toplamak ise başarıya ve siyasette devlet adamı niteliğine ulaşmışlara bağlı. 
     
     







AKP... 


Curcuna 


MHP istedikçe seçime kadar... 


Artık heyecan vermeyen konular 


Sanıklar .. Ayağa kalkın 


Askerlikle ilgili konular 


Hoş geldin YTP 


Krizle gelen fırsat. Ama .. 


Türk gençleri vize peşinde 


Zonguldak ve Ecevit’ 


"Kim bu şair " 


Pamukbank kaça satılır 


Megafon şovenizmi 


Sanayici ürettikçe sermayeden yedi 


</TEXT>
</DOC>
