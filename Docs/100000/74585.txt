<DOC>
<DOCNO> 74585 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/26/guncel/gun08.html </URL>
<DATE> 2002/03/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Pastayla protesto demokratik mi 
</HEADLINE>
<TEXT>

ÇAPRAZ ATEŞ 
     NESLİHAN CUYAR 

     Politikacılara ve işadamlarına fırlattığı pastalarla kendine dünya çapında ün sağlayan Belçikalı "pasta fırlatıcı" Noel Godin, son olarak Fransa Cumhurbaşkanı adayı İçişleri eski Bakanı Jean - Pierre Chevenement’in suratına pasta attı. Pasta da olsa, bu tür eylemleri demokratik saymak mümkün mü Görüşler şöyle 
     
Hak edene yapılırKamer Genç DYP milletvekili 
     Böyle bir protesto şekli tasvip edilecek şey değil. İnsanın übtünde kirlenme yaratıyor. Böyle bir protestoya maruz kalması için insanın çok önemli bir kusurunun olması gerekir. Kişi hak ediyorsa demokratik bir eylemdir. Kısa süre de olsa protestonun izini taşıyor. 
     
Kriminal bir eylem Emre Kocaoğlu ANAP milletvekili 
     Demokratik değil, kriminaldir. Demokrasilerde insanlar görüşlerini çok daha uygar ifade edebilir. Pasta yerine salatalık verse, kartvizitini vermiş olurdu. Böyle bir eyleme katılmak mümkün değil. Hem çocukça, hem de yanlış. Eylemi yapan da demek ki bu dili anlıyor ki, böyle davranıyor. 
     
Hoşgörülü eylemHakan Toksöz Milletveki İzleme Kom. 
     Bireyler sesini başka yollardan duyuramıyorlarsa, bu gibi eylemler gündeme gelebilir. Pasta atan kişi kendini diğer yollarla ifade edememiştir, konu hakkındaki tepkisini dile getirememiştir. Bu tür bir eylem hem etkili oluyor, hem de bir konunun medyaya yansımasını sağlıyor. Sert bir cisim atmaya değil ama pasta atılmasına hoş gözle bakılabilir. Bizde genelde yumurta atma var. Yumurta sert ve kişinin üzerini kirletiyor. 
     
Demokratik değilMelda Keskin Greenpace Akdeniz 
     Barışçıl eylem anlayışımızla uyumlu değil. Bu tür eylemleri desteklemiyoruz. Bu tarz eylemlere de yer vermiyoruz. Herkes her beğenmediğinin suratına pasta atmaya kalkarsa ne olacak Kabul edilir bir eylem değil. Kimse yüzüne pasta atılmasını istemez. Böyle bir eylemi demokratik bulmuyoruz. Onaylamamız mümkün değil. 30 yılı aşkın bir süredir çevre suçlarına tanıklık ederek dünyanın pek çok yerinde barışçıl, doğrudan eylemler gerçekleştiren Greenpeace olarak bu tür eylemler yapmadık. 
     
Soruna bağlıErgin Cinmen Avukat 
     Burada tepkiyi kamuoyunun dikkatine sunmak için dikkat çekici bir şekilde eylem yapılıyor. Böyle bir eylem yapılması için sorunun çok ciddi olması gerekir. Toplumu ilgilendiren, çözülmemiş bir sorun olması ve bunun insanı harekete geçirmesi lazım. Ya da bazıları gereksiz bir şekilde kamuoyunun ilgisini çekmek ister. Eylemin çıkış noktasının nedenini bilmek lazım. 
     
Pasta ikram edilsinUluç Gürkan DSP milletvekili 
     Eylemci protesto etmek istediği kişiye fırlatmayıp da pasta ikram etse, çok daha hoş bir hareket ve protesto tarzı olabilir. Pasta atma eylemi özellikle Türkiye’de "ekmek bulamadık" anlamına gelir. Böyle bir pasta fırlatma eylemini demokratik bulmuyorum. 
     



 GÜNCEL 


















</TEXT>
</DOC>
