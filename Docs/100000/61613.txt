<DOC>
<DOCNO> 61613 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/10/son/sonspo09.html </URL>
<DATE> 2002/01/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Ali Sami Yen kardan temizleniyor 
</HEADLINE>
<TEXT>

     Galatasaray'ın Ali Sami Yen Stadı, 15 Ocak Salı günü yapılacak Kocaelispor maçı için kardan temizleniyor. 
     Spor Yapı Şirketi elemanlarıyla Şişli Belediyesi'nin araçları ve 10 kişiden oluşan ekibi, karla kaplı stadı temizlemek için çalışmalara başladı. Kürekler ve elleriyle saha içindeki karları yere açtıkları büyük bezlerin üzerine atan işçiler, daha sonra bezleri sürükleyerek, karları sahanın kenarlarına getiriyor. Belediyeye ait bir lader ve bir grayder sahanın çevresini temizlerken, karlar kamyonlara yüklenerek stat dışına çıkarılıyor. -Ali Sami Yen Stadı Müdürü Hamit Kaşeli, yönetim kurulunun emriyle stadı 15 Ocak Salı günü Kocaelispor ile yapılacak erteleme maçına hazırladıklarını söyledi. Maça kadar stadın hazır hale geleceğini anlatan Kaşeli, ''Çim, karın altında canlı duruyor. Hava sisli, rutubet var. Rutubet karı çözüyor. Çim kardan temizlendiğinde, akşam da hava ayaz olursa, eski konumuna yakın hale gelir'' dedi. Hamit Kaşeli, karın yeniden yağması durumunda hemen müdahale ederek, sahayı tekrar temizleyeceklerini bildirdi ve ''Maçın oynanması için ne lazımsa yapacağız. Teknik direktörümüz Lucescu da burada oynanmasını istiyor. Önümüzde 2-3 gün var. Bizim için yeterli'' diye konuştu. Bu mevsim yağan yoğun yağmur nedeniyle, stadın etrafındaki çevre sularının alt katları bastığını kaydeden Kaşeli, ''Ancak motorlar, motopomplarla takviye ettik. Sahanın etrafındaki drenaj çukurlarını da genişleterek, suyun bir an önce dışarıya atılmasını sağladık. Şu anda sıkıntımız yok'' diye konuştu. Hamit Kaşeli, stat temizleme çalışmalarında Şişli Belediye Başkanı Mustafa Sarıgül'ün kendilerine büyük destek verdiğini sözlerine ekledi. Şişli Belediyesi Fen İşleri Müdürü Mehmet Zeki Ateş ise sahayı grayder ile temizlemeyi denediklerini, ancak başarılı olamadıklarını belirterek, ''Grayder batınca sahanın içini elle, kürekle temizlemek zorunda kaldık. Taraftarların düşmemesi için de stat çevresini kardan temizleyerek, buzlanmaya karşı tuzlama yapacağız'' dedi. 
     






</TEXT>
</DOC>
