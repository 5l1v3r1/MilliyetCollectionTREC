<DOC>
<DOCNO> 54939 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/30/son/sontur04.html </URL>
<DATE> 2001/11/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Geri ödenmeyen krediler için Şekerbank Genel Müdürü'ne dava 
</HEADLINE>
<TEXT>

     Ankara Cumhuriyet Başsavcılığı, Kursaç Metal A.Ş ve Mersa Ticaret A.Ş'ye kullandırılan kredilerin geri ödemelerinde, ''emniyeti suiistimal'' suçunu işledikleri iddiasıyla, Şekerbank Genel Müdürü Hasan Basri Göktan'ın da aralarında bulunduğu 6 kişi hakkında dava açtı. 
     Cumhuriyet Savcısı Abdullah Ayhan Şan, Bankacılık Düzenleme ve Denetleme Kurumu'nun suç duyurusu üzerine başlattığı soruşturmayı tamamladı. 
     Savcı Şan, hazırladığı 2 sayfalık iddianamede, Şekerbank İstanbul Şubesi'nden, Kursaç Metal A.Ş ve Mersa Ticaret A.Ş'ye kullandırılan prefinansman kredileri nedeniyle bankanın alacaklı duruma geldiği ifade edilerek, bankanın kanuni takibata geçtiği sırada, şirket ortaklarından Güven Sazak ve Süleyman Servet Sazak'ın, kişisel kefaletlerinin etkisiyle borcun idari tasfiyesi talebinde bulundukları kaydedildi. 
     İki şirkete borçlarını ödemeleri için sağlanan kolaylık sonucu bankanın toplam 750 bin dolar zarara uğratıldığı öne sürülen iddianamede, sanıkların, bankayı ''iyi bir tüccar gibi yönetmedikleri'' savunuldu. 
     İddianamede, Şekerbank Genel Müdürü Hasan Basri Göktan'ın da aralarında bulunduğu 6 banka yöneticisi hakkında, Türk Ceza Kanunu'nun ''emniyeti suiistimal'' başlıklı 508, ''cezayı artıran hal'' hükmünü içeren 510 ve ''cezayı artıran veya azaltan haller'' fiilini düzenleyen 522. maddeleri uyarınca 1 yıl 8'er aydan 10 yıl 6'şar aya kadar hapis cezası istendi. 
     






</TEXT>
</DOC>
