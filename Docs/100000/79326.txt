<DOC>
<DOCNO> 79326 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/19/son/sontur13.html </URL>
<DATE> 2002/04/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Tayyip Erdoğan kararı AK Parti'yi karıştırdı... 
</HEADLINE>
<TEXT>

     AK Parti Genel Başkanı Recep Tayyip Erdoğan, Anayasa Mahkemesi'nin kendisinin kurucu üyelikten çıkarılması için partiye verilen ihtarın yeni bir şey olmadığını belirterek, ''Genel başkanlığımızı engelleyici herhangi bir şey söz konusu değil'' dedi. 
     Erdoğan, TİSK Genel Başkanı Refik Baydur'u ziyareti sırasında, gazetecilerin konuya ilişkin sorularını yanıtladı. 
     Gerekçeli kararın kendileri için çok farklı olmadığını ifade eden Erdoğan, Anayasa Mahkemesi'nin 9 Ocak 2002 tarihinde kararı açıkladığını hatırlattı. 
     Kendileriyle ilgili 3 istemde bulunulduğunu belirten Erdoğan, bunların ilk ikisinin kurucu üye ve genel başkan olamayacağı, diğerinin ise 6 başörtülü kadın kurucu üyeyle ilgili olduğunu kaydetti. Erdoğan, ''Kurucu üye olamayacağım konusu 6'ya 5 oy çokluğuyla kabul edilmişti. Genel başkan olamayacağıma ilişkin istem oybirliği ile reddedilmişti. 6 başörtülü kurucu arkadaşımızın çıkarılması da oybirliği ile reddedilmişti'' dedi. Erdoğan, sözlerini şöyle sürdürdü 
     ''Bizim için çok farklı değişik bir şey değil. 6 aylık süre içinde arkadaşlarımızla değerlendirme yapacağız. Genel başkanlığımızı engelleyici herhangi bir şey söz konusu değil. Biz şu anda yolumuza aynen devam ediyoruz. Görevimizin başındayız. Kararlıyız, aynı şekilde, ülkemize milletimize hizmet yolunda, aynı heyecanla aynı aşkla devam ediyoruz.'' 
     
     ÇEKİLMESİ GEREKİR DİYENLER... 

     AK Parti Genel Sekreteri Ertuğrul Yalçınbayır, kararın gereğini yapmak için 6 aylık sürenin dolmasını beklemeyeceklerini belirterek, izleyecekleri yolu şöyle aktardı 
     ''Yapacağımız iş, kararın bize tebliğinden itibarın 6 ay içinde kanuna aykırılığı gidermektir. Bunu gidermek için Sayın Erdoğan'ın parti kurucu üyeliğinden ayrılması gerekiyor. Kurucu üyelikten ayrılmasıyla birlikte genel başkanlık makamı da boşalacaktır. Bu boşalma doldurulacak. Sayın Erdoğan partimize üye olabilir.'' Ertuğrul Yalçınbayır, Anayasa Mahkemesi kararının Recep Tayyip Erdoğan'ın milletvekilli olmasının önünde engel olmadığını söyledi. 
     Yalçınbayır, Anayasa Mahkemesi'nin gerekçeli kararını değerlendirirken, kararın 5 üyenin ret, 6 üyenin kabul oyuyla şekillendiğini belirterek, ''Karara ret oyu verenlerin karşı yazılarındaki gerekçeleri, biz de dava dilekçesine yansıtmıştık. Bize göre davanın reddi gerekirdi'' dedi. 
     Kararın bağlayıcı olduğunu, ancak hukukçular arasında ciddi bir şekilde değerlendirileceğini belirten Yalçınbayır, bunların Türk yargısının vardığı ve varacağı seviyeyi de ortaya çıkaracağını ifade etti Karara bağlı olarak, ''Erdoğan'ın milletvekili olamayacağı'' düşüncelerinin de ifade edildiğini vurgulayan Yalçınbayır, ''Davanın açıldığı ve gerekçeli kararın açıklandığı kararın yazılmasından önce, 6 Şubat 2002 tarihinde 4744 sayılı yasa ile TCK'nın 312. maddesinin ikinci fıkrası değiştirildi. 'Basit tahrik' suç olmaktan çıktı, 'nitelikli tahrik' suç olarak belirlendi. 
     Tayyip Bey'in Siirt'teki konuşması bugün suç değil. Bunun yasal sonuçları ise devam ediyor'' görüşünü savundu. 
     





</TEXT>
</DOC>
