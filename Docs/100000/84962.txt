<DOC>
<DOCNO> 84962 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/20/guncel/gun01.html </URL>
<DATE> 2002/05/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Susurluk kupası’ Ayaş’ın 
</HEADLINE>
<TEXT>

Susurluk davasında mahkum olan Korkut Eken adına düzenlenen halı futbol turnuvasında kupayı Elazığ Bağımsız Milletvekili Mehmet Ağar verdi 
     ANKARA Milliyet 

     Susurluk davasında mahkum olan ve Ayaş Cezaevi’nde bulunan Korkut Eken adına düzenlenen halı saha futbol turnuvası sona erdi. 
     Eken’in kaldığı cezaevinin bitişiğindeki sahada düzenlenen Ayaş’taki turnuvaya, çok sayıda ünlü sanatçı ve futbolcu katıldı. Ünlüler arasında şarkıcı Sinan Özen, Küçük Onur, Altay, futbolculardan Ali Eren, Serdar Topraktepe, Bülent Uygun, Mehmet İpek, Selim Özen, Tarık Daşgün, Fatih Tekke, Gökdeniz, Dünya ve Avrupa şampiyonu güreşçi Şeref Eroğlu yer aldı. 
     Final maçında Sinanlı Gençlikspor’u 3-2 yenen ve birinciliği elde eden Ayaş Belediyespor’un kupasını, Elazığ Bağımsız Milletvekili Mehmet Ağar verdi. Turnuva sonunda yapılan şöhretler karması maçında Mehmet Ağar’ın yanı sıra Ünal Erkan, Yavuz Kayral, Bülent Uygun, Serdar Topraktepe ve Tolga Ağar’ın bulunduğu takım, Sinan Özen, Ali Eren, Küçük Onur, Mehmet Şenkal, Mehmet İpek ve Selim Özen’den oluşan takımı 7-5 yendi. Karşılaşmada Mehmet Ağar 3 gol attı. 
     Turnuvada ikinci olan Sinanlı Gençlikspor’a kupasını, Ünal Erkan, üçüncü Dolunayspor’a da Keçiören Belediye Başkanı Turgut Altınok verdi. 
     



 GÜNCEL 














</TEXT>
</DOC>
