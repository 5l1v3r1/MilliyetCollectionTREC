<DOC>
<DOCNO> 65089 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/31/guncel/gun06.html </URL>
<DATE> 2002/01/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Üç aziz yortusu çocukları yordu 
</HEADLINE>
<TEXT>

Yunanistan Dışişleri Bakan Yardımcısı Magriotis’in de katıldığı Üç Aziz Yortusu uzayınca bazı öğrenciler baygınlık geçirdi 
     AYTEN GÖRGÜN İstanbul 

     Yunanistan Dışişleri Bakan Yardımcısı Yannis Magriotis, dün Fener Rum Patrikhanesi’nde "Üç Aziz Yortusu" nedeniyle düzenlenen ayine katıldı. Magriotis, eşi Fotini ve beraberindeki heyetle birlikte geldiği Fener Rum Patrikhanesi girişinde din görevlilerince karşılandı. Magriotis, mum yakıp dua ettikten sonra ayin salonundaki yerini aldı. 
     
     Öğrenciler fenalaştı 
     Fener Rum Patriği Bartholomeos yönetiminde, Hıristiyanlar tarafından her yıl 30 Ocak’ta kutlanan Üç Aziz Yortusu Trion Lerarhon nedeniyle gerçekleştirilen ayine, Yunanistan’ın İstanbul Başkonsolosu Panos Kalogeropoulos ve cemaat üyelerinin yanı sıra Fener Rum Lisesi öğrencileri de katıldı. Öğrencilerden bazıları, uzun süre ayakta durdukları için baygınlık geçirdi. 
     
     Türkiye AB’ye girmeli’ 
     Magriotis, ayin sonrasında "Bugün çok güzel bir gün. Hem kendi milletimden olan insanlarla buluştuğum, hem de dini bir gün nedeniyle burada bulunduğum için çok mutluyum. Bu güzel havalar gibi, Yunanistan ve Türk toplumları arasındaki havanın da güzelleşmesini diliyorum" dedi. 
     Yannis Magriotis, Türkiye’nin AB adaylığı konusunda ise "Yunanistan, Türkiye’yi desteklediğini zaten beyan etmişti. İki ülkenin paylaştığı ortak noktalar var. Ümit ediyorum ki, isteklerimiz her zaman hep aynı yönde olur" diye konuştu. 
     



 GÜNCEL 


























</TEXT>
</DOC>
