<DOC>
<DOCNO> 81086 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/29/son/sonspo05.html </URL>
<DATE> 2002/04/29/ </DATE>
<TIME>  </TIME>
<AUTHOR>  </AUTHOR>
<HEADLINE>
NBA'de Lakers ve Mavericks seride 3-0 öne geçti 
</HEADLINE>
<TEXT>

     ABD Profesyonel Basketbol Ligi NBA 
     play-off birinci turunda son 2 yılın şampiyonu Los Angeles Lakers ve Dallas Mavericks, 5 maçlık seride durumu 3-0 yaparak 2. tura geçti. Boston Celtics yenilince seride durum 2-1 oldu. Portland'da yapılan maçta Los Angeles Lakers, Portland Trail Blazers'ı 92-91 yendi. Son 17.1 saniyede Trail Blazers 90-86 öndeyken Lakers'ın skorer oyuncusu Kobe Bryant 3 sayı attı. Ardından Trail Blazers'ın yıldızı Scottie Pippen 2 faul atışından 1'ini sayıya çevirdi. Bitime 2.1 saniyede Robert Horry'nin kaydettiği 3 sayıyla Lakers, maçtan 1 sayı farkla 92-91 galip ayrıldı. Trail Blazers'dan Rasheed Wallace 20 sayı, 12 ribaundla en başarılı oyuncu oldu. Bu sonuçla Trail Blazers, play-off turunda son 7 maçta üst üste yenildi aynı zamanda son 6 yılın 5'inde Lakers karşısında başarılı olamadı. Batı Konferansı'ndaki diğer maçta Dallas Mavericks, Minnesota Timberwolves'ı deplasmanda 115-102 yenerek 3-0'la ikinci tura geçen bir diğer ekip oldu. Minneapolis'de yapılan maçta Dirk Nowitzki, 28'i birinci yarıda olmak üzere 39 sayı, Michael Finley 13'ü üçüncü çeyrekte olmak üzere 30 sayı üretti. Tarihinde ilk kez üst üste 2 yıl play-off turunu geçen Mavericks'de Steve Nash 25 sayı, 11 asist gerçekleştirdi. Play-off birinci turunda üst üste 6 yıldır elenen Timberwolves'da Kevin Garnett 22 sayı, 17 ribaund, Wally Szczerbiak ve Anthony Peeler 20'şer sayı gerçekleştirdi. Mavericks'in ikinci turdaki rakibi, Hidayet Türkoğlu'nun formasını giydiği Sacramento Kings ile Utah Jazz arasındaki mücadelenin galibi olacak. Kings, seride 2-1 önde bulunuyor. Doğu Konferansı'ndaki maçta ise Philadelphia 76ers, Boston Celtics'i evinde 108-103 yenerek ilk galibiyetini alınca seride durum 2-1 oldu. Philadelphia'daki karşılaşmada 76ers'in son 15 sayısından 11'ini atan Allen Iverson 42 sayıya ulaştı. Takımda Eric Snow 23, Derrik Coleman 18 sayı üretti. Celtics'de ise Paul Pierce 29 sayı, birinci yarıda 7 kez 3 sayılık atış yapan Antonie Walker 27 sayı gerçekleştirdi. Lige yarın Doğu Konferansı'nda Toronto Raptors-Detroit Pistons, Batı Konferansı'nda Utah Jazz-Sacramento Kings maçlarıyla devam edilecek. 
     





</TEXT>
</DOC>
