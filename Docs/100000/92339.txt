<DOC>
<DOCNO> 92339 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/27/spor/spo04.html </URL>
<DATE> 2002/06/27/ </DATE>
<TIME>  </TIME>
<AUTHOR>  </AUTHOR>
<HEADLINE>
SAMBA’YA VEDA 
</HEADLINE>
<TEXT>

Trabzonspor yönetimi, Samet Aybaba’nın isteği üzerine, sürekli sorun yaratan ve Bolu’daki hazırlık kampına katılmayan Brezilyalı Jarro ile Da Silva’yı gözden çıkardı 
     MEHMET TAN 

     Mazeretleri yok 
     BORDO - Mavili yönetim, ülkelerine her gidişlerinde sorun çıkan, kulüpte de sürekli alacakları nedeniyle krize yola açan Jarro ve Da Silva’yı gönderme kararı aldı. Program bildirilen, uçak biletleri alınan Jarro ve Da Silva’nın Bolu Gerede’deki kampa katılmaması, kendilerinden de haber alınamaması bardağı taşıran son damla oldu. Noter tespiti yaptıran yönetim, bu konuda FIFA’ya ikinci kez resmi başvuru yapacak. 
     
     Aybaba kızgın 
     TEKNİK Direktör Samet Aybaba, Marco Aurelio’nun kampa katıldığını hatırlatıp, artık Jarro ve Da Silva’yı kadroda düşünmediğini söyledi. Kimseye ayrıcalık yapmayacaklarını vurgulayan tecrübeli hoca, "Dönüşleri işe yaramaz. Trabzon’un Yeniçeri Ocağı’na dönmesine izin vermeyiz" dedi. Da Silva, geçen yıl alacakları konusunda isyan etmiş, kız kardeşi kaçırıldığı gerekçesiyle de kulüpten 50 bin dolar fidye almıştı. 
     
     Yerleri dolacak 
     GELECEK yıl bedelsiz serbest kalacak olan golcü oyuncuya kulüp aranmaya başladı. Jarro, tercümanı aracılığıyla uçakta yer bulursa, bugün kampa katılacağını bildirmesine rağmen yönetim bunu ciddiye almadı. Jarro ve Da Silva’nın satılmasından elde edilecek kaynak iki oyuncunun transferinde kullanılacak. Aybaba’nın isteğiyle stoper özellikli bir libero ile bir santrfor arayışına hız verildi. 
     
     Yılmaz bilmecesi 
     TRANSFERİNDE büyük yol alınan Mehmet Yılmaz’la ilgili son pürüzlerin gidirilmeye çalışıldığı bildirildi. Samsunspor formasını giyen, ancak bonservisi Altay ve Saran firmasında olan genç santrforun 300 bin dolara kiralanmasına çalışılıyor. Saran ve Zorlu’nun sürekli fiyat artırması, transferi zora sokan neden olarak gösteriliyor. 
     
     Kalede sorun 
     TRABZONSPOR, beş gündür kaleci antrenörü olmaksızın çalışıyor. Geçen hafta sözleşme imzalanan Hamit Cihan’ın bazı problemleri olması nedeniyle gelişin geciktiği bildirildi. Cihan’ın iş sorunlarını çözüme kavuşturup, hafta sonu kampa katılması bekleniyor. Bu arada Petkoviç’in sağ dirseği su toplarken, durumunun ciddi olmadığı bildirildi. 
     



 SPOR 





































</TEXT>
</DOC>
