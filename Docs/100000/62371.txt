<DOC>
<DOCNO> 62371 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/15/son/sondun18.html </URL>
<DATE> 2002/01/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Cumhurbaşkanı Chirac'ı mahkemeye çıkaramayınca istifa etti 
</HEADLINE>
<TEXT>

     Fransa'nın başkenti Paris'teki belediye lojmanları ile ilgili yolsuzluk davasına bakan sorgu yargıcı Eric Halphen'in sürpriz istifası, yargı çevrelerini şok etti. 
     Halphen, Cumhurbaşkanı Jacques Chirac'ı, Paris Belediye Başkanı olduğu dönemde yapıldığı iddia edilen yolsuzluklarla ilgili olarak mahkemede tanık olarak dinlemek istemiş, ancak üst üstte yaptığı girişimler, dokunulmazlık gerekçe gösterilerek, Cumhurbaşkanlığı tarafından reddedilmişti. 
     Halphen, istifası ile ilgili olarak bir gazeteye verdiği demeçte, ''Ben yargıç olduğum zaman, yargı ile ilgili ideallerim vardı. Lojman yolsuzluğu ve birkaç olaydan çok etkilendim ve artık adaletin olmadığını düşünüyorum'' dedi. 
     Öte yandan, Fransa'daki çeşitli barolar, yaptıkları açıklamalarda, Eric Halphen'e destek verdiler ve yargının siyasetten bağımsız olması gerektiğine dikkati çektiler. 
     Chirac'ın, örtülü ödeneklerden usulsüz harcamalar, lojmanlardaki yolsuzluk ve sahte seçim kütükleri hazırlandığı iddialarıyla ilgili mahkemede tanık olarak dinlenmesi istenmiş, ancak her seferinde dokunulmazlık gerekçesiyle bu talepler kabul edilmemişti. 
     Muhalefetteki sağ parti, Cumhurbaşkanın mahkemede tanık olarak dinlenme girişimlerini, bu yıl yapılacak Cumhurbaşkanlığı seçimleri öncesi Chirac'ı yıpratmaya yönelik Sosyalist Parti'nin bir oyunu olarak değerlendiriyor. 
     






</TEXT>
</DOC>
