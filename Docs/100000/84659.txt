<DOC>
<DOCNO> 84659 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/18/guncel/gun06.html </URL>
<DATE> 2002/05/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Hükümet istedi, verdik’ 
</HEADLINE>
<TEXT>

Usulsüz kredi vermekten yargılanan Emlakbankası eski Genel Müdürü Erdin Arı, talimatın hükümetten geldiğini söyledi 
     NEZİH GÜROL İstanbul 

     Usulsüz kredi vererek Emlakbank’ı milyonlarca dolar zarara uğrattıkları iddiasıyla 9 arkadaşıyla birlikte yargılanan eski genel müdür Erdin Arı, "Hükümet talimat verdi. Bizde uyarak kredi verdik" dedi. 
     İstanbul 5. Ağır Ceza Mahkemesi’ndeki ilk duruşmaya, 12 yıla kadar hapisleri istenen Erdin Arı ile banka yöneticileri Yücel Altekin, Reha Abit, Hüseyin Ali Alp, Bahriye Deniz Susuz ve Ethem Dağlı katıldı. 
     Suçlamaları kabul etmeyen Arı, hükümet ve Yüksek Planlama Kurulu tarafından alınan kararlar doğrultusunda kredilerin açıldığını belirterek, "Krediler krizdeki denizcilik sektörünü güçlendirilmesi için verildi" diye konuştu. Arı, hakkındaki iddiaları hazırlayanların bankacılıkla ilgisi bulunmadığını savunarak, "Denizcilik Bankası’nın kapatılmasıyla bu bankanın görevleri de bize verildi. Sadece önümüze gelen önerge raporları doğrultusunda krediye onay verdik. Kredi taleblerini alt birimler hazırlayıp bize sundu. Usulsüzlük yapılmadı" diye konuştu. 
     Bahriye Deniz Susuz da "Biz devlet memuruyuz. Destekle yap dediler, yaptık" diyerek kendini savundu. 
     
     Bilanço olumsuz, rapor olumlu 
     Ece Denizcilik’e verilen 3 milyon 250 bin dolarlık krediye olumlu önerge hazırlayan Kadri Çeltikçi ise şirketin bilançolarının negatif gözükmesine rağmen, öz varlığının pozitif olduğunu belirlemesi üzerine olumlu raporu verdiğini söyledi. Duruşma krediyi kullanan şirket yetkililerinin dinlenmesi çin ertelendi. 
     



 GÜNCEL 





















</TEXT>
</DOC>
