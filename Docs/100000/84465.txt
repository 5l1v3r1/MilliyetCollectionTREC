<DOC>
<DOCNO> 84465 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/17/spor/aspo.html </URL>
<DATE> 2002/05/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Kalbimiz sizinle 
</HEADLINE>
<TEXT>

Antalya kampını tamamlayan Milli Takımımız, bu akşam Hong Kong’a uçacak, bir hafta süreyle buradaki turnuvada rakipleriyle boy ölçüşecek. Ardından G.Kore’ye geçip, finalleri bekleyecek 
     YAŞAR SAYGI 

     Kadro 23’e inecek 
     A Milli Takımımız, Dünya Kupası hazırlıkları için bugünden itibaren Uzakdoğu’yu mesken tutacak. Antalya kampını tamamlayan Ay - Yıldızlı ekibimiz, bu akşam ikinci etap programı olan Hong Kong Turnuvası için İstanbul’dan yoğun sevgi tezahüratları altında özel uçakla yolcu edilecek. Hong Kong’ta Güney Afrika ve ev sahibi ekiple hazırlık maçı oynayacak olan takımda 27 olan futbolcu sayısı 21 Mayıs’ta 23’e indirilecek. Yurt dışında forma giyen altı oyuncu da bugün kafileye katılacak. 
     
     Muhteşem uğurlama 
     ANTALYA’DA bir hafta kamp yapan Milli Takım, muhteşem bir törenle dün İstanbul’a uğurlandı. Teknik Direktör Şenol Güneş’e dev bir nazar boncuğu hediye edilirken, 20 davulcu eşliğinde Belek’ten Antalya Havalimanı’na 200 araçlık konvoyla uğurlanan milliler çiçek yağmuruna tutuldu. Halk oyunları gösterisi ve marşlar eşliğinde Ay - Yıldızlı kafile uçağa bindirildi. Ana sponsorlardan Pepsi de, bu akşam saat 22.00’de Polat Otel’de bir veda gecesi düzenleyecek. 
     
     Kutlama Antalya’da 
     TEKNİK Direktör Şenol Güneş, Antalya’da mükemmel bir kamp dönemi geçirdiklerini söyledi. Futbolculara aileleriyle kamp imkanı tanıdıklarını hatırlatan Güneş, "Her şey olağanüstüydü. Fiziksel gelişimi sağladık. Moralimiz üst düzeyde" dedi. Hedeflerinin gruptan çıkıp, Japonya’da mücadele etmek olduğunu vurgulayan tecrübeli hoca, "Başarılı olacağımıza inanıyorum. Başarımızı hep birlikte kutlayacağız. Asıl kutlamayı Türkiye’ye döndükten sonra yine Antalya’da yapacağız." dedi. 
     
Kurmaylar kefil      MEHMET DEMİRCAN 

     MİLLİ Takım kurmayları, Ay-Yıldızlı ekibin başarılı olacağı konusunda garanti verdi. Şenol Güneş’in yardımcısı Ünal Karaman ,"İki kez Avrupa Şampiyonası’nda mücadele etmiş bir takıma sahibiz. Futbolcularımız tecrübeli. İkinci tura çıkacağımızdan kimsenin şüphesi olmasın. Bizi desteklesinler yeter" diye konuştu. Kaleci Antrenörü Mehmet Kulaksızoğlu, Rüştü’nün mutlaka finallerde oynayacağını belirtip, "Buna rağmen diğer üç kalecimiz de çok çalışkanlar. Kale emin ellerde" dedi. Menajer Can Çobanoğlu ise, "Bu takım finale dahi çıkabilir. Yeter ki aile ortamında arkasındaki desteği görsün" yorumunu yaptı. 
     
Notlar...      Son günde şanssızlık 
     MİLLİ Takım kafilesi Belek’ten ayrılmadan önce iki şanssız olay yaşandı. Yardımcı Antrenör Ünal Karaman’ın eşinın ayağı kırılırken, futbolculardan Fatih Akyel’in kızının da bileği kesildi. Bu olaylar kafilede üzüntü yarattı. 
     
     Oyuncular iddialı 
     KAMPTA sağlanan arkadaşlık ortamı yüzleri güldürdü. İlhan, "Mutlaka başarılı olacağız" derken, sakatlığı tamamen geçen Alpay, "Bomba gibiyim. Hazırlık maçlarında formamı istiyorum" diye konuştu. Tayfur da Belek’teki kamp tesisini övdü ve "Huzur içinde çalıştık" ifadesini kullandı. 
     
     Çobanoğlu’na teşekkür 
     AY - Yıldızlı ekibimizde oyuncular ve aileleri, Antalya kampındaki organizasyon nedeniyle Menajer Can Çobanoğlu’na özel olarak teşekkür ettiler. Çalışmalar sırasında herkesin sıkıntısına yetişmeye çalışan Çobanoğlu, "Herkesin memnun olması sevindirici" dedi. 
     
     Taraftara uyarılar 
     FIFA tarafından Milli Takımımız’ın danışmanlığını yapacak olan Pasifik Ülkeleri ile Sosyal ve İktisadi Dayanışma Derneği PASİAD görevlisi Sinan Öztürk bugün bir basın toplantısı düzenleyecek. Öztürk, TSYD Aydın Doğan Eğitim Merkezi’nde kupaya gidecek seyircilere de bilgi verecek. 
     
     Çin mağlup 
     DÜNYA Kupası’nda aynı grupta yer aldığımız Çin, sahasında Uruguay’la yaptığı hazırlık maçını 2 - 0 kaybetti. Shenyang şehrindeki karşılaşmada Uruguay’ın gollerini 74 ve 86. dakikalarda Abreu attı. Öte yandan gruptaki diğer rakibimiz Brezilya’nın uzun süredir sakat olan yıldızı Rivaldo topla çalışmalara başladı. 
     



 SPOR 

























</TEXT>
</DOC>
