<DOC>
<DOCNO> 95117 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/11/son/soneko07.html </URL>
<DATE> 2002/07/11/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD, şirket yolsuzluklarını engellemek için kolları sıvadı 
</HEADLINE>
<TEXT>

     ABD Senatosu, muhasebe usulsüzlüğüyle kar sağlayan şirket yöneticilerine karşı, hapis cezasını da içeren pek çok tedbirin getirilmesine ilişkin düzenlemeleri kabul etti. 
     Cumhuriyetçi ve Demokrat Partili Senatörler, muhasebe reform yasasını görüşürken, şirket yolsuzluklarıyla savaşmak için, usülsüz yöneticilere 10 yıla kadar hapis cezası getiren bir dizi önleme ilişkin değişikliğe onay verdi. 
     Yolsuz şirket yöneticilerine karşı önlemlerin artırılması önerisi, ABD Başkanı George W. Bush'un önceki gün Wall Street'te gerçekleştirdiği konuşmada da dile getirilmişti. 
     ABD'de, Enron, Worldcom ve Imklone gibi büyük şirketlerin yöneticileri, şirketi karda göstererek hisse senetlerinin değerinin artmasını sağlamak ve bu yolla ceplerini doldurmakla suçlanıyor. 
     Kısa süre içinde aslında kar etmediği ortaya çıkan şirketler iflas ederken, hissedarlar önemli ölçüde para kaybetmiş ve örneğin ABD'nin 7'inci büyük şirketi olarak bilinen Enron gibi bir şirket bile batmaktan kurtulamamıştı. 
     ABD'de Enron benzeri büyük şirketlerde çalışanlar, emeklilik yatırımı olarak, maaşlarının bir bölümünü her ay hisse senetlerine ayırmaya yönlendirildiği için, bu tür şirketlerin batması, önemli ölçüde insanın işsiz kalmanın yanı sıra emeklilik parasını da kaybetmesine yol açıyor. 
     Vermontlu Demokrat Parti Senatörü Patrick Leahy, yolsuz şirket yöneticileri için, ''bu insanlar hapse girmeyi hakediyor. Onlar, binlerce emektar, dürüst çalışan insanın hayatını mahvetti'' dedi. 
     Demokrat Parti Nevada Senatörü Harry Reid de, ''borsa bugün 300 puan düştü. Şirketler Amerikasında güveni yeniden kurmak için birşey yapmamız gerekiyor'' diye konuştu. 
     Senato, muhasebe reform yasasına eklenen değişikliklerle birlikte yasa tasarısını görüşmeye bugün de devam edecek ve tasarının tamamına ilişkin son oylamanın yarın yapılması bekleniyor. 
     





</TEXT>
</DOC>
