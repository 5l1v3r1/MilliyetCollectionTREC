<DOC>
<DOCNO> 68733 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/21/dunya/dun01.html </URL>
<DATE> 2002/02/21/ </DATE>
<TIME>  </TIME>
<AUTHOR>  </AUTHOR>
<HEADLINE>
El Kaide avı 
</HEADLINE>
<TEXT>
Gürcistan’a ABD - Rus operasyonu iddiası... 
     CENK BAŞLAMIŞ - Moskova 

     ABD, uluslararası terörist Usame Bin Ladin ve El Kaide militanlarının saklandığı kuşkusuyla, Gürcistan’ın Pankisi geçidinde Rusya ile ortaklaşa operasyon düzenlemeyi planlıyor. 
     Rus haber ajanslarına göre, Amerikan ve Rus heyetleri arasında geçen hafta Washington’da yapılan görüşmede Pankisi’deki durum ele alındı. Moskova, Afganistan’dan kaçan Bin Ladin ve adamlarının bölgedeki Çeçenlerin yanında saklandığını öne sürüyor. Rus ajansları, görüşmede ABD Dışişleri Bakan Yardımcısı Richard Armitage’ın Pankisi’de ortak bir operasyon düzenlenmesini önerdiğini bildirdi. 
     Bir başka ABD’li yetkili de, düzenlenecek operasyonun uluslararası teröre karşı mücadelenin devam ettiğini kanıtlayacağını söyledi. 
     
     Türkiye’ye rol 
     Gürcistan Parlamentosu Güvenlik ve Savunma Komitesi Başkanı Georgiy Baramidze de, operasyonun ABD ve NATO üyesi bazı ülkelerle ortaklaşa düzenlenebileceğini söyledi. Ancak Baramidze, operasyona Rusya’nın katılmasına karşı olduklarını açıkladı. Gürcü yetkilinin operasyona NATO üyelerinin katılabileceğini belirtmesi, Türkiye’nin adını da gündeme getirdi. 
     



 DÜNYA 










</TEXT>
</DOC>
