<DOC>
<DOCNO> 91628 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/23/son/sontur13.html </URL>
<DATE> 2002/06/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Cem "Hükümet'in bozulması Türkiye'ye fatura getirir" 
</HEADLINE>
<TEXT>

     Dışişleri Bakanı İsmail Cem, AB Sevilla zirvesinin sonuç bildirisine ilişkin Laaken'den biraz farklı bir söylem beklediklerini belirterek, sonucun normal olduğunu söyledi. Cem, CNN Türk televizyonunda katıldığı bir programda, reformlara devam edilmesi durumunda, Türkiye'yi adaylığında bir sonraki aşamaya geçirecek yeni kararların, Kopenhag zirvesinde alınabileceğine yönelik Sevilla zirvesi sonuç bildisindeki Türkiye parağrafında yer alan ifadeleri değerlendirdi. 
     Cem, ''Aslında benim beklediğim gibi oldu'' derken, öyle harika bir sonuç olmadığını, normal bir sonuç olduğunu, daha fazlasını beklediklerini ve bunun için çalıştıklarını, ancak doğal olan sonucun geldiğini söyledi. Cem, ''Laaken'den biraz farklı bir söylem bekliyorduk'' dedi. 
     AB-Türkiye ilişkilerinin karşılıklı menfaate dayandığının altını çizen Cem, bu çerçevede birlik ile Türkiye ilişkilerinin gerçekler çerçevesinde ilerlediğini ve hasım durumunun ortadan kalkarak, Türkiye'nin artık AB ile değerlendirme noktasına geldiğini vurguladı. 
     Kıbrıs konusunun ise bir siyasi etken olduğunu, koşul olmadığını ifade eden Cem, ''Biz hele bir siyasi kriterleri karşılayalım, ondan sonra da AB Kıbrıs'tan dolayı ben müzakereyi başlatamıyorum diyemez. Ama hele bir desin. Çok şey yaparız'' dedi. Cem, bu çerçevede, müzakere görüşmelerine başlanmak istiyorsa, siyasi ölçütlerin karşılanmısı gerektiğini bir kez daha yineledi. 
     İdam cezasına ilişkin görüşlerini de açıklayan Cem, idam cezasının ''siyah beyaz hadisesi'' olduğunu söyledi. 
     İdam cezasının ''çağ dışı'' olduğunu ifade eden Cem, cezayı uygulayan ülkelerin hukuk anlayışı ve demokrasi açısından zaaf içinde görüldüklerini söyledi. Cem, özgürlükleri genişletirirken, bu özgürlüklerin istismarına karşı önlem getiren bir yaklaşımın benimsenmesi gerektiğini belirtti. 
     
     AGSP 
     Avrupa Güvenlik ve Savunma Politikası AGSP konusuna ilişkin olarak da Cem, Yunanistan'ın gösterdiği tepkinin Türkiye'ye değil, AB'ye olduğunu hatırlattı. 
     Cem, Türkiye'nin Ankara Mutabakatı'ndan sapmasının söz konusu olmayacağını kaydederken, önümüzdeki dönemde Türkiye'nin katkısının istenmesi durumunda bu katkının verileceğini söyledi. 
     
     KAÇAKLAR 
     Kaçaklar konusunda Türkiye'nin son yıllarda çabalarını artırdığını ve önemli başarılar elde ettiğini belirten Cem, Türkiye'yi konuya ilişkin eleştirenler için, AB içinde bazılarının ezbere konuştuğunu söyledi. 
     Cem, insan kaçakçılığının önlenmesi konusunda Hollanda ile yeni bir adım atmaya hazırlandıklarını kaydetti. 
     
     ''HÜKÜMETİN BOZULMASI TÜRKİYE'YE FATURA GETİRİR'' 
     İsmail Cem, düzenlemeler yapılamıyor diye hükümetin bozulmasının, özellikle bir ekonomik program uygulandığı bir dönemde hükümet değişikliğine gidilmesinin Türkiye için faydalı olmayacağına işaret etti. 
     Cem, ''Hükümetin bozulmasının Türkiye'ye fatura getirmesinden çekiniyorum'' diye konuştu. 
     





</TEXT>
</DOC>
