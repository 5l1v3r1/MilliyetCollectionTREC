<DOC>
<DOCNO> 52679 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/16/son/sontur15.html </URL>
<DATE> 2001/11/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Vatandaşa "Teyze, amca" denilmeyecek... 
</HEADLINE>
<TEXT>

     Bartın İl Telekom Müdür Yardımcısı Nevzat Bayraktar, yeni başlattıkları uygulama ile personelin müşterilere, ''teyze, amca, yenge, sıradaki gibi kelimelerle hitap edemeyeceklerini ve nazik davranacaklarını'' bildirdi. 
     Bayraktar, müşteri ilişkileri konusunda başlattıkları yeni uygulamalar ve planladıkları hizmetlerin tanıtımı amacıyla düzenlediği basın toplantısında, hedeflerinin, öncelikle kalite ve en hızlı hizmeti, müşteri memnunuyetini sağlayarak vermek olduğunu söyledi. 
     Müşteri servisi kurduklarını, vatandaşla memur arasındaki bankoların kaldırıldığını ifade eden Bayraktar, şunları söyledi 
     ''Başlattığımız yeni bir uygulama ile personelimiz, müşterilere teyze, amca, yenge, sıradaki gibi kelimelerle hitap edemeyecek. 
     Herhangi bir işlem için kuruma gelen müşterilerimizin, işlemleri bekletilmeden ivedi olarak yapılacak, nazik davranılarak, şeker ve kolonya ikram edilecek. Yeni sisteme uyumluluk konusunda diğer sistemlerle rekabet için kendimizi yenilememiz ve bu sisteme ayak uydurmamız gerekiyor.'' Bayraktar, Telekom İl Müdürlüğü'nün, Bartın'nda 58 bin 161 abonelik kapasitesinin bulunduğunu, bin 101 abonesinin olduğunu, ucuz internet erişimi olan ttnet'e abone sayısının 500'e ulaştığını kaydetti. 
     Bartın il genelinde aylık 780 milyar lira telefon ücreti tahakkuku olduğunu, bunun yüzde 80-85'ini tahsil ettiklerini ve kamu kurumlarının bu yıl içinde kendilerine borcu bulunmadığını anlatan Bayraktar, borçlarını ödemedikleri gerekçesiyle 554 abone için icra takibi başlattıklarını belirtti. 
     Kendilerine telefon için başvuran kişilerin hatlarının bir gün sonra verildiğini, 65 yaş üstü ve özürlü vatandaşların telefonla ilgili tüm işlemlerini, evlerinden çıkmadan 444 14 44 numaraları telefonu arayarak yaptırabileceklerini sözlerine ekledi. 
     






</TEXT>
</DOC>
