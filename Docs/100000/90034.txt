<DOC>
<DOCNO> 90034 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/15/son/soneko10.html </URL>
<DATE> 2002/06/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Miloseviç paralarını Rum Kesimi'nde aklamış 
</HEADLINE>
<TEXT>

     Eski Yugoslavya ile ilgili savaş suçları mahkemesinin başsavcısı Carla del Ponte'nin Yardımcısı Moren Tarkildse'nin, eski Yugoslavya'nın kayıp paralarıyla ilgili hazırladığı 58 sayfalık raporda, Kıbrıs Rum Kesimi'nin, Slobodan Miloşeviç'in eski Yugoslavya'ya uygulanan ambargoyu kırmak amacıyla kurduğu uluslararası kara para aklama ağının merkezi olduğu bildirildi. 
     Raporda, Miloşeviç'in kardeşlerine ait off-shore şirketlerin Rum Kesimi'ne kaydolması işlemlerini, Demokratik Parti DİKO Başkanı Tasos Papadopulos'un avukatlık bürosunun yaptığına işaret ediliyor. 
     Rum Kesimi'nde yayımlanan Alithia gazetesinin haberinde, yarım milyar Mark ve milyonlarca değişik paranın Güney Kıbrıs'a geldiği ifade edilerek, Tarkildse'nin raporunda, Güney Kıbrıs'ın büyük ve çok kompleks uluslararası para ağının başlangıcı olarak göründüğünü yazdı. 
     Gazeteye göre, Miloşeviç yönetiminin Güney Kıbrıs'ta 8 şirket kurduğu ve bunlar aracılığıyla dünyanın çeşitli ülkelerine para transfer ettiği belirtilen raporda, şirketlerin Güney'de kurulmasının nedeni, Yugoslav ordusuna silah alabilmek için, ülkeye uygulanan ambargonun kırılmak istenmesi olarak gösterildi. 
     
     MERKEZ ÜSSÜ RUM KESİMİ 
     Miloşeviç'in, biri Yugoslavya'da, diğeri yurtdışında olmak üzere bu çok kompleks ağının iki üssü bulunduğuna ve yurtdışındaki üssün Güney Kıbrıs'ta Lefkoşa'nın Rum kesimi olduğuna işaret edilen raporda, Yugoslavya Gümrük Dairesi'nden gelen paraların, merkezi Güney Kıbrıs'ta bulunan hayali şirketlere ulaşmadan önce, diğer Yugoslav organ ve bankalarına aktarıldığı kaydedildi. 
     Güney Kıbrıs'taki en az 8 şirketin Rum Laiki Halk Bankası ve bu bankanın Yunanistan Şubesi'nde hesapları bulunduğu ifade edilen raporda, söz konusu şirketlerin, ''Beogradska Banka Cyprus Offshore Banking Unit'' bankasının Yugoslav yetkililerinin hesaplarının idarecisi oldukları belirtildi. Bu şekilde para alan 5 şirketin, ''Neocom Traiding Ltd'', ''Nitrako Inc.'', ''Microti Handels Ltd'', ''Aviatrend Ltd'' ve ''Abridge Traiding Ltd'' olarak belirtiliyor ve Neocom'un Yugoslavya'ya helikopter ve helikopter yedek parçaları alımıyla ilgisi bulunduğu kaydediliyor. 
     
     RUM SİYASİLER DE İŞİN İÇİNDE 
     Rum Yönetimi Sözcü Mihalis Papapetru, Rum Yönetimi'nin, Yugoslav offshore şirketlerin Tasos Papadopulos'un avukatlık bürosuyla olan ilişkileri konusunda sürekli olarak yabancı basında haberler yayınlanmasının, ''Güney Kıbrıs için darbe olduğunu'' söyledi. 
     DİKO Başkanı Tasos Papadopulos ise, Miloşeviç'in kardeşine ait off-shore şirketlerin Güney Kıbrıs'a kaydolmasına kendi avukatlık bürosunun karıştığı yolunda basında çıkan haberleri, ''6 aydır servis edilen dondurulmuş yemek'' olarak niteledi. 
     Off-shore şirket kurulmasında söz sahibi olan mercinin, ilgili izinleri veren Rum Merkez Bankası olduğunu kaydeden Papadopulos, Güney Kıbrıs'ta 3 bin 500 Sırp off-shore şirketinin faaliyet gösterdiğini ve kendi avukatlık bürosunun bunların yalnız 22'sini kaydettirdiğini açıkladı. 
     





</TEXT>
</DOC>
