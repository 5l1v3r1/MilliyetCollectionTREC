<DOC>
<DOCNO> 55484 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/04/son/sondun09.html </URL>
<DATE> 2001/12/04/ </DATE>
<TIME>  </TIME>
<AUTHOR>  </AUTHOR>
<HEADLINE>
İsrail Arafat'ın peşini bırakmıyor, bugün de bombaladı 
</HEADLINE>
<TEXT>

     İsrail helikopterleri, bugün Ramallah'da Filistin lideri Yaser Arafat'ın karargahının 200 metre ilerisinde bulunan Filistin İçişleri Bakanlığı binasını ve polis karakolunu bombaladı. 
     Arafat'ın bombardıman sırasında karargahında olduğu belirtildi. 
     Filistinli bakan Saib Erekat, Arafat'ın binada olduğunu, ancak yaralanmadığını bildirdi. 
     Filistinli yetkili Mustafa Barguti de olayda yaralanan olmadığını açıkladı. 
     İsrail tanklarının Ramallah'ı yavaş yavaş işgal etmekte olduğunu söyleyen Barguti, ''3 milyonluk Filistin halkı, şu anda hapsedilmiş durumda. Okullar kapalı, sağlık hizmetleri durdu, yiyecek sağlamak mümkün değil. Yer yer su ve elektrik kesintileri var'' dedi. 
     İsrail Başbakanı Ariel Şaron'un bir savaş suçlusu olduğunu söyleyen Barguti, uluslararası müdahale çağrısında bulundu. 
     






</TEXT>
</DOC>
