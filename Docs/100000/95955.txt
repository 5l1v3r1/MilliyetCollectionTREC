<DOC>
<DOCNO> 95955 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/16/spor/spo02.html </URL>
<DATE> 2002/07/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Ortega zaman istedi 
</HEADLINE>
<TEXT>

Arjantinli yıldız, Fenerbahçe’ye yavaş yavaş alıştığını ifade etti "Takımda yetenekli isimler var. Büyük başarı yakalarız" diye konuştu 
     SARI - Lacivertli forma altında oynadığı ilk maçta vasatı aşamayan ve oldukça durgun gözüken Ariel Ortega, sabır istedi. Arjantinli yıldız, uzun bir aradan sonra değişik bir ortama girdiğini belirtti, "Arkadaşlarıma ve takıma yeni yeni ısınıyorum. Hemen alışmak kolay değil. Biraz zamana ihtiyacım var. Ancak çok yetenekli isimlerin olduğunu gördüm. Bu kadroyla büyük başarılar yakalarız" ifadelerini kullandı. 
     BREZİLYALI golcü Washington ise Fenerbahçe taraftarından gördüğü ilgi karşısında şaşkına döndüğünü kaydetti. Traunstein maçından sonra omuzlara alınan Washington, "Böyle bir seyirci Dünya’da çok az görülür. Fenerbahçe’ye geldiğim için çok mutluyum. Tam olarak hazır değilim. Gerçek formumu yakında bulurum" dedi. Fenerbahçeli futbolcular da Brezilyalı oyuncunun gol noktalarında çok etkili olduğunu söylediler. 
     
"Boğa gibi güçlüyüm"      Ne gerekirse yapacağım’ 
     SARI - Lacivertli takımın ilk hazırlık maçında ortaya koyduğu performansla büyük beğeni toplayan Yusuf, bu sezon herkesin kendisini konuşacağını iddia etti. Yıldız oyuncu, "Kendimi boğa gibi güçlü hissediyorum. Herşeye kulağımı tıkadım. Kadro çok geniş ama oynamam lazım. Bunun için de ne gerekiyorsa yapacağım. Görev alamazsam bile küsmem, darılmam" ifadelerini kullandı. 
     
     Hedefim Milli Takım’ 
     HEDEFİNİN Milli Takım olduğunu da belirten Yusuf, "Bu sezon çok farklı bir Yusuf seyredecekler. Koşan, mücadele eden, savaşan bir tempoda olacağım. Bu konularda hep eleştiri aldım. Bundan böyle kimse birşey söyleyemeyecek. Fenerbahçe’deki başarımla Ay - Yıldızlı formayı da hakedeceğim. Kendime çok güveniyorum. Ligin başlamasını sabırsızlıkla bekliyorum" diye konuştu. 
     
Tuncay savaşa hazır      TRAUNSTEİN karşısında 33 dakika sahada kalmasına rağmen olumlu not alan Fenerbahçe’nin yeni transferi Tuncay, sezonun ilk maçında ilk onbirde sahaya çıkacağını söyledi. Forma savaşına hazır olduğunu kaydeden genç oyuncu, "Bu savaştan galip çıkacağım. Fenerbahçe’ye yıldız oyuncunun fazlalılığını bile bile geldim. Çünkü gençliğim, enerjim ve hırsım ile sivrileceğim" dedi. 
     TAKIMDA hiç yabancılık çekmediğini belirten Tuncay, "Çok güçlü bir kadroya sahibiz. Bu sezon hem Türkiye Ligi, hem de Avrupa’da mutlaka başarılı olacağız. Gerek yabancıların, gerekse ağabeylerimizin bizimle yakından ilgilenmesi, biz gençleri daha da motive ediyor. Hocamız da gençlere büyük önem veriyor. Lorant’ın takımın başında olması ayrı bir avantaj" diye konuştu. 
     
Tempo düşmüyor      HAZIRLIKLARINA aralıksız devam eden Fenerbahçe dünü çift antrenmanla geçirdi. Kaleci Rüştü ile Fatih de ilk çalışmalarını yaptılar. Lorant, sabahki idmanda düz koşu ve kültür fizik hareketlerinin ağırlıklı olduğu bir program uyguladı. Sağ baldırında çekme olan Ogün bir ara çalışmayı bıraktı, ancak daha sonra yeniden arkadaşlarına katıldı. 
     
Simao’ya tedavi      FENERBAHÇE’NİN Traunstein ile oynadığı maçta sakatlanan ve sahalardan bir ay uzak kalacağı açıklanan Simao’nun tedavisine başlandı. Simao’nun dün çekilen MR’ında sağ bacak ön adalesinde yırtık tespit edildi. 10 gün süreyle idmana çıkmayacak olan sambacıya yoğun bir tedavi programı uygulanacak. Bu arada MR’ı temiz çıkan Rapajc’in takımla birlikte çalışmalara başlayacağı açıklandı. 
     
Silva açıklaması      YÖNETİCİ Sadettin Saran, Brezilyalı Gilberto Silva’nın transferini düşünmediklerini söyledi. Silva’nın "Fenerbahçe’de oynamak istiyorum, görüşmelerimizi bitirmedik" açıklaması için Saran, "Kendisiyle ön protokol yaptık. Bu doğru. Ancak hocamız takviye istemiyor. Bu yüzden herhangi bir girişimimiz yok" dedi. 
     
Süper satış      FENERİUM yetkilileri, Traunstein maçı öncesi gurbetçilere İstanbul’dan getirilen yeni formaları sattılar. Ürünler büyük ilgi görürken İstanbul’daki mağazaların bir günlük cirosuna ulaşıldığı belirtildi. Futbolcular da ürünlere bakarken, Fatih, Ümit Özat’a "Ali Akdeniz’in forması bile satılıyor, seninki satılmıyor" diye takıldı, "Şimdi moda Ortega. O varken, bize sıra gelmez" yanıtını aldı. 
     



 SPOR 

























</TEXT>
</DOC>
