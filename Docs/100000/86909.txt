<DOC>
<DOCNO> 86909 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/30/spor/spo10.html </URL>
<DATE> 2002/05/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Kupa Tarihçesi 
</HEADLINE>
<TEXT>

1994 ABD ya da penaltılarla gelen şampiyonluk 
     Herkes şüpheyle yaklaştı. "ABD’de kim futbol seyreder ki. O dev stadlar bomboş kalacak." Ama öyle olmadı. Tarihin en çok seyirci çeken Dünya Kupası oldu. 94 İtalya’dakinden 1 milyon daha fazla seyirci izledi maçları. Ama futbolun o kadar seyirciyi çekmeyi hak ettiğini söylemek güç olsa da dört yıl öncesinden daha iyi bir futbol vardı. 
     Brezilya’nın Avrupai futbolunun önünde duracak kimse görünmüyordu. Belki Maradona’lı Arjantin. Ama doping skandalı Maradona’yı, Cannigia’yı ve Arjantin’i bitirdi. Romario ve Bebeto tek başlarına kaldı. ABD favori gösterilen Kolombiya’yı geçerek gruptan çıktı. Brezilya hiç zorlanmadı. Dünya Nijerya’yı tanıdı. Çok iyilerdi. Baggio’nun son dakika golü ile uzayan maçta son darbeyi yine Baggio vurdu. 
     İsveç muhteşem bir kadro kurmuştu kupanın en çok gol atan takımı oldular. Onlar gibi iyi oynayan Bulgaristan’la birlikte yarı finale kadar çıktılar. Rusya, Kamerun maçında üç rekor birden kırıldı. Salenko 5 gol attı. Roger Milla, kupada oynayan en yaşlı futbolcu oldu 42 ve 6-1’lik maçta gol atarak kupanın en yaşlı golcüsü oldu. Romanya’nın ikinci turda Arjantin’i yendiği maç kupanın en güzel karşılaşmasıydı. Suudi Arabistan’ın önünü İsveç kesti. İtalya yarı finalde Bulgaristan’ı 2-1’le zor geçti, Brezilya da grupta berabere kaldığı İsveç’i 1-0’la daha zor. 
     Final tatsız tutsuzdu. Baggio yine sakat sakat oynuyordu. Ve kupa tarihinde ilk kez 120 dakikadan gol çıkmadı, ilk kez kupa sahibi penaltılarla belirlendi. Penaltılarda iki usta Baggio ve Baresi başarısız oldu. Brezilya ise Marcio Santos’la kaçırdığı ilk penaltıdan sonra hata yapmadı ve dördüncü kez kupayı kaldırdı. 
     

</TEXT>
</DOC>
