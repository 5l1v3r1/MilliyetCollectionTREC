<DOC>
<DOCNO> 82144 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/05/ekonomi/eko01.html </URL>
<DATE> 2002/05/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Kraliçe’nin kiracısı Chelsea’yi giydirecek 
</HEADLINE>
<TEXT>

     AÇIK KOYU SOHBETLER EYLEM TÜRK 

     Londra’nın en önemli moda ve ticaret merkezi Regent Street’te kasım ayında ilk mağazasını açan Ramsey, şimdi de İngiltere’nin ünlü kulübü Chelsea’nin futbolcularını giydirmeye hazırlanıyor. 
     Regent Street’teki mağazaları kraliyete ait olan Ramsey’i, bir süre önce Chelsea menejerinin ziyaret ettiğini açıklayan Ramsey’in sahibi Remzi Gür, "Koleksiyonumuzu çok beğendi ve bizden takımları için koleksiyon hazırlamamızı istedi" dedi. 
     İngiltere’nin moda merkezinde kendi markası ile mağaza açan ilk Türk markasının Ramsey olduğunu söyleyen Gür, "Mağazaya yapılan ziyaretlerde çok hoş anlar yaşanıyor. Bir keresinde ABD’li müşteriler yeni bir marka olduğumuzu görünce gelmişler. Hangi ülkenin markası diye sordular. Türk markası olduğumuzu söyleyince daha çok ilgi gösterdiler" diye konuştu. 
     Gür, yakın zamanda İngiltere’nin ünlü havaalanı Heathrow’da, Berlin ve Paris’te mağaza açacaklarını kaydetti. 
     
İngiltere’ye mağaza açan ilk hazır giyim firması sizsiniz. Neden İngiltere’yi seçtiniz 
     İngiltere zor bir pazar. Yine de Türk markalarını dünyaya kabul ettirmek çok önemli. Bir Avrupa ülkesi ama kıta Avrupasıyla benzer tarafları az. Renk bazında, yaşam biçiminde. Avrupa ülkesi olmasına rağmen Avrupa’dan kopuk gibi. Avrupa’ya sattığınız her malı İngiltere’ye satamıyorsunuz. Burada tüketicinin tercihleri farklı. İngiltere bizim için büyük bir pazar. Müşteri kitlemiz var. Çünkü ben 1970 yılından bu yana oradayım. Daha okurken kurduğum atölye, bana büyük tecrübe kazandırdı. Ayrıca İngiltere’ye uzun süredir zaten ihracat yapıyorduk. Bu nedenle mağazalaşma kararı aldık ve Region Setreet gibi önemli bir yerde mağaza açmaya karar verdik. Bu mağazanın resmi açılışını da geçen yılın sonunda yaptık. 
     
Türkiye yurtdışında mağazalaşma ve marka konusunda sizce geç kalmadı mı 
     Evet. Ben de kendimizi tanıtmak konusunda geç kaldığımızı düşünüyorum. İstanbul’da 12 bin ihracatçı var. Bunlar yabancı firmalara çalışıyorlar. Şimdi çalışıyor ama bir süre sonra yüksek maliyetler nedeniyle çalışamayacaklar. Sektörün çıkış kapısı, kendi markasını kabul ettirmiş firmaların mağazalaşmasıyla olacak. Ancak bu konuda geç de kalınmış olsa, zararın neresinden dönülürse k r demek lazım. 
     
Siz uzun zamandır buralardasınız. Avrupalı markalar Türk markalarına nasıl bakıyor 
     Avrupalı, Türk firmalarını kendine rakip görmek istemiyor. Öncelikle söylemeliyim ki Türkiye’deki iş verimi çok düşük. Avrupa’nın yüzde 40 gerisindeyiz. Türkiye’deki fabrikalar yüzde 100 verimli çalışıyorum dese bile yine de Avrupa’nın yine yüzde 40 gerisinde. Biz daha verimli üretim için çalışmalıyız. Rekabetten de çekinmemek lazım. 
     
İngilizler Ramsey ürünlerine ilgi gösterdi mi 
     Mağazamız Regent Street’te. Buradaki mülkler kraliçeye ait. Biz de doğal olarak Kraliçe’nin kiracısı oluyoruz. Regent Street, İngilizler’in çok ilgi gösterdiği bir bölge. Mağazamız açıldığından bu yana büyük ilgi gördü. Örneğin geçenlerde ilginç bir ziyaret yaşadık. Chelsea Takımı’nın menajeri mağazamıza geldi. Koleksiyonumuzu görüp beğendiğini, takımı giydirip giydiremeyeceğimizi sordu. Yani Chelsea takımını Ramsey giydirecek. Bunun dışında çok sayıda ABD’li müşteri geliyor. Yeni bir marka olduğumuzu görünce merak ediyorlar. Gelip mağazamızı inceliyorlar. 
     
     Heathrow’a mağaza 
Bundan sonra yeni mağaza açmayı düşünüyor musunuz 
     Elbette. İkinci mağazamızı haziran ayında Kuzey Londra’da Palmer Green bölgesinde açacağız. Ardından Londra’nın City bölgesinde bir mağaza daha açacağız. Paris ve Berlin’de de yer bakıyoruz. Avrupa’nın belli başlı yerlerinde olmak istiyoruz. Özellikle alışveriş merkezlerinde ve İngiltere’de Heathrow Havaalanı’nda mağaza düşünüyoruz. 12’nin üzerinde mağaza açacağız. Amacımız Ramsey zinciri kurmak. 
     
Heathrow konusunda ne gibi çalışmalar yapıldı 
     Heathrow’un işletmecileriyle görüştük. Markamızı tanımak istediler. Şimdi onlara tanıtımımızı yapacağız. Beğenirsek size okey veririz’ dediler. Şimdi bununla uğraşıyoruz. Havaalanının dört terminali var. Hiç olmazsa ikisinde açmayı planlıyoruz. 
     
     
     



 EKONOMİ 













</TEXT>
</DOC>
