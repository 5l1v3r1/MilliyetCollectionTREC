<DOC>
<DOCNO> 83116 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/09/son/sontur20.html </URL>
<DATE> 2002/05/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Kadir İnanır'a, manken Buket Saygı'ya sarkıntılıktan hapis cezası 
</HEADLINE>
<TEXT>

     Manken Buket Saygı'ya ''sarkıntılık ve hakaret ettiği'' gerekçesiyle yargılanan sinema sanatçısı Kadir İnanır, 5 ay hapis cezasına çarptırıldı. İnanır'ın cezası, 456 milyon 300 bin lira para cezasına çevrilerek ertelendi. 
     Sarıyer 1. Sulh Ceza Mahkemesi'ndeki duruşmaya, sanık Kadir İnanır ile müşteki Buket Saygı katılmadı. Duruşmada İnanır'ı avukatı Armağan Güner, Saygı'yı ise avukatı Ömer Durak temsil etti. 
     Gerekli incelemenin yapıldığını ve davanın karar aşamasına geldiğini belirten hakim, Kadir İnanır'ı ''sarkıntılık'' suçundan 6 ay hapis cezasına çarptırdı. 
     Sanığın iyi halini göz önüne alarak bu cezayı önce 5 ay hapse indiren hakim, İnanır'ın hapis cezasını ilgili yasa hükümleri uyarınca 456 milyon 300 bin lira para cezasına çevirerek erteledi. 
     Hakim, sanatçının, ''hakaret'' suçundan ise beraatına hükmetti. 
     Sarıyer Cumhuriyet Başsavcılığı'nca hazırlanan iddianamede, Kadir İnanır'ın, manken Buket Saygı'ya gönderdiği çeşitli telefon mesajlarının ve bazı davranışlarının müştekiyi rahatsız eder nitelikte olduğu belirtiliyordu. 
     İddianamede, İnanır'ın, ''sarkıntılık'' ve ''hakaret'' suçlarından 8 aydan 2 yıl 8 aya kadar hapis cezasına çarptırılması isteniyordu. 
     





</TEXT>
</DOC>
