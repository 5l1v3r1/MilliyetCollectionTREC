<DOC>
<DOCNO> 73024 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/17/guncel/gun06.html </URL>
<DATE> 2002/03/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Suudi polisi zebani gibi 
</HEADLINE>
<TEXT>

Yangın çıkan okulda örtünmeyen kızların tahliyesini engelleyen Suudi polisi, 14 kız öğrencinin cayır cayır yanmasına neden oldu 
     DIŞ HABERLER SERVİSİ 

     Suudi Arabistan’ın Mekke kentinde bir okulda çıkan yangında kız öğrencilerin başörtüsüz dışarı çıkmalarını engelleyen polisin, 14 kişinin cayır cayır yanmasına, 50 kişinin de yaralanmasına yol açtığı öne sürüldü. 
     İddiayla ilgili açıklama yayımlarken endişelerini de dile getiren Uluslararası Af Örgütü, "Haberler doğruysa, bu cinsiyet ayrımcılığının ölümcül sonuçlara yol açtığını trajik bir şekilde gözler önüne seriyor" dedi. 
     Örgüt açıklamasında, "devletin cinsiyet ayrımı politikalarının insan yaşamı pahasına uygulanması durumunda, en üst seviyede acil adımlar atılması, kadınlar ve kızların yaşamlarının hiçe sayıldığı uygulama ve politikaların değiştirilmesi gerektiği" belirtilerek, suçluların yargı önüne çıkarılması çağrısında bulunuldu. Soruşturmanın sonuçlarının halka duyurulması gerektiğini belirten Af Örgütü, Suudi Arabistan’dan, kadınlara uygulanan ayrımcılığın sona erdirilmesi için "acil önlemler" almasını istedi. 
     
     Ailelere dolar yardımı 
     Suudi Prensi El Velid Bin Talal’ın 14 kız öğrencinin ailelerine 373 bin dolar bağışlayacağı duyuruldu. Bin Talal’ın bürosundan yapılan açıklamada, prensin, Mekke Valisi Prens Abdülmecid ile işbirliği içinde, her bir aileye 26 bin dolar yardımda bulunacağı belirtildi. 
     



 GÜNCEL 

























</TEXT>
</DOC>
