<DOC>
<DOCNO> 89756 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/14/spor/spo02.html </URL>
<DATE> 2002/06/14/ </DATE>
<TIME>  </TIME>
<AUTHOR>  </AUTHOR>
<HEADLINE>
B planı devrede 
</HEADLINE>
<TEXT>

Almeyda’dan umudunu kesen Fenerbahçe, yedekte beklettiği oyunculara yöneldi. Lazio ile sözleşme imzalayacağı iddia edilen Arjantinli yıldızın yerine yine savaşçı bir orta saha futbolcusu alınacak 
     YALÇIN TÜRK 

     Eşi ikna olmadı 
     İTALYA’NIN Corriere dello Sport Gazetesi, Fenerbahçe’nin almak istediği Matias Almeyda’nın bir kaç gün içinde Lazio ile üç yıllık sözleşme yapacağını yazdı. Gazete Arjantinli yıldızın, "Başkan Aziz Yıldırım bana müthiş bir teklifte bulundu. Ancak eşim Türkiye’ye gitmeyi kesinlikle kabul etmiyor. Bu nedenle futbol yaşantımı İtalya’da sürdüreceğim. Yeni takımım da büyük bir olasılıkla Lazio olacak" sözlerine yer verdi. 
     
     Yıldırım kararlı 
     AYLARDIR Almeyda’nın transferi ile uğraşan ancak bir türlü sonuca ulaşamayan Fenerbahçe Yönetimi’nin de bu gelişmelerin ardından "B" planını devreye soktuğu öğrenildi. Arjantinli yıldızdan artık umudunu kesen Başkan Aziz Yıldırım’ın yedekte bekletilen oyunculara yöneldiği ve orta sahaya yine Almeyda tipinde savaşçı bir futbolcu alacağı belirtildi. Yönetim görüşmeleri gizlilik içinde yürütüyor. 
     
CAMARA gündemde      SARI - Lacivertli yönetimin, Westham’da kiralık oynayan Gineli Titi Camara ile ilgilendiği öğrenildi. Bonservisi Liverpool’da bulunan 29 yaşındaki golcü oyuncu daha önce de Fransa’nın Lens, Marsilya ve Saint Etienne takımlarında oynadı. Teknik Direktör Lorant’ın Camara’yı yakın takibe aldığı ve transferi bitirmek için temaslara başladığı belirtildi. 
     
Okocha’dan mesaj      NİJERYALI futbolcu, Uche’yi arayarak Fenerbahçe’de oynamak istediğini söyledi. Okocha eski takım arkadaşı ile yaptığı telefon görüşmesinde "Eğer Türkiye’ye gelirsem sadece Fenerbahçe formasını giyerim. Ancak benimle hiç temasa geçmediler. Ararlarsa hemen gelirim. Galatasaray’dan da teklif aldım ancak kabul etmeyi hiç düşünmedim" ifadelerini kullandı. 
     
LORANT gürledi      YUSUF DURSUN 

     TEKNİK Direktör Lorant sezonun açılmasına az bir süre kala Almanya’dan futbolcularına gözdağı verdi. Alman hoca, yeni sezonda mutsuz ve sorunlu oyuncu istemediğini belirtti, "Rapajc ve Almeyda gibi oyuncular başımızı ağrıtacaksa bu takıma hiç gelmesinler" diye konuştu. 
     FENERBAHÇE’DE oynamak istemeyen oyuncularla yollarını çok çabuk ayıracaklarını kaydeden Lorant, "Bu sezon büyük hedeflerimiz var. Bunun için yürekli futbolculara ihtiyacım var. Başarıya ancak formasını seven oyuncularla ulaşabilirim. Herkesi şimdiden uyarıyorum" ifadelerini kullandı. 
     
     
     
     



 SPOR 









































</TEXT>
</DOC>
