<DOC>
<DOCNO> 91876 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/25/guncel/gun15.html </URL>
<DATE> 2002/06/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Satırbaşı 
</HEADLINE>
<TEXT>

     Arsa tartışması cinayetle bitti 
     Pendik’te bir kişi, kooperatif arsası yüzünden aralarında alacak meselesi bulunan 2 kişiyi tabancayla öldürdü. Muhittin Tüfekçi, Erdoğan Aksu ve Hamit Ekşi, kooperatif arsası nedeniyle aralarında çıkan alacak anlaşmazlığını çözmek üzere dün buluştu. Üçlü arasındaki konuşma tartışmaya dönüşünce, Ekşi tabancasını çekerek Tüfekçi ve Aksu’ya ateş etti. Tüfekçi ve Aksu olay yerinde can verirken, Ekşi polis tarafından gözaltına alındı. 
     
     Tur otobüsünde 65 kilo eroin 
     Bir ihbar üzerine Macaristan’a uyuşturucu madde götürmeye çalışan "Barış KFT" adlı tur firmasına ait IDP 820 plakalı otobüs, dün TEM Otoyolu Mahmutbey turnikelerinde polis tarafından durduruldu. Otobüste yapılan aramada, bagaj bölümüne gizlenmiş 130 pakette 65 kilo 700 gram eroin ele geçirildi. Operasyon kapsamında tur firmasının sahibi Hasan Akın ile şoför Ali Sezer ve Macaristan uyruklu Janus Gubo gözaltına alındı. 
     
     Mehmet Y. Yılmaz’a Altın Kalp’ ödülü 
     Gazetemiz Genel Yayın Yönetmeni Mehmet Y. Yılmaz, 52 bin öğrencinin öğrenim gördüğü Marmara Üniversitesi’nde yazılı basının altın kalpli kişisi seçildi. Üniversitenin 119. yılında Öğrenci Konseyi’nce ilk kez düzenlenen ve öğrenci oylarıyla belirlenen "10 Altın Kalp 2002 Ödülleri" Göztepe Kampüsü’ndeki İbrahim Üzümcü Kültür Merkezi’nde dün törenle verildi. Mehmet Y. Yılmaz’ın ödülünü Haber Araştırma Müdürümüz Tunca Bengin, eski rektör Prof. Dr. Turay Yardımcı’nın elinden aldı. 
     
     Kavuk ve cüppe Halit Akçatepe’de 
     Akşehir Nasrettin Hoca şenliklerinde, 1970’ten bu yana Nasrettin Hoca’yı canlandıran sanatçı Erol Günaydın, Hoca’nın kavuğu ile cüppesini Halit Akçatepe’ye devretti. "43. Uluslararası Akşehir Nasrettin Hoca Şenliği"nin başlamasına sayılı günler kala Kabataş Kültür Merkezi’nde düzenlenen basın toplantısında Günaydın, "Hoca’nın fıkralarını birbirine karıştırmamak için kavuğu ve cüppeyi devrediyorum" dedi. 
     



 GÜNCEL 





















</TEXT>
</DOC>
