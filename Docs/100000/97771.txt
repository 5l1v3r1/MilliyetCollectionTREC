<DOC>
<DOCNO> 97771 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/24/son/sontur06.html </URL>
<DATE> 2002/07/24/ </DATE>
<TIME>  </TIME>
<AUTHOR>  </AUTHOR>
<HEADLINE>
İnterpol Yunanistan'a sordu ''Dursun Karataş orada mı '' 
</HEADLINE>
<TEXT>

     Emniyet Genel Müdürlüğü İnterpol Daire Başkanlığı, terör örgütü DHKP-C'nin elebaşı Dursun Karataş'ın Yunanistan'da olup olmadığını tespit etmek için yazı gönderdi. 
     Emniyet Genel Müdür Yardımcısı ve Emniyet Genel Müdürlüğü Sözcüsü Feyzullah Arslan, A.A muhabirinin sorusu üzerine, terörist Dursun Karataş'la ilgili 21 Temmuz tarihinde Yunan interpolüne yazılı başvuruda bulunduklarını kaydetti. Yunan ve Türk basınında yer alan iddiaların Yunan interpolüne sorulduğunu kaydeden Arslan, Yunan makamlarından henüz yanıt alamadıklarını bildirdi. 
     İki Türk diplomatı katleden 17 Kasım terör örgütüyle ilgili olarak da İnterpol Daire Başkanlığı'nın Yunan interpolüne daha önce yazı gönderdiğini hatırlatan Genel Müdür Yardımcısı Arslan, Yunan interpolünden gelen yazılı yanıtta ''Araştırıyoruz, gelişmeleri takip ediyoruz, bilgi vereceğiz'' denildiğini kaydetti. 
     





</TEXT>
</DOC>
