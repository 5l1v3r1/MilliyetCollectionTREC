<DOC>
<DOCNO> 61711 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/11/spor/yozer.html </URL>
<DATE> 2002/01/11/ </DATE>
<TIME>  </TIME>
<AUTHOR> HALİL ÖZER  </AUTHOR>
<HEADLINE>
Galatasaray isteyince 
</HEADLINE>
<TEXT>

     Galatasaray, eksiklerine rağmen Werder Bremen önünde ne yaptığını bilen bir takım görüntüsündeydi. 
     Sarı - Kırmızılılar belli ki, ilk iki hazırlık maçından sonra bayağı bir fırça yemişler. Çünkü bu kez Bremen önünde özellikle ilk yarıda tam bir konsantrasyonla oynadılar. Galatasaray takımı bu konsantrasyonu sağladığı zaman saat de tıkır tıkır işlemeye başlıyor. Her futbolcu ne yaptığını çok iyi biliyor. Sahaya iyi yayılıyorlar. Oyunu hep kontrol altında tutuyorlar. Rakibin oyun sistemini kendi taktikleriyle bozmasını çok iyi biliyorlar. Hele bir de Sergen’in orta alanda forvetin hemen arkasında verimli futbolu Galatasaray’ı daha da güzelleştiriyor. Zaten Galatasaray’ın kadrosuna baktığınız zaman zenginliğini herkes görüyor. Ama önemli olan bunu iyi kullanabilmek. Çünkü hazıra dağlar dayanmaz. 
     Galatasaray’ın zaafları yine sırıttı. Savunmadaki ağır oyuncuların durumu başa bela... O yüzden rakibin hızlı kontratakları, hele bir de süratli adamları varsa hep tehlike. Tabii bu durum orta alanın da yükünü ağırlaştırıyor. Orta alanda hücumda çoğaldığı gibi savunmada çoğalamıyor. Bremen maçında rakibin hızlı adamları kulübedeki Lucescu’ya net mesajlar verdi. 
     Galatasaray, Antalya kampını tamamladı. Ama keşke Kocaeli maçı Salı günü olmasaydı. Çünkü Sarı - Kırmızılıların kendini tam olarak toparlaması için nerden baksan bir 10 güne ihtiyaç var. Ancak şu gerçek de ortada Galatasaray eğer konsantrasyonunu tam olarak sağlarsa, oyuna kendini verirse, hazır da olmasa Türkiye’de her takımı ezer - geçer. 
     



 SPOR 
























</TEXT>
</DOC>
