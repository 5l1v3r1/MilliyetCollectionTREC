<DOC>
<DOCNO> 98796 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/30/spor/spo01.html </URL>
<DATE> 2002/07/30/ </DATE>
<TIME>  </TIME>
<AUTHOR>  </AUTHOR>
<HEADLINE>
"Asabiyim ben" 
</HEADLINE>
<TEXT>

Sahaya çıktığı zaman sakin olamadığını söyleyen Beşiktaşlı Ali Eren, "İmkan olsa elime kelepçe ağzıma kilit vurup öyle çıkacağım. Yaptığım hatalar nedeniyle duvarları yumrukluyorum" dedi 
     ORHAN YILDIRIM 

     Kendine kızıyor 
     BEŞİKTAŞ’IN kart görmesi nedeniyle en çok eleştrilen isimlerinin başında gelen Ali Eren, en az taraftarlar kadar kendine kızdığını söyledi. Yıldız futbolcu, saha içinde kontrolü kaybedip, sinirlerine hakim olamadığını açıkladı. Ali Eren, "Benim en büyük sorunum istemediğim hareketleri yapmam. İmkan olsa elime kelepçe, ağzıma kilit vurup sahaya çıkacağım. Davranışlarımdan en çok ben rahatsız oluyorum. Maçlardan sonra duvarları yumrukluyorum" dedi. 
     
     Yabancılar arasında 
     ALİ EREN sözlerini şöyle sürdürdü "Bu sezon yepyeni bir kadro kuruldu. Hiç kimsenin yeri garanti değil. Benden daha formda arkadaşlarım formayı alabilir. Bu durumda problem yapmam. Kulübede oturur, takıma yeniden girmenin formüllerini ararım. Savunmada iki Brezilyalı, bir de Kolombiyalı’nın arasında kaldım. Ancak çok ilginç, üçüyle de çok iyi anlaşıyoruz. Hatta Türkler’den bile iyi. Birbirimizi tanıyoruz, bu yüzden sorun yaşayacağımızı sanmıyorum." 
     
     Hepimiz gideriz’ 
     YENİ sezonda tek hedeflerinin şampiyonluk olduğunu açıklayan Ali Eren, hedefe ulaşmaktan başka şanslarının olmadığını söyledi. Yıldız futbolcu, "Şampiyon olmak istiyoruz. Ancak bu lig çok şeye gebe. Allah korusun, zirveye çıkamazsak hep birlikte gideriz. Yerli futbolcular arasında alternatifim yok, yabancıları ise henüz tam olarak göremedim. Geçen sezon yaşadığımız yan top zaafını tamamen çözdük. Bunda en büyük pay kalecilerin" diye konuştu. 
     
Sevenler buluşuyor      BEŞİKTAŞLI taraftarların gözbebeği Pascal Nouma bugün Siyah - Beyazlı takımla ilk antrenmanına çıkıyor. Saat 18.00’de Nevzat Demir Tesisleri’nde yapılacak olan çalışmaya taraftarların yoğun ilgisinin olması bekleniyor. İki yıllık sözleşme imzalayan golcü futbolcu, teknik heyet ve arkadaşlarıyla tanıştıktan sonra bir yıllık aradan sonra taraftarlarla buluşmaya hazırlanıyor. Fransız futbolcu, "Taraftarları çok özledim. Onlardan ayrı kaldığım dönem benim için adeta bir k bustu. Onlarla buluşacağım anı iple çekiyorum" dedi. 
     
Çilingiroğlu anıldı      GEÇTİĞİMİZ yıl kaybettiğimiz Milliyet Gazetesi yazarlarından Prof. Dr. Kaya Çilingiroğlu, dün kabri başında anıldı. Türk Sporu’na çeşitli kademelerde hizmet veren Çilingiroğlu için Zincirlikuyu Mezarlığı’nda düzenlenen törene ailesi, dostları ve spor dünyasının tanınmış isimleri katıldı. n AHMET DEMİRTAŞ 
     
Beşiktaş yarın Atina yolcusu      İSVİÇRE’DE yaptığı 25 günlük kamp çalışmalarının ardından sadece bir gün dinlenme şansı bulan Beşiktaş yarın da Yunanistan’a gidecek. Atina’da AEK’nın sezon açılışına katılacak olan Siyah - Beyazlı takım, bir gece kaldıktan sonra İstanbul’a dönecek. Perşembe günü izin yapacak olan Kartal, cuma idman yapacak, cumartesi günü de yeni sezonu açacak. 
     
Kartal’ın açılış tarihi değişti      SİYAH - Beyazlılar, yeni sezonun açılış programının tarihini değiştirdi. Kara - Kartal daha önce 3 Ağustos Cumartesi olarak açıklanan açılışı, 2 Ağustos Cuma günü saat 19.00’a aldı. Sanatçı Mustafa Sandal’ın konseriyle başlayacak olan organizasyonda daha sonra havai fişek ve ışık gösterileri düzenlenecek. Siyah - Beyazlı futbocular, tek tek taraftarlara tanıtıldıktan sonra Beşiktaş, Pancu’nun transfer edildiği Romanya’nın Rapid Bükreş takımını ağırlayacak. 
     



 SPOR 
























</TEXT>
</DOC>
