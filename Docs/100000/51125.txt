<DOC>
<DOCNO> 51125 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/07/son/sonspo10.html </URL>
<DATE> 2001/11/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Yasemin bu kez başaramadı 
</HEADLINE>
<TEXT>

     Sualtı Dalış Rekortmeni Yasemin Dalkılıç'ın Bodrum Yalıçiftlik açıklarında, ''Malzeme Destekli Sabit Ağırlıkla Serbest Dalış'' kategorisinde 72 metreye dalarak, ABD'li Tanya Streeter'e ait 70 metrelik rekoru kırma denemesi başarısızlıkla sonuçlandı. 
     Daha önce Yunanistan'ın İstanköy Adası açıklarında 30 Ekim'de hava muhalefeti nedeniyle rekor denemesini gerçekleştiremeyen Dalkılıç, bu kez Bodrum Yalıçiftlik açıklarında 72 metreye, ''yalnızca palet desteği'' ile daldı. Dalkılıç, 72 metreyden, buraya konan plaketi almayı başardı. Ancak dönüşte zorlanan sporcu, yüzeye çıkışında bayılınca plaketi yüzey hakemine veremedi ve rekor kırma girişimi başarısız oldu. 
     Yetkililer, son 5 metreye kadar herşeyin yolunda gittiğini, bundan sonra şanssızlık yaşandığını belirttiler. Dalışı 2.36'lık sürede tamamlayan Dalkılıç'a oksijen takviyesi yapıldığı ve sağlık durumunun iyi olduğu belirtildi. 
     Rekor denemesini İstanköy Kaymakamı Vasili İskolitas ile adadaki Kaldemera Belediyesi'nin başkanı Dinos Papaniolavu da Bodrum Kaymakamı Cumhur Güven Taşbaşı'nın misafiri olarak izledi. 
     ''Malzeme destekli sabit ağırlıkla serbest dalış'' kategorisinde 7 Kasım 1999'da 68 metreye dalan Yasemin Dalkılıç, ilk rekorun sahibi olmuş, daha sonra Tanya Streeter 70 metre ile rekoru geliştirmişti. 
     






</TEXT>
</DOC>
