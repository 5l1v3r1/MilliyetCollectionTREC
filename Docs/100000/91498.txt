<DOC>
<DOCNO> 91498 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/23/guncel/agun.html </URL>
<DATE> 2002/06/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Bu sevinç kalbimize EXTRA LARGE 
</HEADLINE>
<TEXT>

Yarı finale çıkan millilerimiz, bize en büyük mutluluklardan birini yaşattı... Kimi zaferi çığlıklarla kutladı, kimi ağlayarak... Bazılarının kalbi ise bu sevincin büyüklüğünü kaldıramadı 
     Dünya Kupası çeyrek final maçında Senegal’i 1- 0 yenen Milli Takım, Türkiye’yi yine sevince boğdu. Ellerinde ay - yıldızlı bayraklarla sokaklara dökülen milyonlarca kişi, "En Büyük Türkiye" sloganlarıyla zafer şarkıları söyledi. İlhan Mansız’ın attığı "altın gol"ün ardından Başkent Ankara, Kızılay Meydanı’na, İstanbul Taksim ve Bağdat Caddesi’ne, İzmir Konak’a aktı. Ankara’da Kızılay’a giden yollar kapatılırken on binler çalan müzikle kendinden geçti. En çok Tarkan’ın Milli Takım için yeniden düzenlediği parçası ve Oğuz Yılmaz’ın "Gördün mü " şarkısı çalındı. Başkenliler bir yandan dans ederken, bir yandan da "misket havasıyla" oynadı. 
     
     İstanbul ayağa kalktı 
     Milli Takımımızın dünyanın ilk dört takım arasına girmesi, İstanbul’u ayağa kaldırdı. İlhan Mansız’ın uzatma dakikalarında attığı altın gol, Sultanahmet’i bayram yerine çevirdi. Golün ardından Sultanahmet Meydanı’nı dolduran İstanbullulara bir önceki turda takımlarını elediğimiz Japon turistler de eşlik etti. Kaftan giyen iki yeniçeri de halkı selamladı. Taksim Meydanı’na akın eden binlerce insan, davul çalıp halay çekti. Vatandaşların sevinçlerine siyasiler de katıldı. 
     
     İzmir’de hayat durdu 
     İzmir’de karşılaşmanın oynandığı saatlerde hayat durdu. İlhan Mansız’ın attığı golün ardından binlerce İzmirli bayraklarını kapıp soluğu Cumhuriyet, Konak ve Gündoğdu meydanlarında aldı. 
     Balıkesir, Çanakkale ve Muğla’da da binlerce kişi ellerinde Türk bayraklarıyla uzun konvoylar oluşturarak, zafer şarkıları ve 10. Yıl Marşı’nı söyledi. Muğla’da gündüz olmasına karşın havai fişekler patlatıldı. 
     
     Akdeniz’de coşku seli 
     Antalya başta olmak üzere Akdeniz illerinde de büyük coşku yaşandı. Karşılaşmayı otel, motel, plaj, restoran ve su parklarına kurulan televizyon ekranlarından izleyen binlerce Antalyalı, maçtan sonra Cumhuriyet Meydanı’nda toplanırken, aralarında yabancıların da bulunduğu tatilciler havuzda dans etti. Afyon, Isparta ve Burdur’da da halk sokaklara döküldü. 
     Çukurova illerinde de Milli Takımın başarısı coşkuyla kutlandı. Adana’da görülmemiş bir şölen yaşandı. Adana Emniyet Müdürlüğü nezarethanesinde gözaltındaki 3 kişinin maç izlemesi için demir parmaklıkların arkasına televizyon konuldu. Adnan Menderes Bulvarı kesiminde yaklaşık 5 km’lik araç konvoyu oluştu. Diyarbakırlılar da golden sonra "Türkiye, Türkiye" sloganları atarak sokaklara döküldü. Binlerce kişinin ay- yıldızlı bayraklarla Milli Takımın başarısını kutladığı Adıyaman’da da aşırı heyecana dayanamayan emekli Şevket Göğüs, kalp krizi geçirerek öldü. 
     
Magandalar iş başında      Milli Takımın yarı finale çıkmasıyla başlayan kutlamalara maganda gölgesi düştü. Maganda silahlarından çıkan kurşunlarla biri ağır, 18 kişi yaralandı. İstanbul’da 2, Kırıkkale’de 2, Ankara’da 3, Samsun’da 2, Adana’da 2, Mersin’de 2, Adapazarı, İzmit, Gaziantep, Trabzon ve Alanya’da birer olmak üzere 18 kişi yaralandı. 
     
Konvoyda kaza 4 ölü      Gölcük’te oluşturulan sevinç konvoyunda meydana gelen zincirleme kazada 3 kişi hayatını kaybetti, 10 kişi de yaralandı. Mersin, Sinop ve Osmaniye’deki konvoy kazalarında da 1 kişi öldü, 7 kişi yaralandı. Marmaris’te Ankaralı işadamı Hüseyin Şahin, maça yetişmek için aşırı hız yapınca otomobiliyle şarampole uçtu. Mürşide Özdemir öldü, 3 kişi yaralandı. 
     
Reklamdaki gol gerçek oldu      MAGAZİN SERVİSİ 

     Pepsi Cola’nın reklamındaki hayali gol gerçek oldu. Senegal karşısında Milli Takımı yarı finale götüren golü atan İlhan Mansız, reklamda da voleyle gol atıyordu. Ama gol pasını veren farklıydı. Senegal maçında pası veren Ümit, reklamdaki golün pasını veren ise kadrodan çıkarılan Ogün’dü. Pepsi Cola’nın Dünya Kupası finalleri öncesinden başlayarak tv’de yayınlanan reklamında Milli Takımın "hayali golü"nde Ogün topu İlhan Mansız’a uzatıyor, Mansız da muhteşem bir yarım voleyle topu ağlara yolluyordu. 
     
     AFGANİSTAN 
Mehmetçik’ten büyük sevinç      Afganistan’daki Uluslararası Destek ve Güvenlik Gücü’nde ISAF görev yapan Türk askerleri, zaferi Türk bayrakları sallayarak, korna ve düdük çalarak kutladı. 
     
     BİZİM SENEGALLİLER 
Golle yıkıldılar      Türkiye’de yaşayan Senegalliler, Türkiye-Senegal maçını Taksim’deki The Madison Hotel’de izledi. İki ülkenin bayraklarını ellerinden bırakmayan Senegalliler, İlhan Mansız’ın attığı golden sonra yıkıldılar. Senegalli Osman Barry, "Türk Milli Takımı çok iyi bir performans gösterdi" dedi. 
     
     BURASI ANKARA 
Sevgiliye öpücük...      İlhan Mansız’ın golüyle çılgına dönen Ankaralılar soluğu Kızılay Meydanı’nda aldı... Meydanı hıncahınç dolduran kalabalık, Tarkan’ın şarkısıyla iyice coştu... Yüzlerini kırmızı-beyaza boyayan bir çift de bu mutlu günü birbirlerini öperek kutladı. 
     



 GÜNCEL 


















</TEXT>
</DOC>
