<DOC>
<DOCNO> 50810 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/06/guncel/agun.html </URL>
<DATE> 2001/11/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Küçükarmutlu’ya polis girdi 4 ölü 
</HEADLINE>
<TEXT>

Ölüm oruçlarının merkezine düzenlenen operasyonda, eylemciler evleri ateşe verdi. Çıkan çatışmada dört kişi öldü, 10 kişi yaralandı 
     M. AKİF ERDEM İstanbul 

     Polis, F tipi cezaevlerine karşı başlatılan ölüm orucu eylemlerinin devam ettiği Sarıyer Küçükarmutlu'ya operasyon düzenledi. Bazı direnişçilerin kendilerini ateşe verdiği baskında dört kişi hayatını kaybederken, 10 kişi de yaralandı. 
     Küçükarmutlu girişinde dün saat 14.45 sıralarında toplanan panzer ve iş makineleri desteğindeki Özel Harek t, Terörle Mücadele ve Çevik Kuvvet timleri, kısa süre sonra harekete geçti. 
     
     GÖZ YAŞARTICI BOMBA ATILDI 
     Sokak aralarındaki barikat ve engeller, iş makineleri yardımıyla kaldırılmaya başlandı. Bazı barikatları ateşe veren gruplar, güvenlik güçlerine taş ve molotofkokteyli attılar. Polis de gruplara göz yaşartıcı bomba ve havaya ateş ederek karşılık verdi. 
     Timler, çalışmaların tamamlanmasının ardından F tipi cezaevleri ve Hayata Dönüş Operasyonu'nu protesto için ölüm orucunda olan eylemcilerin bulunduğu Geçici 25. Sokak'taki iki eve doğru harekete geçti. 
     
     KENDİLERİNİ YAKTILAR 
     Polislerin geldiğini gören eylemciler, evleri ateşe verdiler. Eylemcilerden Haydar Bozkurt'un da kendini yaktığı belirtildi. Direniş üzerine evlere göz yaşartıcı bomba atan polisler, alevlerin tamamen sardığı bir eve girerek, 13 eylemciyi dışarı çıkardılar. Polis, saat 17.00 sıralarında operasyonu tamamlayarak, 14 kişiyi ambulanslarla İstinye Devlet ve Şişli Etfal hastanelerine gönderdi. 
     
     ÇUVALLA BELGE 
     Polis, evlerde bulduğu iki bilgisayarla bazı örgütsel doküman ve eşyayı da çuvallara doldurarak götürdü. Operasyonu gerçekleştiren güvenlik güçleri, saat 18.00 sıralarında, panzer, iş makineleri, ambulans ve itfaiye araçlarının Küçükarmutlu'dan çıkmalarını sağlayarak, bölgeden ayrıldılar. 
     
     HARABEYE DÖNDÜ 
     Basın mensuplarınca gezilen evlerin müdahale sırasında tahrip olduğu, birinin de tamamen yanarak harabe haline geldiği görüldü. 
     Eylemcilerin, müdahale sırasında kapı arkalarına buzdolabı, karyola gibi eşyaları yığarak, güvenlik güçlerine molotofkokteyli attıkları, direnmeye çalıştıkları belirtildi. 
     
     BASINA TEPKİ GÖSTERDİLER 
     Güvenlik güçlerinin uzaklaşmasından sonra küçük gruplar halinde mahallede toplanmaya başlayan bazı kişiler, polise ve basın mensuplarına tepki gösterdi. Bunun üzerine gazeteciler, operasyon nedeniyle elektrikleri kesik olan Küçükarmutlu'dan ayrılmak zorunda kaldı. 
     
Barikatlar için girdik’      Üst düzey bir emniyet yetkilisi, Küçükarmutlu'ya, panzer ve iş makineleriyle barikatları kaldırmak için girdiklerini, ancak bu sırada ölüm orucu eyleminin yapıldığı evlerden birinde yangın çıkarıldığını bildirdi. Yanan evin parmaklık bulunan pencerelerinden bazı kişilerin yardım istemesi üzerine duruma müdahale etmek zorunda kaldıklarını anlatan yetkili, "Bu arada itfaiye ekipleri de bize katıldı. Yanan evden 13 kişiyi yaralı olarak çıkardık. Bu sırada başka bir yaralı da bunların arasına katıldı. Toplam 14 kişinin hastanelere sevklerini sağladık" dedi. 
     Bu kişilerden dördünün yanık yaraları ve karbonmonoksit zehirlenmesine bağlı olarak öldüklerini kaydeden yetkili, iki güvenlik görevlisinin de hafif yaralandığını bildirdi. 
     
Yaralılarda 1. derece yanık      Operasyonda ölenlerin Sultan Yıldız, Arzu Güler, Bülent Durga ve Barış Kaş olduğu belirtildi. Arzu Güler'in ölüm orucu eyleminin 152. gününde olduğu öğrenildi. Şişli Etfal ile İstinye Devlet hastanelerinde tedaviye alınan 10 yaralıdan altısının kimlikleri şöyle Eylem Göktaş, Zeki Doğan, Ahmet Güzel, Nurgül Karapınar, Haydar Bozkurt ve Sinan Törkü. İstanbul İl Sağlık Müdürü Osman Karaaslan, dört kişinin ölü olarak hastanelere getirildiklerini belirtti. Şişli Etfal Hastanesi'nde toplanan yaralılara, 1. ve 2. derecede yanık tedavisi uygulandığını belirten Karaaslan, "Ölüm orucu nedeniyle tedavi edilmeleri gerekiyorsa onları da yapacağız" dedi. 
     



 GÜNCEL 















</TEXT>
</DOC>
