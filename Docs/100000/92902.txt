<DOC>
<DOCNO> 92902 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/29/son/sontur21.html </URL>
<DATE> 2002/06/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Hayri Kozakçıoğlu "Ülkede yönetim boşluğu var" 
</HEADLINE>
<TEXT>

     DYP Genel Başkan Yardımcısı Hayri Kozakçıoğlu, ''ülkede bir yönetim boşluğu ve yönetim krizi bulunduğunu'' iddia etti. 
     Kozakçıoğlu, DYP milletvekilleri Celal Adan ve Eyüp Aşık ile birlikte, partisinin Gaziosmanpaşa İlçe Kongresi'ne katıldı. 
     Gaziosmanpaşa Belediyesi Kültür Merkezi'ndeki kongrede konuşan Kozakçıoğlu, 3 yıldır devam eden devalüasyon, hayat pahalılığı ve ekonomik sorunların temelinde, siyasi krizin yattığını ifade ederek, ''Ülkede yönetim boşluğu ve yönetim krizi var'' dedi. 
     Yönetim krizini halletmeden, ekonomik krizin çözülemeyeceğini, Avrupa Birliği'ne girilemeyeceğini ve idam konusunun halledilemeyeceği görüşünü dile getiren Kozakçıoğlu, şunları kaydetti 
     ''Hele son olarak Sayın Başbakan'ın sağlık durumunu görünce, bu görüş daha çok belirgin hale gelmiştir. Bugün Türkiye, adeta 'Saldım çayıra mevlam kayıra' anlayışı içinde. Ekonomik krizle, AB ve Kıbrıs konularıyla ilgilenecek hükümet ve gerekli mercii ortada kalmamıştır. 
     Bu bakımdan en kısa zamanda Türkiye, hükümet konusunu çözümlemeli, hükümet boşluğu ortadan kaldırılmalı ve siyasi krize son verilmelidir.'' Yeni bir Seçim Kanunu ile Türkiye'nin seçime gitmesi gerektiğini ifade eden Kozakçıoğlu, ''Bunun için beklenen, bu hükümetin çekilmesi, Sayın Başbakan'ın istifa etmesi ve hükümet krizinin sona ermesidir'' dedi. 
     Hayri Kozakçıoğlu, erken genel seçimin, 2002 sonbaharında mutlaka yapılmasını isteyerek, ''Seçim Kanunu'nda yapılacak değişikliklerde bir gecikme olursa o zaman seçim, 2003 yılı Nisan ayında yapılmalı'' diye konuştu. 
     DYP Gaziosmanpaşa İlçe Kongresi'nde, İstanbul İl Sağlık Müdür Yardımcılığı görevinden istifa eden Dr. Derya Erdoğan, tek aday olarak bulunuyor. 
     Bu arada, kongreye katılanlar, Türkiye ile Güney Kore Milli Takımları arasında oynanan 17. Dünya Kupası 3.'lük maçını, salonda kurulan dev ekrandan izliyor. 
     





</TEXT>
</DOC>
