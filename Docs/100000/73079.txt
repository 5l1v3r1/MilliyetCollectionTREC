<DOC>
<DOCNO> 73079 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/17/yazar/civaoglu.html </URL>
<DATE> 2002/03/17/ </DATE>
<TIME>  </TIME>
<AUTHOR> Güneri CIVAOĞLU  </AUTHOR>
<HEADLINE>
Yol 
</HEADLINE>
<TEXT>

     Zamanla dans davetleri var. 
     Birincisi... 
     Seyahhatname... Söz Orhan Pamuk ve Evliya Çelebi... 
     Müzik Mercan Dede Arkın Allen 
     Konuk Oyuncular Vizyonda Meltem Cumbul ve Cem Yılmaz. 
     Modern Dans Topluluğu'nun bu gösterisinde "hayatın yolculuğu" yansıtılmakta. 
     Söz, kareografi ve müzikle seyahhatname multi - medya gösterisi Beyhan Murphy'nin imzasını taşıyor. 
     Hayatımızın derinliklerine ve geleceğine yolculuk "yazgımızın efendisi" olmak şansıdır. 
     Yapılmalı... 
     Orhan Pamuk'un ÖTEKİ RENKLER'inden seçmelerle vizyondaki anlatımlar, Mercan Dede'nin ruhlarımızı ipek bir şal ya da sabah sisi gibi sarışı, Modern Dans Topluluğu'nun estetiği, geçmişle gelecek arasında her birimize kendi kıyılarımızın "gel - git" hareketini yaşattı. 
     Gösteri bittiğinde avuçlarımın alkışına yüreğimin ancak benim duyabileceğim sesi de katılıyordu. 
     
Akıl oyunları      AKIL OYUNLARI, zamanla dans davetlerinden ikincisi... 
     Gazete reklamlarında "sekiz dalda oscar adayı" yazmasaydı da izleyicileri teslim alan bir sinema büyüsü. 
     Nobel ödüllü matematik dehası Profesör John Nash'ın gerçek hayat öyküsünde Russell Crowe ile de hayat yolculuğu yaşanıyor. 
     Paranoid - şizofren Prof. John Nash dünya yazgısını değiştirebilecek yeni bir teori kanıtlıyor. 
     Ekonomiye damgasını vuran Adam Smith'in, "herkes kendi yararını en yukarı düzeye çekerse, herkesin toplumun da yararı, en yüksek düzeye çıkar" teorisinin yanlışlığını iddia etmişti. 
     Nash, henüz üniversite öğrencisiyken "insanlar kendileri ve içinde bulundukları grup için çalışmalarını en yüksek düzeye çıkaracak şekilde çalışırlarsa, bundan grupların ve toplumun en yüksek düzeyde yararlanacağı" kanısındaydı. 
     "Laf" kolay görünebilir. 
     Gece - gündüz, hiç durmadan hatta barlarda, lokantalarda bile süren hedefe kenetlenmiş çalışmalarla, Nash teorisini matematik diliyle de kanıtlamıştır. 
     Paranoid, şizofren olduğu bilindiği halde, sırf dehası nedeniyle dünyanın en saygın üniversitelerinden M.İ.T'de ders vermiştir. 
     Ve sonunda insanlığın yazgısını değiştirebilecek matematik kanıtıyla nobel ödülü alıyor. 
     Nash hala bu görevi sürdürüyor. 
     Filmi izlerken gerçeklerle sanal olanlar arasında sürekli şafak vakti yaşanıyor. 
     Ne karanlıkta kaybolan, ne de ışığın aydınlattığı bir dünya... 
     Ve Nash'dan bir söylem 
     "Bazen gerçekler yaratıcılığı önler". 
     
Umut çiçekleri      Aslında bir grup gazeteci arkadaşla birlikte Cuma gecesi Başbakan Yardımcısı Mesut Yılmaz'ın evindeki daveti yazacaktım. 
     Gündemini oluşturan "çocuklarımızın geleceğini..." 
     İşte bu da zamanla dans davetlerinden üçüncüsü. 
     Eğer, Türkiye 2002 yılını da ıskalarsa AB'ye tam üyelik bir "serap" görüntüsüne dönüşecek. 
     Çölde sürekli "vaha" ararcasına ışık oyunlarıyla, yansımalarıyla algıladığımız görüntülere "işte AB" diyeceğiz. 
     Ve çocuklarımız da, gene AB ülkelerinin konsolosluk kapılarında vize için bekleşecek. Çocuklarımız da, komşu Yunan ya da Bulgar çocuklarının aksine Avrupa'da işe giremeyecek. 
     Çocuklarımız da Avrupa rüyalarından acı gerçeklere uyanacak. 
     Komşularımız ve Avrupa'nın diğer ülkeleri gelirlerini katlarken sağlık, eğitim, üretim... Kısacası yaşam kalitelerini yukarı çekerken, çocuklarımız da Ortadoğu'nun kendi iç sorunlarıyla boğuşan, bölgenin kara yazgısını paylaşan bir toplumun bireyleri olacak. 
     Anadilde yayın, anadilde öğrenim ve idamın kalkması... 
     Ve... 
     Kıbrıs için çözüm formüllerin üretilmesi. 
     AB, artık tartışmalardan çıkarılmış ulusal politika haline getirilmeli. 
     Ama "Türkiye'nin gerçekleri" diye duraksarsak "yaratıcılığın" önünü keseriz. Elbette duyarlı özelliklerimiz dikkate alınmalı... 
     Ama AB'ye tam üyelik yolculuğunda geri vitese takarak değil... 
     Hedefi ve yönü değiştirmeden, sürati düşürmeden, hatta gazı kökleyerek, bunun için çözümler üreterek yol almalıyız. 
     Dünyayı iyimserler, inananlar ve yaratıcı beyinler yeniden kurar. 
     
     







Ve Yürekler... 


Dikey adalet 


İyimserlik karamsarlık üzerine bir pazar yazısı... 


Yol 


ÖSS değişiyormuş 


Bu yüzyılda böyle erkek... Çok zor... 


Aydın Boysan ve Tekel takımı 


Koş Süreyya Koş 


Fon bankasına borçlu sanayiciye 15 dolar faizi 


Gönüllü işkence toplumu 


Ucunda hapis var 


Bu, "Kopenhag kriterleri"nde yok ama.. 


Büyüme mi dedin, demek ki sen enflasyoncusun 


Hapishane, gazhane santral şimdi "modern sanat müzesi" 


Erivan’dan çıktım yola İzmir’de verdim mola 


</TEXT>
</DOC>
