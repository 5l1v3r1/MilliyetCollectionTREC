<DOC>
<DOCNO> 76528 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/05/siyaset/asiy.html </URL>
<DATE> 2002/04/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Afganistan’a Atatürk modeli 
</HEADLINE>
<TEXT>

Afganistan’daki ISAF Komutanlığı’nın Türkiye’ye devrine daha önce isteksiz’ bakan Hamid Karzai, Ankara’da fikir değiştirdi Gelin sevgimizi görün 
     ELÇİN ERGÜN, ÖZGÜR EKŞİ 

     Afganistan’daki Uluslararası Güvenlik Destek Gücü ISAF Komutası’nın Türkiye’ye devri konusunda "isteksiz" davranan Afganistan Geçici Hükümet Lideri Hamid Karzai, Ankara’da "ılımlı" mesajlar verdi. 
     Karzai, gecikmeli Ankara ziyaretini dün gerçekleştirdi. Önce Ecevit’le görüşen Karzai, görüşmenin ardından Başbakan’la ortak açıklama yaptı. 
     
     Komutada uzlaştık 
     ISAF’ın komutasının Türkiye’ye geçeceğini hatırlatan Ecevit, "Bunu Afganistan’ın da istemesi, bizim için özel bir önem taşıyor" dedi. Karzai ise Türk askerlerinin eğittiği Afgan ordusundan duyduğu memnuniyeti dile getirdi. 
     Afgan Dışişleri Bakanı Abdullah da, "Uzun vadeli beklentimiz, ISAF’ın görev alanının tüm Afganistan’a yayılmasıdır" dedi. Türkiye’nin bu talebe sıcak bakmadığı öğernildi. 
     Karzai, bir gazetecinin komutanlığın Almanya’dan alınarak Türkiye’ye verilmesine nasıl bakıldığının sorulması üzerine "sinirlenerek" şu yanıtı verdi 
     "İlk günlerde biz Türkiye’nin liderliğine olumlu bakıyorduk. Ama Almanya bunu istediğinde Türkiye gündemde değildi. Sonra Almanya istemedi ve Türkiye isteyince memnun olacağımızı belirttik." 
     Karzai, bu sorunun ardından soruyu soran gazeteci ile Ecevit’i Afganistan’a davet ederek, "Ancak bu şekilde Afgan halkının Türkleri ne kadar çok sevdiğini görebilirsiniz" diye konuştu. 
     
     Uyuşturucuyla mücadele 
     Uyuşturucu ticaretinin önlenmesi konusunda etkin bir mücadele yürüttüklerini söyleyen Karzai, görüşmelerde uyuşturucu ile mücadele konusunda Türkiye ile nasıl bir işbirliği yapılabileceği konusunu ele aldıklarını kaydetti. 
     
     Model önerisi 
     Ecevit’le Karzai’nin görüşmesinde ilk gündem maddesi Taliban sonrasındaki Afganistan’ın yapılanması oldu. Ecevit, Afganistan’ın yeniden yapılandırılması için Karzai’ye "Atatürk modelini" önerdi. Atatürk’ün örnek bir unsur olduğunu vurgulayan Ecevit, cumhuriyetin ilk yıllarında Türkiye’de yaşanan değişimi Karzai’ye anlattı. Karzai’nin de Ecevit’in önerisini olumlu karşıladığı öğrenildi. 
     
Erkek erkeğe içkisiz yemek...      ÜMİT BEKTAŞ 

     Karzai onuruna verilen yemek, dün öğle saatlerinde gerçekleşen resmi görüşmelerde olduğu gibi "erkek erkeğe" geçti. Afgan kabinesindeki kadın bakanın Ankara’ya gelmemesi ve Karzai’nin eşini getirmemesi nedeniyle resmi yemeğe Türk tarafından da hiç kadın katılmadı. İçki ikram edilmeyen yemeğe, bakanlar ve Genelkurmay İkinci Başkanı Orgeneral Yaşar Büyükanıt katıldı. 
     



 SİYASET 















</TEXT>
</DOC>
