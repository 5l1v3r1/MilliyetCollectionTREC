<DOC>
<DOCNO> 88808 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/09/spor/ygokce.html </URL>
<DATE> 2002/06/09/ </DATE>
<TIME>  </TIME>
<AUTHOR> ATTİLA GÖKÇE  </AUTHOR>
<HEADLINE>
'4R' FORMÜLÜ 
</HEADLINE>
<TEXT>

     Brezilya, Çin karşısında tartışılmaz biçimde üstünlüğünü ve şampiyon kimliğini ortaya koyarak hem futbol, hem de gol gösterisi yaptı. Scolari’nin ekibinde iki kanat oyuncusu Cafu ve Roberto Carlos gösterinin en önemli yıldızlarıydı. Özellikle Cafu... Sağ kanattan rüzgar gibi top taşıdı, yaptığı ortalarla, asistlerle Rivaldo - Ronaldo ikilisini sık sık pozisyona soktu, goller attırdı. Brezilya’da Ronaldo, Rivaldo, Ronaldinho’ya ek olarak dördüncü R de kendini gösterdi. Roberto Carlos attığı muhteşem frikikle gecenin açılışını yaptı. 
     Çin grubumuzun en zayıf ekiplerinden biri. Tecrübesiz, enerji dolu ama acemi futbolculardan kurulu. Ancak yine de farkı yedikçe ulusal prestijlerini kurtarmak için Brezilya’ya yüklendiler ve bizim ilk maçımıza göre bizden daha fazla pozisyon buldular. Çin’in bu tarafını iyi görmeli ve son maçta savunma önlemlerini almalıyız. 
     Yeniden Brezilya’ya dönersek iki maçta altı puana ulaşmak Kore - Japonya için hiç de kolay değil. Bu işi Avrupa’dan İspanya, Latin Amerika’dan da Brezilya şimdilik becerdiler. İki ekip de şimdiden finale layık olduğunu gösteriyorlar. Milli Takım’ın Çin ile yapacağı son maçta işi çok zor olmayacak. Çinli oyuncular çabuk ancak savunmada bizden daha çok yerleşme hataları yaptıkları için yaratıcı bir yaklaşımla o maçtan üç puan alabiliriz. Neyse bunları kazanacağımız Kosta Rika maçından sonra düşünelim ve milli takımı bol şans diyelim. 
     
     



 SPOR 

































</TEXT>
</DOC>
