<DOC>
<DOCNO> 64682 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/29/guncel/gun03.html </URL>
<DATE> 2002/01/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Türk Taliban’ın bileti imamdan 
</HEADLINE>
<TEXT>

ABD’nin Afganistan operasyonu sırasında yakalanan Taliban üyesi Murat Kurnaz’a Pakistan’a uçak biletini Bremen’deki Türk imam aldı 
     Afganistan’da Amerikan askerleri tarafından tutuklanan Murat Kurnaz adlı Türk gencine, Pakistan’a gitmesi için uçak biletini Ali M. adlı bir Türk imamın aldığı bildirildi. 
     Bremen’deki Kuba Camii’nin imamı Ali M.’nin, bir süre önce Taliban’ın yanında savaşmaları için, Türk cemaatine çağrıda bulunan kişi olduğu ortaya çıktı. Murat’ın babası Metin Kurnaz, "Oğlum Kuba’ya giderdi. Ama bu bir süre sonra kendisi için yeterli olmadı. Ya adalet isteğinden ya da macera hevesinden, bir süre sonra tümüyle Kuran’a göre yaşamak istedi. Bu arada yeni dostlar edindi. Bunlardan biri de Ebu Bekir Camii’nin imamıydı" dedi. 
     
     Almanya’ya getirilsin 
     Kurnaz, Bremen Eyaleti Başbakanı Henning Scherf’ten de, oğlunu Almanya’ya getirtmesi için girişimde bulunmasını isteyerek, "Murat bugüne kadar hiçbir suç işlemedi. Lütfen onu bir Alman cezaevine getirtin. Olay adil bir şekilde araştırılsın" diye konuştu. 
     
Acılı anne Devletten yardım bekliyorum      Murat Kurnaz’ın annesi Rabia Kurnaz, oğlunun, doğduğu ve büyüdüğü ülke olan Almanya’ya getirilip yargılanmasını istediğini söyledi. 
     Alman vatandaşı olmadığı için Murat’ın ülkeye getirilmesi konusunda Alman hükümetinin girişimde bulunamayacağını öğrenen Rabia Kurnaz, "O zaman devletimden yardım bekliyorum" dedi. Rabia Kurnaz, yaptığı açıklamada, Bremen polisinden bir yetkilinin geçen perşembe günü eve gelerek, oğlunun Afganistan’da tutuklandığını söylediğini, daha sonra oğlu ile ilgili haberi Der Spiegel dergisinde okuduğunu kaydetti. 
     
     Türkiye’de evlenmiş 
     Bremen Eyaleti Başbakanı Henning Scherf’ten de oğlunun Almanya’ya getirilmesi konusunda yardım istediğini ifade eden Rabia Kurnaz, oğlunu son olarak 2 Ekim 2001’de Pakistan’a gitmeden önce gördüğünü söyledi. Rabia Kurnaz ayrıca, oğlunun Türkiye’de evlendiğini, ancak eşini şimdilik Almanya’ya getiremediklerini belirtti. 
     



 GÜNCEL 





















</TEXT>
</DOC>
