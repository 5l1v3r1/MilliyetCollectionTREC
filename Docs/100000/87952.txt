<DOC>
<DOCNO> 87952 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/05/ekonomi/eko02.html </URL>
<DATE> 2002/06/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Tek çatıda toparlayamadım 
</HEADLINE>
<TEXT>

Çalışma Bakanı Okuyan, Emekli Sandığı’nın Sosyal Güvenlik Kurumu çatısına alınması için üç yıldır Maliye Bakanı Oral’ı ikna edemediğini, SSK ve İş - Kur’la ilgili Yetki Yasası’nın iptalinin de sıkıntı yarattığını söyledi 
     ANKARA Milliyet 

     Çalışma ve Sosyal Güvenlik Bakanı Yaşar Okuyan, sosyal güvenlik alanında, SSK, Bağ - Kur, Türkiye İş Kurumu’nun İş - Kur ve Sosyal Güvenlik Kurumu Başkanlığı tarzında gerçekleştirdikleri yeniden yapılanmaya temel oluşturan Yetki Kanunu’nun iptal edildiğini hatırlatarak, "Şu anda yasal boşluklarımız dolayısıyla çok ciddi sıkıntılarımız var" dedi. 
     Okuyan, SSK Kavaklıdere Tesisleri’nde, basın kuruluşlarının Ankara temsilcilerine Bakanlığı’nın üç yıllık icraatını anlattı. Okuyan, Bireysel Emeklilik Yasası’nın Türkiye’nin işsizlik sorununa önemli bir kaynak oluşturacağını, Yabancıların Çalışma Usül ve Esasları düzenleyen tasarının da yasalaşması halinde Türkiye’de şu anda kaçak olarak çalışan yaklaşık 1 milyon yabancının yarattığı sorunların önleneceğini söyledi. 
     Oluşturdukları Sosyal Güvenlik Kurumu Başkanlığı çatısı altında şu anda SSK, Bağ - Kur, İş - Kur bulunduğunu kaydeden Okuyan, sözlerini şöyle sürdürdü 
     "Aslında prensip itibariyle Emekli Sandığı’nın da bu çatının altına girmesi lazımdı. Fakat maalesef üç senedir Sayın Maliye Bakanı’nı bu konuda ikna edemedik. Kendi partimizin üyesi olmasına rağmen... Ama ikna etme çalışmalarımızı sürdürüyoruz." 
     
     Finans desteği azaldı 
     Aldıkları önlemler sayesinde SSK’nın Hazine’den aldığı finans desteğinin 2 yılda 3.9 milyar dolar azaldığını anlatan Okuyan, Emekli Sandığı’nın açıklarında ise artış olduğunu belirtti. Okuyan, "İflas ettirilmek üzere kurulmuş bir kuruluş" olarak nitelendirdiği Bağ - Kur’un kurulduktan 5 yıl sonra emekli maaşı ödediğini, Bağ - Kur sigortalılarından yüzde 28.5’inin 1 ay bile prim ödemediğini kaydetti. Okuyan, prim karşılığı olmadan önemli ölçüde ödeme yapan bu kurumda geçen yıl ekim ayı itibariyle 75 bin kişinin maaşının haksız yere alındığını belirleyerek kestiklerini bildirdi. 
     
     400 bin kişi haksız maaş alıyor 
     SSK ve Bağ - Kur’dan hak etmedikleri halde maaş alan 400 bin kişi olduğunu savunan Okuyan, "Emekli Sandığı’nı da dahil edersek korkarım bu sayı 400 binin üzerine çıkacaktır" diye konuştu. Okuyan, büyük bölümünün SSK’da gerçekleşen yolsuzluklarla ilgili başlattıkları soruşturmalar sonucu 249 kişinin tutuklandığını, 57 kişinin mahkum olduğunu bildirdi. 
     Başlattıkları toplam kalite çalışmaları hakkında da bilgi veren Okuyan, poliklinik önündeki kuyrukları büyük ölçüde azalttıklarını, eczane önündeki kuyrukları da yılbaşına kadar kaldırmayı hedeflediklerini anlattı. 
     



 EKONOMİ 
























</TEXT>
</DOC>
