<DOC>
<DOCNO> 68549 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/20/ekonomi/eko03.html </URL>
<DATE> 2002/02/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Toyota’nın hedefi büyük 
</HEADLINE>
<TEXT>

Adapazarı fabrikasında üretilen yeni nesil Toyota’nın ihracatına başlandı. Hedef, bu yıl 40 bin, 2003’te 60 bin, daha sonra da 120 bin adet ihracatla 1 milyar dolar gelir sağlamak 
     FATİH ÇINAR İSMAİL ŞAHİN 

     Yeni nesil Toyota’nın 300 araçlık ilk parti ihracatı Almanya, Polonya ve Finlandiya’ya doğru yola çıktı. Toyota Başkan Yardımcısı Yoshio Ishizaka, Türkiye’yi, Avrupa üretim üslerinden biri haline getireceklerini söyledi. 
     Yeni Toyota’nın ihracatına başlanması ile ilgili olarak düzenlenen törene Devlet bakanları Kemal Derviş, Tunca Toskay ve Enerji Bakanı Zeki Çakan da katıldı. Ishizaka, törende yaptığı konuşmada, Toyota’nın Avrupa pazarları için koyduğu hedefin, 2005’e kadar yılda 800 bin araç satışı, yüzde 5 pazar payı olduğunu söyledi. 
     Ishizaka, "22 ülkeye ihracat yapacağız. Üç ana model olan Avensis, Corolla ve Yaris’in üretimi artacak. Türkiye’de üretilen Corolla Sedan’ların Avrupa’ya ihracatı başladı. Türkiye’nin üstün rekabetçi gücüne ve yerel parça endüstrisine güvenerek, Toyota Türkiye’yi Avrupa üretim üslerimizden biri haline dönüştürüyoruz" dedi. Türkiye’nin ciddi bir ekonomik sınavdan geçtiğini belirten İshizaka, "Türkiye doğru yoldadır. Yatırımlarımız devam edecek. Hükümetten altyapı yatırım bekliyoruz. Bürokratik sorunları aşılmalı" diye konuştu. 
     Toyota Türkiye, 2002’de 47 bin Corolla üretecek. Bunun 40 binini ihraç ederek, 300 milyon dolar geliri sağlayacak. 2003’te 60 bin, daha sonra da 120 bin oto ihraç edilerek 1 milyar dolarlık ihracat yapılacak. 
     
     Yeni model 2004’te 
     Yoshio Ishizaka, 2004’te yeni bir model üretimi planladıklarını söyledi. Ishizaka şöyle dedi "Yeni Toyota Corolla’nın Türkiye’de üretilmesi tarihi bir dönüm noktası olacak. Adapazarı tesisimizi yenileyeceğiz. Bunun için desteğe ihtiyacımız var. Bu proje çok önemlidir." 
     
Babamın hayali gerçekleşti’      Törene, Sabancı Grubu’nu temsilen Strateji ve İş Geliştirme Grup Başkanı Ali Sabancı’nın yanı sıra, Toyota fabrikasının kuruluşuna büyük emeği geçen ve bir suikastta hayatını kaybeden Özdemir Sabancı’nın oğlu, Demir Sabancı da katıldı. 
     Demir Sabancı, "Babamın hayallerinin, hedeflerinin gerçekleştiğini görmenin mutluluğunu yaşıyorum" dedi. Demir Sabancı, "Bu yatırımı Toyota ile birlikte başlattınız ama ayrıldınız, buruk musunuz " şeklindeki bir soru üzerine, "Buruk değilim, bu tür ayrılıklar ve beraberlikler iş yaşantısının tabiatında var" dedi. 
     Ishizaka da yatırımın Sabancı ile ayrılık sonrasına rastlaması konusundaki bir soruya karşılık, "Pazarlamada ortaklığımız devam edecek. İlişkimizde sorun yok. Sabancı ile de olabilirdi. Sabancı ile işbölümü yaptık" dedi. 
     
Deprem manzarası neşesini kaçırdı      Toyota fabrikasındaki törene katılan Devlet Bakanı Derviş, Enerji Bakanı Zeki Çakan ve Devlet Bakanı Tunca Toskay ile fabrikayı gezdi. Derviş, "Doktoramı yazarken Türkiye’nin ihracatı 1 milyar dolardı. İhracata dayalı büyüme ve istediğimiz yabancı sermaye bu" dedi. Derviş’in Toyota fabrikasındaki neşesi, deprem konutlarını ziyaretinde kayboldu. Manzaradan etkilenen Derviş, Kendimi çok kötü hissettim. Kafamızı kuma gömmeden depremin önlemini almak gerekiyor" dedi. 
     Enerji fiyatlarında yarıya yakın indirim sağlanacağını belirten Enerji Bakanı Çakan da, "Rakamları önümüzdeki günlerde açıklayacağım" diye konuştu. 
     



 EKONOMİ 















</TEXT>
</DOC>
