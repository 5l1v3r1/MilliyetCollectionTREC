<DOC>
<DOCNO> 83080 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/09/son/sonspo08.html </URL>
<DATE> 2002/05/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Bursasporlu Fatih'e Beşiktaş ve Galatasaray kancası... 
</HEADLINE>
<TEXT>

     Bursaspor, 18 Nisan'da yapılacak Olağan Genel Kurul'a kadar transferde ''sessiz ve derinden'' hareket etmeyi tercih ediyor. 
     Kulüp başkanı Erdoğan Bilenser'in kongre için liste oluşturma çalışmaları sürerken, teknik direktör Nejat Biyediç'in verdiği listede yer alan futbolcuların alınabilmesi için transfer komitesi oluşturuldu. 
     Fikret Üstenci, Gökçin Aras, Erkan Körüstan ve Mustafa Kırcı'dan oluşan transfer komitesinin, fiyat artışı ve başka kulüplerin devreye girmesi gibi olumsuz durumların yaşanmaması için görüşmeleri özellikle gizli tuttuğu bildirildi. 
     Transfer komitesinin, geçen sezon Samsunspor formasını giyen Ganalı Stephen Baidoo, Göztepe'den Ersen Martin ve Korhan, Denizlispor'dan Muzaffer ve Veysel ile temasta olduğu, yine Göztepe'den Güney Afrikalı oyuncu Mkhalele ile de önümüzdeki günlerde görüşüleceği kaydedildi. 
     Bursaspor, transfer edilmesi düşünülen oyuncularla görüşmelerini sürdürürken, İstanbulspor ve Trabzonspor'un listesinde yer alan, yeni kurallar gereği 23 yaşını aştığı için serbest kalan Murat Hacıoğlu, kulübünde kalması için ikna edildi. 
     Bu arada, yeşil-beyazlı takımın başarılı orta saha oyuncusu Fatih Şen'e Beşiktaş ve Galatasaray'dan transfer teklifleri geldiği öğrenildi. 
     Beşiktaşlı yöneticilerin genç oyuncuyla telefonla görüştükleri ve bu oyuncuyu gelecek sezon siyah-beyazlı renklere bağlamak için temaslarda bulundukları bildirildi. 
     Beşiktaş'ın Fatih'i transfer edebilmek için 18 Mayıs'ta yapılacak kongreyi beklediği, yeni yönetimin belirlenmesinin ardından resmi başvuruda bulunacağı ifade edildi. 
     





</TEXT>
</DOC>
