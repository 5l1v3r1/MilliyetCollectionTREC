<DOC>
<DOCNO> 87098 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/31/spor/aspo.html </URL>
<DATE> 2002/05/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Artık hayat futbol 
</HEADLINE>
<TEXT>

17. Dünya Kupası bugün yapılacak açılış töreni ve Fransa-Senegal maçı ile başlayacak. 48 yıl sonra finallere katılan Ay-Yıldızlı ekibimiz ilk sınavını pazartesi Brezilya karşısında verecek 
     AYLARDIR süren geri sayım sona erdi. Bugün yapılacak açılış töreni ve Fransa-Senegal maçıyla perdelerini açacak 17. Dünya Kupası, bir ay boyunca ünlü futbolcularla adeta bir yıldızlar geçidine sahne olacak. Sekiz grupta 32 takımın katılacağı dev turnuvada, 64 maçlık maraton sonunda 36 santimetre boyunda, 4.970 kiloluk altın kupa, sahibini bulacak. 
     48 yıl sonra katıldığımız kupada ilk maçımız pazartesi günü Brezilya ile. Ayrıca 21. yüzyılın ilk Dünya Kupası, tarihte ilk kez iki ülkede birden düzenlenecek. Ve ilk kez bir kupa, Asya kıtasında düzenlenecek. Kupada ikinci tur 15-18 Haziran, çeyrek finaller 21-22 Haziran, yarı finaller 25 - 26 Haziran’da yapılacak. Final, 30 Haziran’da Yokohama’da oynanacak. 
     
Son kral sahnede      DÜNYA Kupası’nın açılış maçında, A Grubu’nda yer alan son şampiyon Fransa ile dev organizasyona ilk kez katılan Afrika temsilcisi Senegal TSİ 14.30’da karşı karşıya gelecek. Tüm gözler maça kilitlenecek, kupanın resmi startı verilecek. Güney Kore’nin başkenti Seul’deki mücadeleyi, Birleşik Arap Emirlikleri’nden Ali Muhammed Bujsaim yönetecek. 
     FRANSA’NIN kupadaki en büyük kozu Zinedine Zidane, sakatlığı nedeniyle bu karşılaşmada forma giyemeyecek. Senegal’de ise hırsızlık suçlamasıyla hakkında soruşturma açılan Fadiga’nın görev alması bekleniyor. Seul Stadı’ndaki karşılaşma TRT 1’den naklen yayınlanacak. A Grubu’nun diğer maçında yarın Uruguay - Danimarka kozlarını paylaşacak. 
     



 SPOR 






























</TEXT>
</DOC>
