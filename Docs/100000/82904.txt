<DOC>
<DOCNO> 82904 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/09/ekonomi/eko04.html </URL>
<DATE> 2002/05/09/ </DATE>
<TIME>  </TIME>
<AUTHOR>  </AUTHOR>
<HEADLINE>
2004’e kadar devlette 30 yılını dolduran memur kalmayacak 
</HEADLINE>
<TEXT>

Zorunlu emekliliğe ilişkin kanun taslağına göre, 2004 sonuna kadar, 30 yıl hizmeti olan memurlar ve en az 15 yılını doldurup 61 yaşını bitiren memurlar emekli edilecek 
     ANKARA Milliyet 

     Zorunlu emeklilik ve devlette yeniden yapılanma için yeni bir kanun taslağı hazırlandı. Taslağa göre, 2004 yılı sonuna kadar devlette bazı görevliler hariç 30 yılını dolduran bütün memurlar, kaç yaşında olurlarsa olsunlar, zorunlu emekliye re’sen ayrılacak. 
     
     Kapsam dışılar 
     Yine 31 Aralık 2004’e kadar kamudaki bütün ihtiyaç fazlası geçici ve sürekli işçilerin iş akidleri feshedilirken, memur kadrosuna alınacaklara da kıdem tazminatları ödenecek. "Bazı Kamu Kuruluşlarındaki İstihdam Fazlası Personelin diğer Kamu Kurum ve Kuruluşlarının Kadrolarına Atanmaları ve Bazı Kanunlarda Değişiklik Yapılması Hakkında" kanun taslağına göre, re’sen emeklilik, hem işçiler hem memurlar için 2004 yılı sonuna kadar geçerli olacak. 
     A.A.’nın edindiği taslağa göre, Yüksek Öğretim Personel Kanunu, Devlet İstihbarat Hizmetleri ve Milli İstihbarat Teşkilatı Kanunu, Türk Silahlı Kuvvetleri Personel Kanunu, Askeri Hakimler Kanunu, Uzman Jandarma Kanunu, Uzman Erbaş Kanunu, Hakim ve Savcılar Kanunu ile Emniyet hizmetleri sınıfına dahil personel, zorunlu emeklilikten muaf olacak. 
     Re’sen emeklilik, genel müdür ve üstü personel ile görev süresi kanunlarla belirlenen görevlere Bakanlar Kurulu Kararıyla atananlar ve halen bu görevde bulunanlar için uygulanmayacak. Eğitim ve sağlık hizmetleri sınıflarında çalışanlardan, ilgili kurumun teklifi ve Bakanlar Kurulu’nca görevlerinde kalmaları uygun bulunanlar da, zorunlu emeklilik kapsamı dışında tutulabilecek. 
     
     İşçiye ücretli memurluk eğitimi 
     30 fiili hizmet yılını dolduran memurlar, emeklilik yaş sınırını aşmasalar bile emekli edilecek. 
     En az 15 fiili hizmet yılı ve 61 yaşını bitiren memurlar da re'sen emekliye sevk edilecek. Bunlara emekli ikramiyesi ödenecek ve aylık bağlanacak. 
     İhtiyaç fazlası olduğu tespit edilen sürekli ve geçici işçilerin iş akidleri feshedilecek. 
     Emeklilik hakkını kazanmayan işçilerden, Devlet Memurları Kanunu'ndaki şartları taşıyanlar memur olabilecek. 
     Bunlardan ihtiyaç duyulan illerde çalışmayı kabul edenler İş - Kur'ca eğitime alınacak. Başarılı olanlar, uygun kadrolara memur olarak atanacak. 
     Memuriyet eğitimi alan işçilere eğitim süresince daha önce çalıştıkları kuruluş tarafından zamsız ücret ödenecek. 
     Memur olarak atanan işçilere kıdem tazminatları ödenecek, ihbar tazminatı ödenmeyecek. 
     Kamu kurum ve kuruluşları, memurların yürütmesi gereken hizmetlerde, işçi istihdam edemeyecek. 
     Emekli edilecek veya memur olarak atanacak işçi sayısı Maliye Bakanlığı, Yüksek Denetleme Kurulu, Özelleştirme İdaresi, DPT, Hazine ve Devlet Personel Başkanlığı DPB ile ilgili kuruluş genel müdürlerince belirlenecek. 
     İhtiyacın karşılanmaması halinde Devlet Personel Başkanlığı'nın izni ile sözleşmeli personel de atanabilecek. 
     Özelleştirme programına alınan, özelleştirilen, faaliyeti durdurulan, küçültülen, kapatılan veya tasfiye edilen kuruluşlarda çalışan memurlar ile sözleşmeli personelin nakline, yine DPB karar verecek. 
     



 EKONOMİ 





















</TEXT>
</DOC>
