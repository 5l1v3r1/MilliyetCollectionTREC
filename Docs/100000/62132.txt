<DOC>
<DOCNO> 62132 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/14/siyaset/siy04.html </URL>
<DATE> 2002/01/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Ankara'da bunlar konuşuluyor 
</HEADLINE>
<TEXT>

Kemal Derviş, Çankaya’da kaç saat kalıyor Ecevit’in "hit" vekilleri kimler Adalet Bakanı’nın sırrı ne Rahşan Hanım’ın peşinden kim koşuyor 
     Serpil Çevikcan 

Derviş, Sezer’le sık sık görüşüyor      Başbakan Bülent Ecevit’le Cumhurbaşkanı Ahmet Necdet Sezer arasında rutin olarak gerçekleşen "haftalık olağan bakışma" seansları hala en fazla 20 dakikayla sınırlı. Sezer, hükümet üyeleriyle yabancı bir konuğa eşlik eden bakanların zorunlu Köşk ziyaretleri dışında neredeyse bir araya gelmiyor. 
     Bu atmosfer içinde son haftalarda dikkat çeken gelişme Devlet Bakanı Kemal Derviş ile Çankaya Köşkü arasındaki "istişare" trafiği. Önemli yasalar nedeniyle Sezer’le görüşmeyi adet haline getiren Derviş’in Köşk’te kalış süreleri bazen iki saati buluyor. Kabinenin etkili bir ismi ise Derviş’in basının haberi olmadan da Köşk’le temas içinde olduğunu kaydediyor. 
     "Şeffaf yönetim" konusundaki yaklaşımları nedeniyle kamuoyundaki imajları birbirine yakın olan Sezer ve Derviş’in yakınlaşması dikkat çekiyor. Ancak, bunun son bankalar düzenlemesini "veto" etmesi için yoğun baskı yapılan Sezer’i ne kadar etkileyeceği kuşkulu. Çünkü önceki gün kulislere yansıyan bilgilere göre Ecevit’in ABD gezisi öncesinde, IMF’in beklediği yasaları onaylaması için Sezer’e giden Derviş, "imzalarım" yanıtını alamamış. Derviş’i soru yağmuruna tutan Sezer, "inceleyeceğim" demiş. 
     
ABD’ye Clinton kadrosu’      Başbakan Ecevit’in ABD gezisinin en ilginç yönlerinden biri de heyet listesi. Yüzü aşkın işadamı, çok sayıda bakan ve bürokratın eşlik edeceği Ecevit’in gezisine katılacak "şanslı vekillerin" isimlerini görenler hayrete düşüyor. Çünkü bu isimlerin tamamı Ecevit’in iki yıl önce gerçekleştirdiği ABD gezisine gidenlerle aynı. Kulislerde Başbakan’ın bu vekilleri yine bizzat istediği, hatta bunun MHP kanadında sıkıntı yarattığı konuşuluyor. İşte Başbakan’ın "hit" vekilleri MHP Murat Sökmenoğlu, ANAP Emre Kocaoğlu, AKP Ali Coşkun, DSP Tayyibe Gülek, Bağımsız Ahmet Özal. Bu listeye Milli Görüş bölündüğü için eklenen SP’yi temsil eden Bahri Zengin de eklenecek. 
     
Bir gün E, bir gün mültivitamin      Adalet Bakanı Hikmet Sami Türk, cezaevlerine düzenlenen Hayata Dönüş Operasyonu’ndan bu yana kamuoyunun en yakından tanıdığı kabine üyelerinden biri. F tipi eylemleri, ölüm oruçları, 312 tartışmaları, Medeni Yasa kavgaları derken başını kaşıyamayacak kadar yoğun olan Türk’ün en dikkat çekici yönlerinden biri hafta sonlarında çıktığı yurt gezileri. 
     Bu yoğunluk içinde bile hemen her hafta sonu bir geziye çıkan Türk’ün enerjisinin nereden geldiği ortaya çıktı. Türk, geçtiğimiz günlerde "bir gün E vitamini hapı, bir gün de multivitamin aldığını" söylemiş ve eklemiş "Bu işler uykumu kaçırmasa daha enerjik olacağım ama uyku sorunum var." 
     
Rahşan Hanım karların erimesini bekliyor      Pülümür’de Aşk" aldı piyesinin kitabı birkaç gün önce piyasaya çıkan Rahşan Ecevit, tiyatro dünyasının "peşinden koştuğu" isim haline geldi. Rahşan Hanım’ın 1970’lerden bir kesit sunduğu tek perdelik oyununu sahnelemek için tiyatro dünyasından pek çok isim şimdiden sıraya girdi. Adında "devlet" kelimesi olduğu için kendisini şanslı gören Devlet Tiyatroları Genel Müdürlüğü ise umduğunu bulamayacağa benziyor. Çünkü Rahşan Hanım da eşi de, oyunun devlet tiyatrolarında sahnelenmesinin yanlış yorumlanacağını düşünüyorlar. 
     Rahşan Hanım oyunu için Pülümür’de karların kalkmasını bekliyor. Oyununun ilk kez orada sahnelenmesini istiyormuş. 
     



 SİYASET 














</TEXT>
</DOC>
