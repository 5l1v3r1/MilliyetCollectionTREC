<DOC>
<DOCNO> 92875 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/29/son/sonspo24.html </URL>
<DATE> 2002/06/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Şenol Güneş "Oynadığımız oyunla tüm dünyanın ilgisini çektik" 
</HEADLINE>
<TEXT>

     Güney Kore'yi yenerek, 17. Dünya Kupası'nda 3. olan A Milli Takım'da, teknik direktör Şenol Güneş, ''Üstümüzde görevini yapmanın mutluğu var'' dedi. 
     Şenol Güneş, maç sonrası soyunma odasında bir gazetecinin, ''Bu kadar başarılı olacağınızı tahmin ediyor muydunuz '' biçimindeki sorusuna, ''Hiçbir şey tesadüfen olmuyor. Herşey çalışarak oluyor. 
     Biz, 2 yıllık bir çalışmanın ürününü aldık. Oynadığımız futbolla da tüm dünyanın ilgisini çektik. Tek eksiğimiz kupayı alamamak, o da inşallah 2006'da'' diye yanıtladı. 
     Bir başka soruya ise Güneş şu yanıtı verdi 
     ''Biz Türkiye olarak hep ilkleri yaptık ve yine tarih yazdık. 
     Bugün de öyle oldu. Hem kupa tarihinin en erken golünü attık, hem de Güney Kore'ye kendi saha ve seyircisi önünde yenen en çok golü atarak yenen takım olduk.'' ''Yarın ülkenize döneceksiniz. Sizi büyük bir sevgi gösterisiyle karşılayacak olan halkınız için neler söyleyeceksiniz '' biçimindeki bir diğer soruya ise Güneş, ''Türk halkı oyuncularımı çok seviyor. 
     Bizi buraya uğurlarken adeta 2 sevgilinin ayrılması gibi ayrıldık. 
     Milli takım Dünya Kupası'ndaki imtihanını başarıyla verdi ve halkını mutlu etti. 50 günlük hasret bitti. Yarın, Türk halkı ve oyuncularım 2 sevgili buluşacak'' yanıtını verdi. 
     Şenol Güneş, 50 gün boyunca adeta futbolla yatıp, futbolla kalktığını, bu nedenle 1 ay futbolu konuşmayacağını sözlerine ekledi. 
     
     HAKAN ŞÜKÜR'E, DOĞACAK ÇOCUĞU UĞUR GETİRDİ 
     FIFA tarafından ''maçın adamı'' seçilen milli takım kaptanı Hakan Şükür de yaptığı açıklamada, 5 gün sonra doğacak çocuğunun uğurlu geldiğini ve Dünya Kupası tarihinin en erken golünü atarak tarihe geçtiğini söyledi. 
     Şükür, şöyle konuştu 
     ''Biz finali de kazanacaktık. Ancak finale kalmayı başaramadık. 
     Kupada ilk turda ve sonraki turlarda üzerimde çok büyük bir baskı vardı ve şanssızlık yaşadım. Ancak Türk insanı bana çok destek verdi. 
     Uykusuz çıktığım maçlar oldu. Keşke finale kalıp, finali kazansaydık. 
     Bizim insanımız çok şeyi hakediyor. 5 gün sonra doğacak çocuğum uğurlu geldi.'' 
     
     İLHAN MANSIZ ''HAKAN ABİYLE İYİ ANLAŞTIK'' 
     A Milli Takım'ın en çok gol atan oyuncusu İlhan Mansız ise Hakan Şükür ile çok iyi bir ikili olduklarını ifade ederek, ''Hakan ağabeyle birbirimizi iyi tamamladık. Atılan 3 golde de çok iyi paslaştık. Herkes bizim sahada çok iyi anlaştığımızı gördü'' dedi. 
     İlhan Mansız, yarın Türkiye'de, uğurlandıklarından daha fazla bir coşkuyla karşılanacaklarından emin olduklarını da sözlerine ekledi. 
     Futbol Federasyonu Başkanı Haluk Ulusoy ise A Milli Takım'ın kupada 3. olarak büyük bir başarıya imza attığını belirterek, bundan sonraki hedefinin dünya şampiyonluğu olduğunu söyledi. 
     Ulusoy, bunu da 2006'da Almanya'da yapılacak kupada adeta ev sahibi gibi olacakları için başarmaya çalışacaklarını kaydetti. 
     Bu arada FIFA da Hakan Şükür'ün attığı golün 11. saniyede geldiğini ve kupa tarihinin en çabuk atılan golü olduğunu tescil etti. 
     





</TEXT>
</DOC>
