<DOC>
<DOCNO> 95703 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/14/son/sontur09.html </URL>
<DATE> 2002/07/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Tayyip Erdoğan'dan Yeni Oluşum'a eleştiri... 
</HEADLINE>
<TEXT>

     AK Parti Genel Başkanı Recep Tayyip Erdoğan, DSP'den istifa eden bakan ve milletvekillerinin başlattığı ''yeni oluşum''u, bir politikası ve programı olmayan sanal bir oluşum olarak değerlendirerek, ''Bir sanal oluşum, belli çevreler tarafından umut gibi sunuluyor halkımıza. Türkiye'nin fakirleşmesinin sorumlusu olanlar bugün değişimin adresi olamazlar'' dedi. 
     AK Parti İl Başkanları, Genel Başkan Erdoğan'ın başkanlığında parti genel merkezinde toplandı. 
     Erdoğan, burada yaptığı konuşmada, Türkiye'de yaşanan son siyasi gelişmelerin bir yeni başlangıç değil, bir sonuç olduğunu söyledi. 
     Koalisyon hükümetinin doğal ömrünü tamamladığını savunan Erdoğan, ''Yaşanan son olaylar bir partinin iç meselesi olmaktan çıkmış, bir ülke sorunu haline gelmiştir. Gelişen olaylar sonunda ortaya çıkan bir enkazdır. Bu enkazın ortaya çıkmasında katkısı bulunan hiç kimse kaçarak kurtulamaz'' dedi. 
     Türkiye'nin seçim ortamına girdiğini ifade eden Erdoğan, kimi siyasi partilerin ve çevrelerin seçimden kaçma hesapları yaptığını, seçimi uzak bir tarihe ertelemeye çalıştığını kaydetti. Erdoğan, ''Onlar seçimden daha doğrusu halkımızla yüzleşmekten kaçıyorlar. Ama böyle de olsa kendi bireysel ve parti çıkarları uğruna halkın talep ve isteklerine karşı çıkanlar ülkenin ve insanların geleceğiyle oynamaktadırlar. Bu insanlar, siyaset ve insanlık tarihinde hiç de iyi anılmamışlardır. Bundan sonra da anılmayacaklardır. Ülke ve insanlık tarihine daha kalın ve kara harflerle yazılmak istemiyorsanız halka direnmekten vazgeçin ve ülkenin bir an önce seçime gitmesine katkıda bulunun'' diye konuştu. 
     
     ''YENİ OLUŞUMDA HALK YOK'' 
     Türkiye Cumhuriyeti vatandaşı olan ve istekli olan herkesin aktif siyaset yapması, her düşünce ve fikrin toplumda yerini alması gerektiğini düşündüklerini belirten Erdoğan, konuşmasında ''yeni oluşum''u eleştirdi. Erdoğan, şöyle konuştu 
     ''Türkiye artık cankurtaran dayatmalarından bıkmıştır. Topluma müracaat etmeden toplumun onayını almadan kimsenin kendine acele misyonlar biçmesi doğru değildir. Yeni oluşumun hiçbir yerinde halk yoktur. Tepeden inmeci bir anlayışla dizayn edilmek istenen bir sanal oluşum var karşımızda ve toplumun anlamakta, yorumlamakta zorluk çektiği çağdaş çoğunluk senaryoları dikte edilmekte bugünlerde halkımıza. Ortada bir politikası ve programı olmayan bir sanal oluşum belli çevreler tarafından umut gibi sunuluyor halkımıza.'' ''Başbakan Bülent Ecevit kendi partisi içinde bir tasfiyeye giriştiği için istifaların başladığını'' dile getiren Erdoğan, ortada siyasi güç ilişkilerine dayanan bir kavga olduğunu söyledi. 
     ''Halktan aldığı güçle kurulan tek parti''nin AK Parti olduğunu savunan Erdoğan, bu nedenle ilk seçimde partisinin ilk parti olacağını öne sürdü. 
     
     ''KORKUMUZ YOK'' 
     Erdoğan, AK Parti'nin hiçbir yeni oluşumdan korkusu olmadığını ve rakip olarak görmediğini belirterek, şöyle devam etti 
     ''Hergün yeni bir gündür. Her yeni gün yeni bir şeyler söyleme zamanıdır. Ama kimse sorumluluk hırkasını üzerinden atarak dün dündür kolaycılığına kaçamaz. Yani halkımıza yeni kurtarıcılar olarak dayatılmaya çalışılan isimlerin Türkiye'nin son 7, 5 ve 2 yılına damgasını vuran aktörler olduğunu gizleyemez hiçbir dayatma. 
     Türkiye'nin, 2. Dünya Savaşı'ndan sonra yaşadığı en büyük fakirleşmenin sorumlusu olanlar bugün değişimin adresi olamazlar. 
     Krizlerden birebir sorumlu olanlar her gün yeni bir gündür diyerek gerçeklerin üstünü örtemezler ve sorumluluklarından da kaçıp kurtulamazlar.'' ANAP Genel Başkanı Mesut Yılmaz'ın ''hem hükümette kaldığını hem de hükümetin yıkılması için müteahhitlik yaptığını'' savunarak, ''Yılmaz, Avrupa Birliği konusunda gerçekten samimiyse ya hükümetten derhal istifa etmeli ya da erken seçim için faaliyete geçmelidir'' dedi. 
     Türkiye'nin bir an önce, Ekim ayı başı ya da Eylül ayı sonunda, seçime gitmesi gerektiğini ifade eden Erdoğan, ''Bu tarihlerde seçim olmayacaksa, Kasım teklifi AB müzakere tarihi alma noktasına engel teşkil eder ya da seçimin Nisan'a bırakılmasının adresidir'' dedi. 
     ''Nekahet döneminde olduğu söylenen hükümet aslında bitkisel hayattadır'' diyen Erdoğan, ''Hiç kimse vazgeçilmez değildir, kimsenin millet iradesini yok saymaya hakkı yoktur'' diye konuştu. 
     Erdoğan, ''Seçim gündeme gelmiştir. Bitkisel hayattaki hükümet daha fazla ayakta duramaz. Sandığı bizim önümüze getirip koyacaktır'' dedi. 
     





</TEXT>
</DOC>
