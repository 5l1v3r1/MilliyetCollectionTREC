<DOC>
<DOCNO> 94427 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/08/son/soneko15.html </URL>
<DATE> 2002/07/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Alternatifbank bazı şubelerini birleştiriyor.. 
</HEADLINE>
<TEXT>

     Türk Sanayicileri ve İşadamları Derneği TÜSİAD Başkanı Tuncay Özilhan'ın Yönetim Kurulu Başkanlığı'nı yaptığı Alternatifbank, bazı şubelerin birleştirilmesi ve kredi kartı ile üye işyeri hizmeti işlemlerinin durdurulması kararı aldı. 
     Alternatifbank A.Ş. Yönetim Kurulu, mevcut ekonomik ortam ve koşulları göz önünde tutarak, bankanın stratejilerinde öngörülen değişikliklerin sağlanması ve rekabetçi gücünün artırılmasını temin için birtakım kararlar aldı. 
     Borsa'ya gönderilen 5 Temmuz tarihli Yönetim Kurulu kararına göre, bankanın Beşiktaş Şubesi Nişantaşı Şubesi'yle, Karaköy Şubesi Merkez Şubesi'yle, İkitelli Şubesi Güneşli Şubesi'yle, İmes Şubesi Kartal Şubesi'yle, Çiftehavuzlar Şubesi Caddebostan Şubesi'yle, İzmir Gıda Çarşısı Şubesi de İzmir Şubesi'yle birleştirilecek. 
     Kredi kartı faaliyetlerinden, kredi kartı hizmeti ve üye işyeri hizmeti işlemleri durdurulacak ve sadece ''Banka Kartı Debit Kart '' hizmeti verilecek. 
     Alınan kararların müşteri ve banka çıkarları göz önünde tutularak sağlıklı bir şekilde uygulanması ve sonuçlandırılması için Genel Müdürlük yetkili kılındı. 
     





</TEXT>
</DOC>
