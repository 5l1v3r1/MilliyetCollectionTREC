<DOC>
<DOCNO> 82706 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/08/guncel/agun.html </URL>
<DATE> 2002/05/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Gençler Derviş’i dinlemek istiyor 
</HEADLINE>
<TEXT>

80 ilden bin üniversitelinin katılacağı konferansa konuşmacı belirlemek için düzenlenen ankette gençler, tercihlerini Derviş’ten yana kullandı... 
     İSTANBUL Milliyet 

     Genç Arı’nın web sitesinde 3 ay boyunca süren anket sonucunda, GençNet’in düzenleyeceği konferansta konuşmacı olarak görülmek istenen kişi, Ekonomiden Sorumlu Devlet Bakanı Kemal Derviş oldu. Türk gençlerinin demokratik ve sosyal katılımcılığının artırılması amacıyla açılan "www.gencnet.org" sitesinde yer alan "Bu yılki GençNet Konferansı’nda konuşmacı olarak kimi görmek istersiniz " anketinde 2877 kişi oy kullandı. Anket sonucu 18 aday arasında birinci, yüzde 40’la Kemal Derviş oldu. 
     
     11 MAYIS’TA KONUŞACAK 
     İkinciliği yüzde 33’le ANAP Genel Başkan Yardımcısı Erkan Mumcu alırken yüzde 6’şar oyla Cumhurbaşkanı Ahmet Necdet Sezer ve Dışişleri Bakanı İsmail Cem listede üçüncülüğü paylaştı. Anketin birincisi olan Derviş, 11 Mayıs’ta, 80 ilden yaklaşık 1000 üniversiteli gencin katılacağı konferansta konuşmacı olarak yer alacak. İstanbul Radison Otel’deki konferansta, Derviş’in yanı sıra DTP Genel Başkan adayı Mehmet Ali Bayar, Türkiye Eğitim Gönüllüleri Vakfı eski Başkanı İbrahim Betil ve AB eski Daimi Temsilcisi Cem Duna da konuşmacı olarak yer alacak. 
     
Arı Hareketi nedir      Türkiye’nin siyasi sistemindeki tıkanıklığa çözüm üretmek üzere 1994’te faaliyete geçen Arı Hareketi üyeleri, temel amaçlarını "temsili demokrasiden katılımcı demokrasiye geçiş sürecinde bilgi üreterek fikirsel değişimin sağlanması, yeni kurumsal mekanizmaların tasarlanması ve yerleşmesini sağlamak" olarak özetliyor. 
     
Genç Arı’lar işbaşında      11 Mayıs’taki konferansa konuşmacı olarak Derviş’i seçen Arı Hareketi üyeleri, bulundukları illerin sorunlarını masaya yatırıp çözümler üretiyor 
     PINAR AKTAŞ İstanbul 

     Türkiye genelinde bir grup genç, bulundukları kentlerdeki sorunları masaya yatırarak, çözüm yolları arıyor. Yıllarca büyük bir depremle karşılaşmayan İzmir’deki üniversiteli gençler, "deprem"in konuşulmasını istiyor. Trabzon’da yaşayan gençler ise Trabzon’dan olmayan gençlerin kentliler tarafından dışlanmasını... Genç Arı Hareketi, 1999’da başlattığı "Katıl ve Geleceğini Yarat" projesi kapsamında 1200 üniversiteli genç üzerinde bir anket düzenledi. 
     
     Geleceğini yarat ’ 
     Ankette gençlerin, gelecekleri ile ilgili ümitsiz, katılım konusunda çekingen, buna karşın bilinçli ve bilgili oldukları ortaya çıktı. İkinci aşamada araştırmanın yapıldığı 17 kentte Arama Konferansları oluşturuldu. Sonra her kentin gençleri kendilerine içinde bulundukları bir sorunu çözümlemek üzere proje seçti. Böylece "Katıl ve Geleceğini Yarat" projesi şekillendi. 
     

</TEXT>
</DOC>
