<DOC>
<DOCNO> 61382 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/09/son/sondun12.html </URL>
<DATE> 2002/01/09/ </DATE>
<TIME>  </TIME>
<AUTHOR>  </AUTHOR>
<HEADLINE>
The Times "ISAF'ın komutası üç ay içinde Türkiye'ye geçecek" 
</HEADLINE>
<TEXT>

     İngiltere'de yayımlanan The Times gazetesi, İngiliz hükümetinin ''Afganistan'da görev yapacak barış gücünü oluşturacağım diyerek, fiili bir Avrupa ordusu kurmakla suçlandığını'' iddia etti. 
     Suçlamanın uluslararası alanda tartışıldığını öne süren gazete, güce asker veren 14 Avrupa ülkesinin yanı sıra sadece Yeni Zelanda'nın Avrupa dışından güce katılan ülke olduğunu bildirdi. 
     Oysa bu gücün hazırlık aşamasında Başbakan Tony Blair'in aralarında Kanada, Ürdün ve Malezya gibi diğer bazı ülkelerin isimlerini de telaffuz ettiğini ve Kanada'nın bu güce bin asker göndermesinden söz edildiği hatırlatılan haberde, ''Ancak bu ülkeler son anda gücün dışında bırakıldı'' denildi. 
     Gücün komutasını General John MacColl'un yürütecek olması nedeniyle İngiliz hükümetinin etkili olduğu belirtilen haberde, İngiltere anamuhalefet partisi Muhafazakar Parti'nin ''gölge savunma bakanı'' Bernard Jenkin'in, ''Bu güç bir Avrupa ordusunun embriyosundan başka bir şey değil'' yolundaki sözleri aktarıldı. 
     Jenkin, İngiltere'nin uzun süreli müttefiki Kanada'nın yardım önerisini geri çevirmiş omlmasını da anlaşılamaz bir tutum olarak değerlendirdi. 
     Haberde, barış gücüne Türkiye'nin de Afganistan'a ilk etapta 50 asker göndereceği belirtilerek, güce katılan tek Müslüman ülke olan Türkiye'nin, üç ay içinde gücün komutasını devralmasının beklendiği de bildirildi. 
     






</TEXT>
</DOC>
