<DOC>
<DOCNO> 59047 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/26/yasam/yas04.html </URL>
<DATE> 2001/12/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Sarhoşsam uçarım beni kimse tutamaz 
</HEADLINE>
<TEXT>

Zilzurna sarhoş sürücü, uçuruma yuvarladığı otomobilinden burnu bile kanamadan kurtulunca havaya girdi Bırakın uçuşuma devam edeyim’ 
     AKÇAKOCA DHA 

     Düzce’nin Akçakoca ilçesinde 47 yaşındaki alkollü sürücü Nihat Aksungur, 34 ZM 0082 plakalı otomobilinin kontrolünü kaybedince sahile uçtu. Olay, önceki gece saat 23.30’da meydana geldi. Aldığı aşırı alkolün ardından direksiyona oturan Aksungur, Karadeniz Ereğli’den Akçakoca yönüne giderken, bir anda direksiyonun kontrolünü kaybetti. Takla atarak sahilde kumsala düşen otomobil, büyük bir şans eseri denize uçmaktan kurtuldu 
     
Zaten uçuştaydı      Kazadan sonra, arkadan gelen otobüs yolcuları tarafından kurtarılan Aksungur, olay yerine gelen 112 Hızır Acil Servis ekiplerine ve Jandarma’ya zor anlar yaşattı. Nihat Aksungur, ilk başta alkol testini kabul etmedi. 
     Aksungur bir süre alkollü olmadığı konusunda ısrar ettiyse de sonunda kendini ele veren şu konuşmayı yaptı "Ben kaza sırasında zaten uçuştaydım. Kafam iyi olduğu zaman beni kimse tutamaz. Kanatlarımı alıp uçuşa çıkarım. Beni bırakın da uçuşuma kaldığım yerden devam edeyim.’’ 
     Jandarmanın uzun uğraşları sonrasında Aksungur’un 225 promil alkollü olduğu ortaya çıkınca ehliyetine 3 ay el konuldu. 
     



 YAŞAM 




















</TEXT>
</DOC>
