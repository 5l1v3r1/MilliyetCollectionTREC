<DOC>
<DOCNO> 92181 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/26/son/sondun11.html </URL>
<DATE> 2002/06/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Prenses Margaret'in mirası 7.6 milyon sterlin 
</HEADLINE>
<TEXT>

     İngiltere Kraliçesi İkinci Elizabeth'in Şubat ayında yaşama veda eden kızkardeşi Prenses Margaret'in varislerine intikal eden mal varlığının toplam değerinin 7.6 milyon sterlin olduğu açıklandı. 
     Margaret'in mal varlığıyla ilgili veraset vergisinin ödenmesinden sonra, Prenses'in taşınmazlarının iki çocuğu Kont Linley ve Leydi Sarah arasında paylaştırılacağı ve Prenses'in talebi doğrultusunda, mirasından pay almasını istediği, aralarında hizmetçilerinin de bulunduğu kişilere paylarının dağıtılacağı belirtiliyor. 
     Kraliçe'nin mirastan herhangi bir pay almayacağı da vurgulanırken, 7.6 milyonluk servetten kesilecek veraset vergisinin de yüzde 40 
     civarında olacağı kaydediliyor. 
     Uzmanlar, bu servetin veraset vergisinin kesilmesinden sonraki bölümünün de yaklaşık 4.5 milyon sterlinin altına inmeyeceği görüşünde birleşiyor. 
     Prenses'in Kensington Sarayı içindeki en büyük bölümü işgal ettiği de hatırlatılırken, onun ölümünden sonra oğlu ve gelininin oturduğu bu bölümün akıbetinin henüz bilinmediği ifade ediliyor. 
     Kızından bir ay sonra yaşama veda eden Ana Kraliçe'nin serveti ise 1993 yılında Kraliyet ailesi ile dönemin Başbakanı John Major arasında 
     yapılan bir anlaşmayla veraset vergisinden muaf tutulmuş ve Kraliçe, annesinden kalan serveti hiçbir vergi ödemeksizin devralmıştı. Bu anlaşma Margaret'i kapsamıyor. 
     





</TEXT>
</DOC>
