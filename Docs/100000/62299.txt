<DOC>
<DOCNO> 62299 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/15/guncel/gunz1.html </URL>
<DATE> 2002/01/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Satırbaşı 
</HEADLINE>
<TEXT>

     Kayıp Türk genci Şıbırgan’da değil 
     Faruk ZABCI AFGANİSTAN DHA 

     Londra'da yaşayan Arzu Karabıyık'ın her yerde aradığı oğlu Deniz'in 21 Özbek General Raşid Dostum'un bölgesinde esir olmadığı belirlendi. Çaresiz annenin oğlunu bulabilmek amacıyla önceki gün yeniden Şıbırgan cezaevine giden DHA muhabiri olumlu sonuç alamadı. Cezaevindeki 114 esiri terörist zanlısı olarak Kandahar'a, oradan da Küba'daki Guantanamo Üssü'ne götüren Amerikalı askerler görevlerini tamamlayıp gittiklerinden Deniz'in bu 114 El Kaide mensubu arasında olup olmadığı öğrenilemedi. Cezaevi yetkilileri ise "Kesinlikle esirler arasında bir Türk yok. Türk olsaydı biz bilirdik" diye konuştu. 
     
     Barka'ın yaşam savaşı sürüyor 
     İSTANBUL Milliyet 

     Beynindeki damar tıkanıklığı nedeniyle Marmara Üniversitesi Tıp Fakültesi Hastanesi'nde ameliyat edilen Prof. Dr. Aykut Barka'nın sağlık durumunu ciddiyetini koruyor. Nöroşirürji Anabilim Dalı tarafından yapılan açıklamada, Barka'nın bugün uyandırılıp uyandırılmayacağına incelemeler sonrası karar verilecek. 5 gün önce ameliyat edilen Barka halen yoğun bakım ünitesinde uyutuluyor. Barka, 6 Ocak'ta, hastanenin Acil Servisi'ne sağ elde güçsüzlük ve konuşma bozukluğu nedeniyle başvurmuştu. 
     
     Kaymakam olur’uyla itlaf 
     ERZURUM DHA 

     Erzurum'un Tekman ilçesinde başıboş köpeklerin çoğalması üzerine "resmen" köpek itlafı yapıldı. Kaymakam Mustafa Çiftçi'nin "olur"uyla 200 milyon liraya anlaştığı avcıya ilçede başıboş dolaşan 20 kadar köpeği öldürten ANAP'lı Belediye Başkanı İhsan Gök, "Parayı cebimden ödedim" dedi. 
     
     Haluk Şahin’in babası vefat etti 
     Radikal Gazetesi yazarı Haluk Şahin'in babası emekli yarbay Mehmet Şahin vefat etti. Şahin’in cenazesi bugün Bursa Emir Sultan Camii'nde ikindi namazının ardından kılınacak cenaze namazından sonra toprağa verilecek. Milliyet çalışanları, Haluk Şahin'e ve ailesine başsağlığı diler. 
     



 GÜNCEL 




















</TEXT>
</DOC>
