<DOC>
<DOCNO> 87675 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/03/son/sondun29.html </URL>
<DATE> 2002/06/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Sanal alemde "Musevi katliamı" 
</HEADLINE>
<TEXT>

     ''İslamic Fun'' İslami Eğlence adlı bir bilgisayar oyununun, küçük çocukları sanal alemde Musevileri öldürmeye kışkırttığı öne sürüldü. 
     CD-ROM olarak tanesi 28 dolara satılan bilgisayar oyununun bir İngiliz firmasınca üretildiği ortaya çıktı. 
     Oyunu oynayanlar, önce İsrail tanklarına karşı kullanacakları cephaneleri stokluyorlar, daha sonra da saldırıya geçiyorlar. 5-7 yaş, 8-10 yaş ve 11 yaş üstü olmak üzere 3 güçlük derecesi bulunan oyunun Museviler arasında ''şok yarattığı'' ve oyuncakçılarda satışının engellenmesinin istendiği ifade edildi. 
     Oyunu üreten ''İnnovative Minds'' adlı şirketin müdürü Abbas Panjwani, oyunun Musevileri hedef almadığını, sadece İsrail tanklarının sanal ortamda vurulmasını öngördüğünü söyledi. Ancak kaynaklar, ''İnnovative Minds'' adlı şirketin internetteki sitesinin siyasi eğilimli olduğunu ve İsrail mallarının boykot edilmesi yolunda çağrılar yaptığını söylediler. 
     





</TEXT>
</DOC>
