<DOC>
<DOCNO> 72960 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/16/son/sonspo01.html </URL>
<DATE> 2002/03/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Daum, oyundan memnun 
</HEADLINE>
<TEXT>

     Beşiktaş Teknik Direktörü Christoph Daum, Denizlispor karşısında puan kaybetmelerine rağmen, takımının oyunundan memnun olduğunu söyledi. 
     Daum, karşılaşma sonrası düzenlediği basın toplantısında, oyuncularının olanakları dahilinde ellerinden geleni yaptığını belirterek, "Birçok gol pozisyonuna girdik ama atamadık. Futbol sonuç oyunudur. Sonuç istenilen şekilde olmazsa, eleştiriler ortaya çıkıyor. Bir futbolcunun oynayıp, diğerinin oynamaması beni o kadar ilgilendirmiyor. Önemli olan takımımın sahaya yansıttığı oyundur" dedi. 
     Christoph Daum, Beşiktaş'ın şampiyonluk şansıyla ilgili bir soruya da "Şampiyonluk için konuşmak yerine, önümüzdeki maça konsantre olmalıyız. Yapabileceğimizin en iyisi, maçtan maça düşünmek ve gerisini beklemektir" yanıtını verdi. 
     Alman teknik adam, bir basın mensubunun "Bazı yazarlar, sizin Doğu Almanya kökenli olduğunuz için Rus Khlestov'u oynatmadığınızı ve ırkçı düşündüğünüzü söylüyorlar. Buna ne diyorsunuz " sorusuna, "Irkçılık iğrenç bir iddia. Böyle bir şeyi söylemekle benim insanlık anlayışıma ters bir yorum yapıyorlar. Ayrıca Khlestov birçok maçta da yer aldı. Böyle sorular benim gururumu kırıyor ve insanlık anlayışıma ters geliyor" yanıtını verdi ve artık sorulara cevap vermeyeceğini belirterek, toplantıyı terk etti. 
     






</TEXT>
</DOC>
