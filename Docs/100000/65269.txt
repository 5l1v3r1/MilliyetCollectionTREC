<DOC>
<DOCNO> 65269 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/01/dunya/adun.html </URL>
<DATE> 2002/02/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Safire’dan son bomba 
</HEADLINE>
<TEXT>

Son zamanlardaki yazılarıyla Türkiye’yi savaşa sokmakta’ kararlı olan New York Times yazarı William Safire, şimdi de Türk tanklarının Bağdat’a gireceğini yazdı 
     SEMA EMİROĞLU New York 

     ABD’nin, Türkiye ile birlikte ortaklaşa Irak’a askeri operasyonu savunan yazılarıyla dikkat çeken New York Times’ın Pulitzer ödüllü ünlü köşe yazarı William Safire, bu kez de üzerinde "anlaşmaya varılan" operasyonun detaylarını yazdı. Safire’a göre, Irak’ta yapılacak savaşın ikinci aşamasında Türk tankları Amerikan özel kuvvetleriyle birlikte Bağdat’a girecek. 
     ABD Başkanı Bush’un üç gün önceki "Ulusa Sesleniş" konuşmasında Irak doktrinini dile getirdiğini bildiren Safire, "eğer Bush, sözlerini eylemle takip edecekse," o zaman Afganistan örneğinin Irak’a uygulanacağını ve Saddam Hüseyin’e yönelik savaşın birinci aşamasında, Irak’ın kuzeyindeki 70 bin Kürt savaşçıyla, güneyindeki Şiilere silah ve para tedarik edileceğini, ABD’nin de buna taktik ve insansız "Predator" casus uçaklarıyla hava desteği sağlayacağını öne sürdü. 
     
     Sıra Türk tanklarında 
     Safire, operasyonun ikinci aşamasına ilişkin düşüncelerini ise şu sözlerle dile getirdi "Bahse girerim ki Washington’da bu konuda anlaşmaya varıldı Türk tank müfrezeleri, ABD özel kuvvetleriyle Bağdat’a bastıracak. Saddam, gizlenen Usame ve Molla Ömer’e katılacak. Irak halkı kurtarıcılarını kutlayacak, Arap dünyası demokrasiye yönelecek." 
     
     Kuzey Kore’ye de operasyon 
     Safire’ın yazısının, Kuzey Kore ve İran ile ilgili bölümlerinde de bu ülkelere operasyonlar söz konusu. Safire’a göre, Kuzey Kore lideri Kim Jong Il, Uluslararası Atom Enerjisi uzmanlarını teftiş için ülkesine kabul etmezse, Amerikan B - 52’leri bu ülkedeki şüpheli nükleer tesisleri bombalayacak. İran’ın geleceğini de pek hayırlı görmeyen Safire, ABD’nin bu ülkeye doğrudan bir operasyon düzenlemek yerine, ülke içindeki muhalifleri destekleyeceğini, dışarıdan yapılan yayınlarla halkın devrime cesaretlendirileceğini yazdı. 
     



 DÜNYA 












</TEXT>
</DOC>
