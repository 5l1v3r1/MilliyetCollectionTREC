<DOC>
<DOCNO> 70812 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/05/guncel/gun03.html </URL>
<DATE> 2002/03/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Bakan da 4 milyonluk ilacı 900 bine almış 
</HEADLINE>
<TEXT>

Sağlık Bakanı Durmuş, ilaç sektöründe kimsenin zarar etmediğini düşünüyor 
     YILDIZ YAZICIOĞLU Ankara 

     Sağlık Bakanı Osman Durmuş, ilaç fiyatlarına yapılan zamlarla sektördeki herkesin kazandığını belirterek "İlaçta kimsenin zarar ettiğini düşünmüyorum. Bu ay hastanelerim ihale yaptı. Piyasada 4 milyona satılan ilacı, 900 bine aldım. İşte ilacın karlı olduğunun göstergesi" dedi. 
     Durmuş, ilaç sektöründe ne üreticinin ne de eczacının "kar etmiyoruz" demeye hakkı olmadığını savundu. Vatandaşlara nasıl bir karla ilaç satıldığını çok iyi bildiğini ifade eden Durmuş, ilaç sektörünün kesinlikle zarar etmediğini ve 2001 yılını yüzde 14’lük kar marjıyla kapattığını söyledi. Üreticilerle 15 Mart’ta zammı görüşmek için bir araya geleceğini açıklayan Durmuş şunları kaydetti 
     "Türkiye’nin yaşadığı ekonomik krizden en az şekilde etkilenen, hatta hiçbir şekilde etkilenmeyen sektör ilaç oldu. Bir ilaç fabrikasının kapandığını kimse söyleyemez. Ben geldiğimde ilaca gelişi güzel zamlar yapılıyordu. Bir sistem kuralım, dedim. Öyle bir sistem olmalı ki, siz hiçbir şekilde batmayacaksınız, dedim ve TEFE endeksine göre 3 ayda bir zam yapma kararı verdim. O zaman üreticiler, bu sistemi kabul etti. Ancak döviz hızla artınca işlerine gelmedi. Yine dövize göre zam istediler ama getirilen düzenlemeler, öyle ikide birde değişmez. Dövize geri dönüş olmaz." 
     



 GÜNCEL 





















</TEXT>
</DOC>
