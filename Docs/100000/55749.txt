<DOC>
<DOCNO> 55749 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/06/ekonomi/eko03.html </URL>
<DATE> 2001/12/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Müttefik olduk, para hızlı geldi’ 
</HEADLINE>
<TEXT>

Devlet Bakanı Derviş, 11 Eylül sonrası ortaya çıkan ek finansman ihtiyacı konusunda IMF’nin hızlı davranmasında, Türkiye’nin teröre karşı politikasının etkili olduğunu söyledi 
     GÜVEN ÖZALP Brüksel 

     IMF’nin 11 Eylül’den sonra Türkiye’de ortaya çıkan ek finansman konusunda hızla harekete geçerek karar verdiğini belirten Devlet Bakanı Kemal Derviş, "Sezar’ın hakkını Sezar’a vermek gerekiyor, IMF hızlı hareket etti. Birkaç hafta içinde karar çıktı. Çok açık konuşuyorum Kararın bu kadar hızlı çıkmasında, hiç şüphesiz, Türkiye’nin dış politikası ve teröre karşı mücadelenin içinde olması bize yardımcı oldu" dedi. 
     Brüksel’de Avrupa Birliği Ekonomi ve Maliye Bakanları ile aday ülkelerin bakanlarının ortak toplantısına katılan Derviş, düzenlediği basın toplantısında, yeni program konusunda IMF’nin hızlı davrandığını belirtti. 
     Derviş, "Sezar’ın hakkını Sezar’a vermeli. Çok açık konuşuyorum, IMF’nin ek mali destek kararı etkili oldu. Karanın bu kadar hızlı çıkmasında Türkiye’nin teröre karşı mücadelenin içinde olması yardımcı oldu. Öbür türlü karar bu kadar çabuk çıkmazdı. Eğer program ciddiyetle uygulanmasaydı da bu desteği alamazdık. İyi bir müttefik, ekonomik hedeflerini tutturan ve sözünü tutan bir ülke olmamız, bu kararın çıkmasında zorunlu bir şarttı" dedi. 
     
Dolar paniği kırıldı yastık altı çözülüyor      Doların her zaman yükseleceği psikolojisinin kırıldığını belirten Derviş, "Millet artık dolar paniğinden kurtuldu. Dolar 2 milyon olacak, 3 milyon olacak diye garip laflar vardı. Dolar her zaman yükselir psikolojisini kırabildik. Bu çok önemli, çünkü orta kesimin yastık altında parası var. Bu parayı tutalım’ psikolojisinden, bir ölçüde döndüler. Ziraat Bankası’ndan da verileri alıyoruz, millet efektif bozduruyor. Dolar bozduruyor" dedi. 
     

</TEXT>
</DOC>
