<DOC>
<DOCNO> 70256 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/01/son/sonspo12.html </URL>
<DATE> 2002/03/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Efes Pilsen Kinder Bologna yenilgisini hakeme bağlıyor 
</HEADLINE>
<TEXT>

     Basketbolda Erkekler Avrupa Ligi 2. tur F Grubu ilk maçında kendi sahasında İtalya'nın Kinder Bologna takımına yenilen Efes Pilsen, maçın hakemlerinin yönetiminden şikayetçi oldu. 
     Efes Pilsen Genel Menajeri Engin Özerhun, A.A muhabirine yaptığı açıklamada, güçlü ve geniş bir kadroya sahip olan Kinder Bologna karşısında zorlandıklarını belirterek, ''Rakibimiz geçen sezonun şampiyonu ve çok tecrübeli. Ancak hakemler de deplasmanda olmalarına rağmen rakibimizin çok sert oynamalarına izin verdi'' dedi. 
     Bu sezon Final-Four'un Bologna'da yapılacak olmasının 2 İtalyan takımına avantaj sağlayacağını düşünmeye başladığını anlatan Özerhun, şöyle devam etti 
     ''Bu maçtan önce ihtimal vermiyordum, ama şimdi organizasyonun ve hakemlerin Kinder Bologna'yı Final-Four'a çıkarmaya çalışacakları konusunda şüphelenmeye başladım. Farkı 11 sayıya çıkardığımız zaman, başta Yugoslav hakem olmak üzere, hakemler güçlü kadroya yardımcı oldular. Yenebilecek noktaya geldik, ama tuhaf işler oldu. Son periyotta skorda eksik kalmamız, rakibimizin sert savunması, yorgunluk ve hakemlerin tercihlerini Kinder Bologna'dan yana kullanması nedeniyle maçı yitirdik.'' Kinder Bologna maçına iki İspanyol hakemin verilmesine anlam veremediklerini vurgulayan Engin Özerhun, ''Acaba İspanyol rakibimiz Real Madrid'in maçına 2 Türk hakem verilir mi, merak ediyorum. Kinder Bologna ile İtalya'da yapacağımız maçta da hakemlerin etkisi olursa şaşmam'' diye konuştu. 
     Özerhun, ligde henüz ilk maçların oynandığını ve haftaya Real Madrid'i İstanbul'da yenmeyi hedeflediklerini belirterek, ''Rakibimiz kendi sahasında sürpriz bir şeklide Ural Great'e yenildi. Biz de burada yenersek, Final-Four şansları kalmaz. Daha köprünün altından çok sular akar'' diyerek sözlerini tamamladı. 
     






</TEXT>
</DOC>
