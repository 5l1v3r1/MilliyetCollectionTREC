<DOC>
<DOCNO> 56718 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/12/guncel/gun02.html </URL>
<DATE> 2001/12/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Hani düzelmişti 
</HEADLINE>
<TEXT>

Önceki gece SSK ve devlet hastanelerinin birkaçının acil servisini dolaştık. Gördük ki yazılıp çizilen onca habere rağmen hastalar yine Allah'a emanet 
     AYŞEGÜL AYDOĞAN, ASLI ÖKTENER 

     Çalışma ve Sosyal Güvenlik Bakanı Yaşar Okuyan ile Sağlık Bakanı Osman Durmuş ısrarla değiştiğini savunsalar da SSK ve devlet hastaneleri bir - iki örnek dışında yerinde sayıyor. Milliyet muhabirleri, önceki gece Anadolu ve Avrupa yakasındaki 11 hastanenin acil servislerini dolaştı ve yine bildik manzarayla karşılaştı 
     
     Battaniye yok 
     Hastalar sedyeyle gürültülü koridorlarda, bekleme salonlarında bekletiliyor. Tuvaletler pislik içinde. Hastane koridorları soğuk. Yeterli yatak ve battaniye yok. Hastasını sedyeye atan acil odasına dalıyor. 
     SSK Okmeydanı Hastanesi'nde göze ilk çarpan aksaklık, muayene ya da müşahede odasında tedaviye alınması gereken biri çocuk iki hastanın sedye üzerinde soğuk bekleme salonunda olmalarıydı. Göztepe SSK'da ise acil servis pazar yeri gibiydi. Hastasını sedyeye atan içeri dalıyor, görevlilerin dışında herkes müdahale odasında bulunuyordu. Hastalar üstlerini soğuk ve yeterli battaniye olmadığı için kaban, palto ve hırkalarıyla örtmüştü. 
     
     Çok asabiler 
     Haydarpaşa Numune Hastanesi'nde de benzer manzaralar yaşanıyordu. Eşinin başında koridorda bekleyen yaşlı kadın 21.30'da geldiklerini belirterek, "Eşim yaşlı olduğu için röntgen çektirirken sabit duramadı. Buna sinirlenen kadın görevli ise bizi dışarı çıkartarak sinirli bir şekilde gitti. 5 saattir teşhis konulması için bekliyoruz" diye dert yandı. 
     



 GÜNCEL 
















</TEXT>
</DOC>
