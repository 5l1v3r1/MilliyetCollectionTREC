<DOC>
<DOCNO> 82306 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/06/dunya/dun02.html </URL>
<DATE> 2002/05/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Uçak faciasında ölü sayısı artıyor 
</HEADLINE>
<TEXT>
Nijerya şokta 
Mahalleye çakılan uçaktaki 74 kişiyle birlikte en az 148 kişinin öldüğü faciadan sonra ülkede iki günlük yas ilan edildi 
     DIŞ HABERLER SERVİSİ 

     Nijerya, EAS Havayolları’na ait BAC - 111 modeli bir yolcu uçağının Kano - Lagos arasında iç hat seferi yapmak için havalandıktan kısa bir süre sonra kalabalık bir yerleşim biriminin üzerine düşmesinin ardından şokta. 74’ü uçakta, en az 148 kişinin öldüğü kazanın ardından ülkede iki gün yas ilan edilirken, uçağın düşüş nedeni henüz anlaşılamadı. 
     İçinde 79 kişi bulunan uçaktan sadece 5 kişi kurtulurken, çoğu ağır olmak üzere 49 kişi yaralandı. 
     İngiliz yapımı uçağın enkazı geniş bir alana yayılırken, bir cami ile birlikte 30 bina yıkıldı. Yetkililer motor arızası olasılığı üzerinde durduklarını, kara kutuların incelenmesinin ardından bir açıklama yapacaklarını açıkladılar. 
     
     Bakan da öldü 
     Uçaktaki ölen yolcular arasında Nijerya Spor Bakanı ve gün içinde Kano’da bir kitap tanıtımına katılan bazı üst düzey yetkililer de bulunuyordu. Bir yurtdışı gezisini keserek ülkeye dönen Devlet Başkanı Olusegun Obasanjo ülkede iki gün ulusal yas ilan ederken, dün tüm bayraklar yarıya indirildi. 
     



 DÜNYA 











</TEXT>
</DOC>
