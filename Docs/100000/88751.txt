<DOC>
<DOCNO> 88751 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/09/ekonomi/eko01.html </URL>
<DATE> 2002/06/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Müzakere tarihi alırsak 5 yıl sonra AB’deyiz 
</HEADLINE>
<TEXT>

AÇIK KOYU SOHBETLER - EYLEM TÜRK 
     Geçen hafta 175 sivil toplum örgütü Türkiye’nin Avrupa Birliği AB hedefi için bir araya geldi. Sendikalar, TEMA, Sakatlar Federasyonu, işveren örgütleri gibi pek çok farklı sesin bir araya gelmesinin arkasında İktisadi Kalkınma Vakfı İKV Başkanı Meral Gezgin Eriş’in imzası vardı. 
     Eriş, 175 örgütün bir hafta gibi bir sürede yan yana gelmesini toplantının amacına bağlıyor. "AB, toplumun geniş bir kesimi tarafından paylaşılan bir amaç olduğu için değişik kesimler bir araya gelebildi. Doğru bir amaçtı" diyor. 
     İKV’nin AB’yi yakından izlemekle görevli kurumlardan birisi olduğunu belirten Eriş, "AB takvimini, neyin ne zaman yapılması gerektiğini, bizi nelerin beklediğini, zamanın değerini iyi bilmek durumundayız" diyor ve ekliyor 
     "Türkiye’nin müzakere tarihi alabilecek bir konuma gelmesini sağlamanın ne kadar hayati olduğunu gördük. Bu nedenle toplantıyı yapmaya karar verdik." Toplantıların devam edeceğini anlatan Eriş, "Bunun bir platform haline dönüşmesi gerektiği kararını aldık. Ve bir çağrı yaptık. Yaptığımız çağrı milletvekillerinin AB hedefine ulaşmak için gerekli adımları süratle atması çağrısıydı. Tabi ki bunun takipçisi olacağız. Bundan sonraki çağrımız AB’ye olacak" dedi. 
     Eriş’le, Türkiye - AB ilişkilerini belirleyen temel konuları konuştuk. 
     
Türkiye’nin Avrupa Birliği gündeminin idam cezasına kilitlenmesi doğru mu 
     AB yolunda atılması gereken adımların ne olduğu Kopenhag Siyasi Kriterleri’nde belli. Bizim yeniden keşfetmemize gerek yok. İdam cezası ya da ana dilde eğitim ya da anadilde yayın hakkı konularını birer detay olarak görüyorum. Çünkü AB bunların çok ötesine giden çok önemli bir proje. AB’yi bir bütüncül hedef olarak görmek lazım. AB’yi konuşmak başka bir şey, idam cezasını konuşmak başka bir şey. Tabi ki idam cezası meselesini çözmeden AB hedefine ulaşamayız. Ama şu yanılgıya da düşmemek lazım. İdam cezasını hallettik, yarın AB’ye tam üye değiliz. Tam üye olmak için aşılması gereken birçok merhale var. Bunlar üç dört tane siyasi konudan ibaret değil. 
     
Sizin idam cezası ile anadilde eğitim ve yayın hakkı konularında görüşünüz nedir 
     Türkiye’de birçok dilde yayın yapan medya organları takip ediliyor. Bunun olmadığını düşünmek çok büyük bir yanılgı. Bu yayın organlarının denetlenir olması çok daha akıllıca olur. Türkiye’de kimse etkin kökenli dillerini konuştuğu için engellenmiyor. O zaman bunun öğrenilmesinin önünde engel olmasını anlamak mümkün değil. İdam cezasına gelince, bugün Avrupa’da idam cezasını h l kendi yasama düzeninde barındıran tek ülke Türkiye. İdam cezasını belirli bir şahsa yönelik olarak muhafaza edilmesini, o şahsı cezalandırmaktan ziyade neredeyse onu ödüllendirmek anlamına geleceğine inanıyorum. Çünkü dünyada çok kan dökmüş insanların esas gördükleri ceza hapiste çürümek. 
     
Aralıkta müzakere tarihi alamazsak ne olur 
     Müzakereleri başlatmakta gecikmemek lazım. Bu Aralık 2002’de olmazsa çok zaman kaybederiz. Sebebiyse AB, 2002 Aralığı’nda muhtemelen on yeni üye alıyorum diyecek. Romanya ve Bulgaristan için de 2007’de sizi alacağım açıklamasını yapacak. AB bugün 15 üyeli. 2004’ten itibaren 25 üyeli. 2007’den itibaren 27 üyeli bir birlik olacak. AB içinde herhangi bir konuda veya Türkiye konusunda karar 15 yerine 27 ülke tarafından alınacak. AB önümüzdeki dönem kendi sindirme ve genişleme konusunu halletmeyle meşgul olacak. Türkiye’nin önceliği olmayacak. O zaman 2007’den önce Türkiye AB ilişkilerinin yeniden canlandırılması çok zor olur. Bu yüzden sonuca gitmek çok önemli bunun için de siyasi irade ve kararlılık şart. 
     
Türkiye müzakerelere başlama tarihi alırsa, ne zaman tam üye olur 
     2003 yılında tam üyelik müzakereleri başlarsa Romanya ve Bulgaristan’ın tam üyeliğiyle birlikte yani 2007’de Türkiye’nin de AB’ye tam üyelik kararının alınabileceğini düşünüyorum. 
     
     AB, İngiltere’yi üyelik için iki defa reddetmişti’ 
AB’ye üyelik sürecinde diğer ülkelerde de Türkiye gibi sancılar yaşanmadı mı 
     Olmaz olur mu. Birçok ülkede buna benzer olumsuzluklar yaşandı. Mesela İngiltere, üyelik için AB’ye iki defa müracaat ediyor ve reddediliyor. İngiltere gibi bir ülkenin müracaatı reddedilmesinin, ülkede nasıl bir tepki yarattığını siz düşünün. Ama buna rağmen mücadeleyi bırakmadılar. Biz çok kolay umutsuzluğa kapılıyoruz. Kendimize güvenimizi yitiriyoruz. Bizi almazlar diyenler var. Neden almasınlar. AB, Türkiye’nin katkısını görebilecek kapasiteye sahip. Biz niye kendimize güvenmeyelim. 
     
     Medeniyletler birleşmesi Türkiye sayesinde olur’ 
Türkiye’nin Müslüman bir ülke olması nedeniyle AB’ye giremeyeceğini düşünenler var. Böyle düşünmek doğru mu 
     Bu yanlış. AB bir din birliği değil. Çeşitli din ve mezhepler var. AB çok iyi biliyor ki Türkiye tam üye olduğu zaman yani Müslüman bir ülke tam üye olduğu zaman medeniyetler çatışmasının yanlışlığını kanıtlayacak. AB, medeniyetler birleşmesini gösterecek fırsatı bulur. Bu da Türkiye sayesinde olur. 11 Eylül’den sonra bu daha bir önem kazandı. Birçok Avrupalı politikacı da bu inançta ve bunu dile getiriyor. Bu AB’ye üyelik sürecinde Türkiye’nin arkasında olumlu bir rüzgar estiriyor. 
     



 EKONOMİ 
















</TEXT>
</DOC>
