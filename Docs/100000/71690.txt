<DOC>
<DOCNO> 71690 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/09/son/sontur07.html </URL>
<DATE> 2002/03/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Sigara trafik canavarından daha çok can alıyor 
</HEADLINE>
<TEXT>

     Türkiye'de her yıl yaklaşık 5 bin kişi trafik kazalarında hayatını kaybederken, sigara tiryakiliği 100 bin can alıyor. 
     Sağlık Bakanlığı'nın Birinci Basamak Sağlık Hizmeti veren yerlerde çalışan doktorlara yönelik hazırladığı ''Tanı ve Tedavi Rehberi''ne göre, sigara kullanımı, dünyada en önemli önlenebilir erken ölüm nedenleri arasında yer alıyor. 
     Türkiye'de sigara içimine bağlı hastalıklar nedeniyle her yıl yaklaşık 100 bin kişinin yaşamını kaybettiği belirtilen rehberde, sigaraya başlama açısından 11-15 yaş döneminin oldukça önemli olduğu ifade ediliyor. Rehberde, özellikle bu yaş dönemindeki çocuk ve gençlerin sigaradan korunmasının gerekliliğine işaret ediliyor. 
     
     Kimler tiryaki 
     Rehberde, günde en az bir sigara içen kişi ''günlük tiryaki'' olarak tanımlanırken, uyandıktan sonra ilk 30 dakika içinde ve günde 15 adetten fazla sigara içmenin ''yüksek nikotin bağımlılığının'' 
     göstergesi olduğu belirtiliyor. 
     Kişide psikolojik ve fiziksel bağımlılık yaptığı kabul edilen sigaranın, fiziksel bağımlılığını tam olarak derecelendirilmenin ise doktorlar tarafından uygulanacak ''Nikotin Bağımlılık Testleri'' ile mümkün olabileceği vurgulanıyor. 
     Doktorlardan, hastayı hangi nedenle görürlerse görsünler, sigara içme durumunu sormaları ve belgelemeleri istenen rehberde, hastanın sigara bırakma isteğinin mutlaka değerlendirilmesi gerektiği belirtildi. Ayrıca, doktorların, bu isteği motive edici bir biçimde desteklemesi gerektiği de ifade ediliyor. 
     
     İlk yıl riskli 
     Her sigara içicisinin net olarak, ısrarlı bir şekilde ve kişiye özel tarzda sigara bırakmaya teşvik edilmesi gerektiği vurgulanan rehberde, sigara bırakma gününün de önceden belirlenmesinin önemine işaret ediliyor. 
     Sigarayı bırakmanın sağlık ve sosyal durumla yakından ilişkili olduğu belirtilen rehberde, örneğin evde çocuk olmasının sigarayı bırakmak için önemli bir etken olduğunun hastaya hatırlatılması gerektiğine değiniliyor. 
     Rehberde, doktorların hastalarını sigara içmenin akut, uzun dönem ve çevresel riskleri konusunda ayrıntılı olarak bilgilendirmesi gerektiğine de dikkat çekiliyor. 
     Doktorlardan, hastalarının sigarayı bırakma konusundaki endişelerini sormaları ve bunların ortadan kaldırma yollarını anlatmaları isteniyor. 
     Rehberde, sigaraya tekrar başlamanın sıklıkla yaşanan bir durum olduğu vurgulanarak, doktorlar, ilk 3 ay ve sonrasında bir yıl içinde hastalarını yakından izlemeleri konusunda uyarılıyor. 
     






</TEXT>
</DOC>
