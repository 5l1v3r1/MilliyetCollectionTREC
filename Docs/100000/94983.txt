<DOC>
<DOCNO> 94983 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/11/ekonomi/eko01.html </URL>
<DATE> 2002/07/11/ </DATE>
<TIME>  </TIME>
<AUTHOR>  </AUTHOR>
<HEADLINE>
IMF Program olmadan istikrarı sürdüremezsiniz 
</HEADLINE>
<TEXT>

IMF Türkiye Masası Şefi Kahkonen, belirsizliğin yatırımcıları tedirgin ettiğini belirtti ve "Program sürdürülmeden ekonomik istikrarı korumak zordur’ dedi 
     EKONOMİ SERVİSİ 

     Stand - by anlaşmasının üçücü gözden geçirme çalışmalarını İstanbul’da özel sektör temsilcileriyle yapılan görüşmelerle sürdüren Uluslararası Para Fonu IMF heyetinin başkanı Juha Kahkonen belirsizliğin yatırımcıları tedirgin ettiğini belirtti. 
     IMF Türkiye Masası Şefi Kahkonen, Yabancı Sermaye Derneği YASED yönetimi ile görüşmesinin ardından gazetecilerin sorularını yanıtlarken, doğrudan yabancı yatırımlar için düzenlemelerin yavaş yürüdüğüne dikkat çekti. Kahkonen, "Doğrudan yabancı yatırımcılar için, makro ekonomik ortam ve istikrar çok önemli. Mevcut ekonomik program, makro ekonomik dengeleri geliştirirken belirsizlik sürüyor ve yatırımcılar tedirgin" dedi. 
     
     Yabancı cezbedilmeli 
     Ekonomik programın yolunda olduğunu belirten Kahkonen, "Hükümetin bunu sürdürmesi çok önemli. Çünkü bu olmadan makro ekonomik istikrarı korumak zordur" diye konuştu. Standard and Poor’s’un Türkiye’nin görünümünü negatife çevirmesi ve faizlerin yüksekliğine ilişkin soru üzerine de Kahkonen, tam bir değerlendirmeyi, bütün taraflarla yapılan görüşmelerin ardından yapabileceğini söyledi. Kahkonen, Meclis’in yabancı sermaye taslağını geçirmeden tatile çıkmasına ilişkin soruyu ise "İyi bir yasanın hazırlanmış olması olumlu. Yasanın mümkün olduğunca kısa sürede geçmesini bekliyoruz" diye yanıtladı. YASED Başkanı Faruk Yöneyman da yabancı yatırımların son altı ayda durduğunu söyledi. Yöneyman, Türkiye’nin yeni yatırımcıları cezbedemediğini belirterek, "Kahkonen bunu nasıl aşabiliriz diye sordu" dedi. 
     
     İhracatçı yardım istedi 
     IMF heyeti ardından Türkiye İhracatçılar Meclisi TİM yönetimiyle de görüştü. TİM Başkanı Oğuz Satıcı, IMF programının üretim ve ihracat cephesinde olumlu yansımaları olmadığını belirterek, "Kahkonen’e Üreticiyiz, ihracatçıyız ve yardımınıza ihtiyacımız var, fazla da zamanımız yok. Morolimiz bozuk’ dedik" dedi. 
     İhacatçılar IMF heyetine yaptıkları sunumda da ekonomik ve siyasi belirsizliklere rağmen ihracatın arttığına dikkat çekti. Sunumda euro değerinin artmasının ihracatını olumlu etkilemesi ve ihracat rakamlarında daha belirgin bir artışın gözlenmesinin beklendiği de belirtildi, ancak, "Döviz kuru istikrarsızlığı negatif etkiler yapmaktadır" denildi. 
     
     Pamukbank tedirgin etti’ 
     TİM, yüksek enerji maliyeti, vergiler, döviz kurlarındaki istikrarsızlık ve faiz artışından şik yet etti. Bankacılık sektöründeki gelişmelerin iihracatçıları tedirgin ettiği de vurgulanan TİM’in sunumunda, "Pamukbank meselesi bankacılığın tehditkar yönü" ifadesi kullanıldı. Faizlerdeki yükselişten de şikayet edilen sunumda, "Faiz oranları, gelecek yıl ilk çeyrekteki kamu kesimi gelir gider dengesi için umut vermeyecek seviyelere ulaştı" ifadesine yer verildi. 
     
IMF bankacılara siyasetin piyasaya etkisini sordu      KADİFE ŞAHİN 

     Bankalar Birliği Başkanı Ersin Özince’nin başkanlığında Akbank Genel Müdürü Zafer Kurtul, Garanti Bankası Genel Müdürü Ergun Özen ve Yapı ve Kredi Bankası Genel Müdürü Naci Sığın ile görüşen IMF heyeti, piyasalarda yaşanan dalgalanmaların ne oranda siyasi kaostan kaynaklandığını sordu. 
     IMF heyeti, bankacılarla siyasi belirsizliğin piyasa ve ekonomi üzerindeki etkilerinin yanı sıra erken seçimin etkilerini de görüştü. Heyet ile görüş alış verişinde bulunan bankacılar, reel faizlerdeki yükselişe dikkat çekti. Bankacılar üçlü denetimden geçen sektörün vergi konusundaki taleplerini de iletirken görüşmede İMKB’ye ödenen komisyonlar da konu edildi. 
     
     



 EKONOMİ 



















</TEXT>
</DOC>
