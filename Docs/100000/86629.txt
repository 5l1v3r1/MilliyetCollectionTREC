<DOC>
<DOCNO> 86629 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/28/son/sontur27.html </URL>
<DATE> 2002/05/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Mesut Yılmaz'dan Bahçeli'ye uyarı... 
</HEADLINE>
<TEXT>

     ANAP Genel Başkanı ve Başbakan Yardımcısı Mesut Yılmaz, MHP Genel Başkanı ve Başbakan Yardımcısı Devlet Bahçeli'ye, Avrupa Birliği'ne üyelik konusunda Türkiye'yi çözümsüzlüğe götürecek davranışlardan kaçınması uyarısı yaptı. Yılmaz, bütün partilerin bu konudaki tavırlarını yeniden değerlendirmeleri gerektiğini ifade etti. 
     ANAP Genel Başkanı ve Başbakan Yardımcısı Mesut Yılmaz, partisinin grup toplantısında, AB üyeliği konusunda şartlar öne süren MHP Genel Başkanı ve Başbakan Yardımcısı Devlet Bahçeli'ye yanıt verdi. Yılmaz, Avrupa Birliği'nin gereklerini yerine getirme konusunda zamanın giderek daraldığını söyledi. AB üyeliğinin Türkiye için milli bir dava ve bu davanının sahibinin millet ve milleti temsil aden bütün siyasi partiler olduğunu belirten Yılmaz, bu noktada Cumhurbaşkanı Ahmet Necdet Sezer'in konuya el atmasını ve Meclis'te grubu bulunan partilerle bir zirve düzenlemesini son derece isabetli bulduğunu kaydetti. "Sorun bir siyasi irade tercihi konusunda düğümlenmiştir" diyen Yılmaz, "ANAP olarak bu düğümü çözecek bütün gelişmeleri destekliyoruz. 
     Herkesi de bu durumu çözümsüzlüğe götürecek davranışlardan kaçınmaya davet ediyoruz" dedi. 
     Yılmaz, AB ile ilişkilerde şu ana kadar aradaki ipleri koparmayacak adımlar atıldığını, bunu da koalisyonu oluşturan siyasi partiler arasında yürütülen bir uzlaşmayla sağladıklarını ancak çok hızlı giden takvim karşısında artık ilişkileri koparmayacak adımlar atmanın yetersiz kaldığı bir noktaya gelindiğini bildirdi. Yılmaz, bu şekilde mütavazi adımlarla bu derecede ilişkinin daha fazla devam ettirilemeyeceğini belirterek, "ANAP Avrupa Birliği üyeliği konusunda her zaman yapıcı olmuştur. Aynı şekilde yapıcı ve müspet tavrımızı üyelik süreci takviminin ülkemize tanıdığı son dakikaya kadar da devam ettirmeye kararlıyız. Ancak süratle kritik bir noktaya gitmekte olduğumuzu herkesi bu vesileyle bir defa daha uyararak ifade etmek durumundayım. 
     Netice itibariyle vakit daha fazla geçmeden, iş işten geçmeden el ele vermek durumundayız. Ülkemizin AB ile müzakere başlatmasını engelleyecek bütün pürüzleri teker teker temizlemek zorundayız" dedi. 
     
     SİYASİ PARTİLER ÜZERİNDEKİ İPOTEK 

     Daha önce AB'ne üyelik konusundaki siyasi irade eksikliğinin Türkiye'ye 40 yıl kaybettirdiğini vurgulayan Yılmaz, bugün halkın ezici çoğunluğunun AB üyeliğini desteklediğini çünkü AB üyeliğinin adeta ülke üzerine atılan ölü toprağını kaldıracağına inanıldığını kaydetti. Yılmaz, şöyle devam etti 
     "Aslında halkımızın verdiği bu destek dahi tek başına siyasi partilerin üzerindeki her türlü ipoteği kaldırmaya yeterlidir. Türkiye'de eğer düne kadar AB'ye en fazla karşı çıkan partiler bugün eğer AB'ne üyeliği savunuyorlarsa, eğer düne kadar Türkiye'nin AB'ye üyeliği yolunda Türkiye'ye oy kaybettirmiş olan, Türkiye'ye zaman kaybettiren bir takım partiler bugün bir an önce Türkiye'nin AB için gerekli adımları atmayı savunuyorlarsa yarın aynı duruma düşmemek için Türkiye'deki bütün siyasi partilerin de tavırlarını bir kez daha gözden geçirmeleri gerekir. Yani netice itibariyle hiçbir partimiz, milleti temsil eden hiçbir siyasi partimiz milletin isteğine aykırı olarak bu projeyi engellemeye hakkı yoktur." 
     
     "BUGÜNÜ ARAR HALE GELİRİZ" 

     Yılmaz, değişim ile statükoculuğun birlikte yürüyemeyeceklerini, bunların birbirine karşıt olduklarını da belirterek, "Artık değişimle satükoculuğun birbirlerinden ayrılacakları noktaya gelmiş bulunuyoruz. Türkiye netice itibariyle o ince çizgiye gelmiş dayanmıştır. Önümüzdeki günler ülkemizdeki yolların daha kesin olarak ayrılacağı günler olacaktır. Onun için Türkiye'deki her ferdin, her partinin, her grubun bu konuda nihai bir tercihte bulunma zamanı yaklaşmaktadır. Netice itibariyle ya değişik yolunu seçeceğiz, geçmişteki gecikmelerimizi telafi edeceği. 
     Türkiye'yi çağdaş bir ülke haline getirmek için bunun gereğini yerine getireceğiz yada statükonun yolunu tercih edeceğiz. O zaman korkarım ki bu günümüzü dahi arar hale geleceğiz" dedi. 
     





</TEXT>
</DOC>
