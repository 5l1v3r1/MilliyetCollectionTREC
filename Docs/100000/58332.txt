<DOC>
<DOCNO> 58332 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/21/son/sonspo12.html </URL>
<DATE> 2001/12/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Bursasporlu Okan'a "Çizme" yolu gözüktü 
</HEADLINE>
<TEXT>

     Sezon başında Fransız Kulübü Marsilya'ya transferi yılan hikayesine dönen Bursaspor'un geçen sezonun gol kralı futbolcusu Okan Yılmaz'a, İtalya'nın ünlü kulüplerinden Udinese, transfer teklifinde bulundu. 
     İtalyan takımının transfer teklifini doğrulayan Okan, futbol hayatını yurtdışında bir takımda sürdürmeyi düşündüğünü, Bursaspor'un menfaatleri doğrultusunda bu teklifi değerlendirmek istediğini söyledi. 
     Genç golcü, Avrupa'nın önde gelen kulüplerinden teklif almanın hem kendisi hem de kulübü açısından gurur verici olduğunu belirterek, ''Bursaspor ile 2 yıllık sözleşmem var. Ancak, kulübüm de isterse gitmeyi düşünüyorum'' dedi. 
     Udinese Kulübü'nün menajeri Claudio Viaggi'nin kendisini Antalyaspor ve Fenerbahçe maçlarında izlediğini anlatan Okan, transferiyle ilgili gelişmelerden kulüp başkanı Erdoğan Bilenser'in de bilgisi olduğunu kaydetti. 
     Okan, sezon ortasında transfer olmaya sıcak bakmadığını vurgulayarak, ''Şimdi gitmeyi doğru bulmuyorum. Murat, Galatasaray'a gitti. Forvette takımın bana ihtiyacı olduğunu düşünüyorum. Devre arasında transfer olmam doğru olmaz. Bursaspor'un iyi para kazanması halinde sezon sonunda gitmeyi düşünüyorum'' diye konuştu. 
     Sezon başında yılan hikayesine dönen Marsilya macerasına da değinen Okan, o transferde 6 ayrı menajerin çalıştığını, Udinese için ise sadece kulübün resmi menajerinin kendisiyle temasa geçtiğini, bu nedenle karışıklık yaşanmayacağı düşüncesinde olduğunu sözlerine ekledi. 
     






</TEXT>
</DOC>
