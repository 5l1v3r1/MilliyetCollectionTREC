<DOC>
<DOCNO> 87460 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/02/siyaset/siy02.html </URL>
<DATE> 2002/06/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Üç profesör dikkat çekti 
</HEADLINE>
<TEXT>
Başbakan mutlaka yatmalı 
Uzman doktorlar Başbakan’ın en küçük hareketinin bile risk taşıdığını belirttiler 
     YILDIZ YAZICIOĞLU Ankara 

     Uzman doktorlar, Başbakan Bülent Ecevit’in durumunda olduğu gibi omurgasında kırık bulunan ve ayak damarlarındaki enfeksiyon nedeniyle "pıhtılaşma sorunu" yaşaması kaçınılmaz görülen hastaların en küçük hareketinin bile risk taşıdığı görüşünü dile getirdiler. 
     Ankara Üniversitesi Tıp Fakültesi’nden Prof. Dr. Sinan Adıyaman, Başbakan’daki omurga kırığını, "kemik erimesi" hastalığına bağlı olarak düşündüklerini ve hasta çok fazla hareket ettiği takdirde omur içindeki sinirlere zarar verme riski bulunduğunu bildirdi. Adıyaman, sırt bölgesinde görülen omurga kırığında felç tehlikesi olduğunu belirtirken, şunları dile getirdi "Mutlaka hastaya çelik korse giydirmek gerekir. Bu korse ile kırık nedeniyle omur içindeki sinirlere zarar verilmesi önlenmeye çalışılır. Hasta mutlaka yatarak dinlenmelidir. Hareket etmesi risklidir." 
     Hacettepe Üniversitesi Tıp Fakültesi’nden Prof. Dr. Mazhar Tokgözoğlu da, Milliyet’e şu değerlendirmeyi yaptı 
     "Sayın Başbakan’ın yaşı itibarıyla omurga kırığını kemik erimesine bağlamak mümkün. Kemikleri zayıf olan hasta, ıkındığında veya öksürdüğünde bile omurga kırığı meydana gelebilir. Çelik korse ağrıyı azaltır, kalsiyum tedavisi uygulanmalıdır. Ayağa çok kısa süreyle kalkabilir, ama fazla hareket etmesi riskli olduğu için tavsiye edilmez." 
     
     Kan pıhtısı öldürebilir 
     Ankara Üniversitesi Tıp Fakültesi öğretim üyesi Prof. Dr. İskender Alaçayır da, Ecevit’in ayağındaki "tromboflebit" sorununa ilişkin olarak şunları söyledi 
     "Sayın Başbakan’ın uzun süreli oturmasını gerektirecek olan MGK toplantısına gitmemesinden anladığımız kadarıyla kendisinde damar tıkanıklığı nedeniyle akciğer embolisi’ yani kan pıhtısı sıçraması görüldü. Ciddi boyutlarda olursa akciğer embolisi öldürücü olabilir. Küçük pıhtılarda hasta, soluk alma güçlüğü yaşar ve efor sarf etmede zorlanır. Kanı sulandırıcı ilaçlar verilir, ancak istirahat etmesi şarttır." 
     



 SİYASET 












</TEXT>
</DOC>
