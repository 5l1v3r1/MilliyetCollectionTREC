<DOC>
<DOCNO> 64796 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/29/son/soneko18.html </URL>
<DATE> 2002/01/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Karakoyunlu "Tütün ödemelerinde bir sıkıntı olmaz" 
</HEADLINE>
<TEXT>

     Devlet Bakanı Yılmaz Karakoyunlu, dünkü Bakanlar Kurulu toplantısı sırasında Devlet Bakanı Kemal Derviş ile aralarında geçen konuşmanın, tütün fiyatları ve tütün kararnamesi ile ilgili olmadığını söyledi. 
     Tütün fiyatlarını açıklamak üzere bir basın toplantısı düzenleyen Karakoyunlu, gazetecilerin sorularını yanıtladı. 
     Dünkü Bakanlar Kurulu toplantısında Hazine ile aralarındaki görüş ayrılığına ilişkin sorular üzerine Karakoyunlu, basına yansıyan haberlerin yanlış olduğunu ifade ederek, ''Tütün Kanunu'na bağlı olarak Hazine'nin görüşlerine Tekel'in görüş vermesi var. Hadise bundan ibaret'' dedi. 
     Tütün alımlarında ödemelerin sıkıntı yaratıp yaratmayacağı sorusunu da Karakoyunlu, tütün bedellerini ödemede sıkıntı olmayacağını vurgularken, Tekel'in en güçlü mali yapıya sahip kuruluşlardan biri olduğunu kaydetti. 
     
     Tekel'in özelleştirilmesine ilgi doğal 
     Tekel'in özelleştirilmesine ilişkin bir soru üzerine Karakoyunlu, Tekel'in Türkiye'nin en iddialı kuruluşlarının başında geldiğini ve geniş bir ciroya sahip olduğunu hatırlattı. 
     Karakoyunlu, özelleştirme aşamasında ellerinde imkan olanlara cazip gelmesinin doğal olduğuna işaret etti. 
     Şu anda Tekel'de özelleştirme çalışmalarını olgunlaştırmaya çalıştıklarını anlatan Bakan Karakoyunlu, üzerinde ısrarla durdukları konunun Tütün Kurulu'nun oluşturulması olduğunu kaydetti. 
     Yasanın bu konu için 3 aylık süre öngörndüğünü hatırlatan Karakoyunlu, ''Ancak bunu çok daha kısa sürede gerçekleştirmek için çalışıyoruz'' diye konuştu. 
     Tekel genel Müdürü Mehmet Akbay da, ödemelerin nasıl yapılacağına ilişkin soruyu, ambarlama programına göre ödemelerin peşin yapılacağı ve ürün bedellerinin 10 gün içinde ödeneceği şeklinde cevapladı. 
     Tekel'in alım öngörüsünün üzerinde bir ürün gelmesi durumunda ne yapılacağı sorusunu da Akbay, alım tespitleri için 2 aydır çalışma yaptıklarını ve tütün ihracatçı birlikleri ile temas halinde olduklarını kaydetti. 
     Tüccarın 80 bin tonluk tütün alımı için kontrat yaptığını kaydeden Akbay, tüccarın bunun üzerine çıkarak alım yoluna gitmesi halinde Tekel'in bazı kontratlardan vazgeçebileceğini söyledi. 
     Bu arada araya giren Bakan Karakoyunlu ise tüccarın daha fazla alım yapmak istemesi durumunda, Tekel'in bu kısım kadar kontratlarından vazgeçebileceğini kaydetti. 
     






</TEXT>
</DOC>
