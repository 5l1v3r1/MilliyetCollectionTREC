<DOC>
<DOCNO> 92894 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/29/son/sontur13.html </URL>
<DATE> 2002/06/29/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD Konsolosu "Türk vatandaşlarına vizede kısıtlama yok" 
</HEADLINE>
<TEXT>

     ABD'nin Ankara Büyükelçiliği Konsolosu Barbara L. Jones, 11 Eylül saldırılarından sonra Türk vatandaşlarına yönelik vize işlemlerinde herhangi bir değişiklik veya kısıtlama olmadığını söyledi. 
     Jones, vize taleplerinde birtakım şikayetler bulunduğunun hatırlatılması üzerine şunları söyledi 
     ''11 Eylül'den sonra vize sistemimizde değişiklik olmadı. Sadece vize konularında çok daha dikkatli olmamız gerekiyor. Bunun yanında Türk vatandaşları için vize işlemlerinde kısıtlama yok. Vize işlemlerinde tüm ülkeler için yaptığımız değişiklik, 16-45 yaş arasındaki erkeklerin doldurdukları başvuru formuna ilave olarak, başka bir formu daha doldurmasını istiyoruz. Ocak ayından itibaren başlattığımız bu ek formla, vize başvurusunda bulunan kişiler hakkında sadece daha fazla bilgi sahibi olmayı amaçlıyoruz.'' Jones, ek formda daha fazla bilgi ve belge istendiği yolundaki şikayetlerin hatırlatılması üzerine de şunları kaydetti 
     ''Evet isteniyor. Özellikle hangi ülkelerin ziyaret edildiği sorusu, çok seyahat eden işadamları için sorun yaratabiliyor. Buradaki soruları yanıtlamaları için daha fazla zaman ayırmaları gerekiyor. 
     Sanırım bunu da anlayışla karşılıyorlar. Çünkü sınırlarımızı korumamız gerektiğini biliyorlar.'' Bazı öğrencilerin vize alamadığı yönündeki eleştirelerin hatırlatılması üzerine de Jones, öğrencilere yönelik vize sisteminde herhangi bir değişiklik olmadığını belirtti. 
     İstenen koşulları yerine getiren öğrencilerin vize aldığını kaydeden Jones, geçen yıl Haziran ayında 550 öğrenci vizesi verdiklerini, bu yıl Haziran ayında yine aynı sayı civarında öğrenci vizesi verdiklerini ifade etti. 
     
     DÖNÜŞ İÇİN İYİ GEREKÇE 
     Bu yıl vize sayısında ''az da olsa düşüş meydana gelmesini'' Türkiye'deki ekonomik krize bağlayan Jones, konuşmasını şöyle sürdürdü 
     ''ABD'ye vize başvurusunda bulunacak kişileri, aksini ispat etmedikçe göçmen diye algılıyoruz. Vize başurusunda bulunanların Türkiye'ye geri dönecekerine dair çok iyi mazeret sunmaları gerekiyor. 
     Aile nedeni, Türkiye'de iyi iş imkanlarının bulunduğu veya eğitimlerini tamamlamak gibi nedenleri olmaları gerekiyor. 
     Türkiye'deki ekonomik krizden dolayı birçok kişi işini kaybetti. Geri dönmek için iyi bir nedenleri bulunduğunu ve buradaki mali durumlarını ispatlamaları bu yüzden ülkedeki koşullar nedeniyle zorlaştı.'' Jones, 11 Eylül'den önce başvuruları bu kadar detaylı inceleyip incelemedikleri sorusuna, ''İnceliyorduk, yine bu şeyleri istiyorduk, ama şimdi daha dikkatli inceliyoruz'' yanıtını verdi. 
     Jones, insanların vize kuyruğunda uzun süre bekleyip beklemedikleri sorusunu yanıtlarken de, ''Genelde insanlar sabah saat 08'00'de geliyorlar ve sabah saatlerinin büyük kısmını vize sürecini 
     tamamlamakla geçiriyorlar. Bazılarının da ertesi gün tekrar gelmesi gerekebiliyor'' dedi. 
     
     ''TÜRKİYE'YE YÖNELİK KISITLAMA YOK'' 
     Türkiye'ye yönelik vize politikalarını değiştirmediklerini, hala birçok Türk vatandaşının turist, öğrenci ve özel vizeler alıp ABD'ye gittiğini kaydeden Jones, ''11 Eylül'den dolayı Türkiye herhangi bir kısıtlamaya maruz kalmış değil'' dedi. 
     Jones, geçen yıl 1 Ocak'tan 28 Haziran'a kadar 12 bin kişinin Ankara'dan vize aldığını belirterek, bu yıl aynı dönemde turist ve öğrenci vizesi alanların sayısının 10 bin 13 olduğunu kaydetti. 
     Bu yıl vize alanların sayısında yaklaşık 2 binlik bir azalma olduğuna işaret eden Jones, bunda 11 Eylül'ün yanı sıra Türkiye'deki ekonomik krizden dolayı insanların eskisi gibi seyahat etme imkanına sahip olmamasının da etkili olduğunu söyledi. 
     
     VİZE ALIRKEN İSTENEN BELGELER 
     ABD'nin Adana ve İzmir konsoloslukları sadece Amerikan vatandaşlarının işlemlerini yaptığı için, bu bölgelerden vize almak isteyen Türk vatandaşlarının ABD'nin Ankara Büyükelçiliği'ne başvurması gerekiyor. 
     Göçmen Olmayan vize başvurusunda bulunacaklardan pasaport, başvuru formu, 1 fotoğraf arka fon beyaz istenirken, 16-45 yaş arası erkeklerin, ayrıca büyükelçilikten temin edilecek bir formu doldurmaları isteniyor. 
     Vize başvuruları hafta içinde, cuma günleri hariç 08 30-10 00 saatleri arasında kabul edilirken, 65 dolarlık vize başvuru ücretinin Dışbank şubelerine yatırılması gerekiyor. 
     
     İSTANBUL'DA MÜLAKAT İÇİN ÖNCEDEN RANDEVU 
     Öte yandan İstanbul ve civar illerinde oturan vatandaşların, vize işlemlerini İstanbul'daki konsoloslukta yapmaları gerekiyor. 
     İstanbul'da vize başvurusunda bulunanların, konsolosluktan mülakat için randevu alması gerekiyor. Randevunun, konsolosluğun internetteki, http usconsulate-istanbul.org.tr adresinden alınabileceği belirtiliyor. 
     





</TEXT>
</DOC>
