<DOC>
<DOCNO> 70098 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/01/ekonomi/eko05.html </URL>
<DATE> 2002/03/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Shell tüpçü oluyor 
</HEADLINE>
<TEXT>

Otogaz, tüplü ve dökme gaz alanında faaliyet gösteren Sihirgaz AŞ’yi satın alan Shell, Türkiye’de LPG sektöründeki pazar payını yükseltmeyi hedefliyor 
     EKONOMİ SERVİSİ 

     Royal Dutch Shell grup şirketleri bünyesinde faaliyet gösteren Butagaz International B.V, LPG sektörünün en eski ve köklü şirketlerinden Sihirgaz AŞ’yi satın aldı. 
     Shell, Türkiye’de LPG sektöründeki etkinliğini artırmak amacıyla Sihirgaz’ı satın aldı. Daha çok güney bölgelerinde faaliyet gösteren Sihirgaz, bundan sonra Türkiye’nin her yerinde faaliyet gösterecek. Sihirgaz’ı alarak Türkiye’de ilk kez tüplü dağıtım işine de gireceklerini belirten Shell Türkiye Genel Müdürü Melih Türker şöyle konuştu 
     "Avrupa’da 1.5 milyon ton olan otogaz tüketimi Türkiye’de 800 bin ton düzeyinde. Biz de bu alanda dünyadaki liderliğimizi devam ettirmek için Sihirgaz’ı aldık. Bu birleşme ile pazar payımız yüzde 10’lara çıkacak. Amacımız LPG sektöründe lider konuma gelmek." Türker, Sihirgaz’a 2.5 milyon dolarlık bir iyileştirme çalışmaları yapacaklarını ve haziran ayından itibaren servise başlayacaklarını kaydetti. 
     Sihirgaz’ın ne kadara alındığı konusunda bilgi vermekten kaçınan Türker, petrol ürünlerinde Shell Türkiye’nin geçen yılki yatırımlarının 40 milyon doları aştığını ve bu yıl için 50 milyon dolar olarak planlandığını anlattı. 
     Türker, Shell’in Enka - Intergen’in doğalgaz çevrim santrallerine de son iki yılda yaklaşık 1 milyar dolar yatırım yaptığını bildirdi. 
     Sihirgaz’ın Genel Müdürlüğü görevini üstlenen Hüseyin Latifoğlu ise yeni şirketin pazar payının başlangıçta otogazda yüzde 9, dökme ve tüplü satışlarda ise toplam yüzde 1.5 olacağını belirtti. 
     
     Yatırımlar sürecek 
     Latifoğlu, "Otogaz alanındaki yatırımlarımız devam edecek. Bundan sonra dökme gaz ve tüplü gaz alanına giriyoruz. Daha sonra da Shell’in diğer ülkelerdeki pazarlarına ulaşmayı planlıyoruz’’ dedi. 
     Shell Türkiye’nin geçen yıl 1.5 milyar dolar olan cirosunu, bu yıl 1.6 milyar dolara çıkarmayı hedeflediği de bildirildi. Sihirgaz’ın cirosu ise geçen yıl 30 milyon dolar olmuştu. 
     Yurt çapında tüplü satış bayileri, dökme müşterileri ve otogaz istasyonları ile servis vermekte olan Sihirgaz A.Ş’nin Mersin ve Dörtyol’da 2 adet dolum tesisi, Adana’da tüplü satış deposu bulunmaktadır. Yurt çapında diğer bazı LPG şirketleri ile servis ve ikmal anlaşmaları olan Sihirgaz’ın toplam 70 çalışanı bulunuyor. 
     
     Sektörde güçlü firmalar var 
     Türkiye’de tüplü LPG sektöründe hızlı bir rekabet yaşanıyor. TÜPRAŞ verilerine göre 45 LPG dağıtım şirketinin faaliyet gösterdiği sektörde Aygaz, Primagaz, Demirören, Total, BP ve Anadolu Gazcıları Derneği’nin şirketleri yer alıyor. Bu firmaların pazar payları şöyle sıralanıyor 
     
Tüplü LPG’de pazar payları Koç Grubu Aygaz Yüzde 38.5 Primagaz Grubu Yüzde 20 Anadolu Gazcıları Der. Yüzde 18 Demirören Grubu Yüzde 13 Total Yüzde 4.7 BP Yüzde 2.1 Diğerleri Yüzde 3.7      
     



 EKONOMİ 





















</TEXT>
</DOC>
