<DOC>
<DOCNO> 68547 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/20/ekonomi/aeko.html </URL>
<DATE> 2002/02/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Emlakta beyan yok 
</HEADLINE>
<TEXT>

Emlak Vergisi’nde şimdilik beyanname verilmeyecek. Gayrimenkul bedelleri, yeniden değerleme oranı kadar yüzde 53.2 artırılarak bulunacak ve bu değerin binde 2’si oranında vergi ödenecek 
     ANKARA Milliyet 

     Takdir komisyonlarının belirledikleri değerler arasındaki çelişki ve derin farklılıklar, belirlenen değerlerin vergide aşırı artışlar öngörmesi sonucu büyük tepkiler alan Emlak Vergisi’nde geçici çözüm bulundu. Beyanname verilmeyecek. Emlak vergileri yeniden değerleme oranı yüzde 53.2 kadar artırılarak tespit edilecek. 
     Tepkiler üzerine Maliye Bakanı Sümer Oral ve Başbakan Yardımcısı Hüsamettin Özkan’ın da katılımıyla başlatılan çalışmalarda karara varıldı. Bakanların bayram tatiline çıkması halinde gecikebileceği dikkate alınarak imzaya açılan yasa tasarısına göre emlak vergisi artışında 2002 yılı için yüzde 53.2 olarak belirlenen yeniden değerleme oranları esas alınarak vergi hesaplaması yapılacak. 2002’de beyanname verilmesi yasa gereği olduğundan Emlak Vergisi’nde değişiklik öngören yasa tasarısı olarak hazırlanan, birinci taksit ödeme süresi dolmadan Meclis’ten çıkarılacak. 
     
     Beyanname istenmeyecek 
     Dört yılda bir verilen ve 1998’de verildiği için uygulama gereği 2002’de de verilmesi gereken emlak beyannamesi verilmeyecek. Bakanların hazırladığı tasarıya göre gayrimenkul sahiplerinden genel beyan alınmayacak. Emlak vergisi, yeni beyan üzerinden değil, 2001 yılı emlak vergisine esas bedeller yüzde 53.2 artırılarak saptanacak. Bu değerin binde 2’si oranında emlak vergisi ödenecek. Mükellefler, bu şekilde saptanacak olan toplam emlak vergilerinin birinci taksitini nisan ayı sonuna kadar yatıracaklar. Uzmanlar, 2002 yılı emlak vergilerinin, vergi oranı binde 1’den 2’ye çıkarılarak yüzde 100 artırıldığı ve ayrıca yüzde 53.2 oranında yeniden değerlemeden kaynaklanacak artış olacağından, 2001’de verilen verginin yüzde 153.2’si kadar fazla ödeneceğini belirttiler. 
     
     Takdir komisyonları toplanacak 
     İki taksit olarak ödenecek emlak vergilerinin ikinci taksiti ekim ayında ödenecek. İkinci taksitlerin ödenmesinden önce, rayiç bedellerin belirlenmesi için belediyelerdeki takdir komisyonları yeniden toplanarak, emlak vergisinde esas alınacak rayiç değerleri tespit edecekler. Bu çalışmadan sonra yeniden beyanname verilip verilmeyeceği, verilecekse yörelere göre hangi değerlerin esas alınacağı kesinleşmiş olacak. 
     
Kesin çözüm için zaman kazanıldı      Emlak Vergisi’nde beyan yılları dışındaki yıllarda, artış oranının, yeniden değerleme oranının yarısı düzeyinde tutulduğunu hatırlatan Milliyet yazarı ve vergi uzmanı Mustafa Özyürek, "Bakanlar Kurulu, yetkisini kullanarak artışı yeniden değerlemenin yarısı düzeyinde değil de tamamı düzeyinde tutabilir. Beyannamenin kaldırılmasından başka çözüm olmadığını dile getirmiştik. Böylece zaman kazanılmış oluyor" dedi. 
     



 EKONOMİ 















</TEXT>
</DOC>
