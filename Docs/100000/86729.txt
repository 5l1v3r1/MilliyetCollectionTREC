<DOC>
<DOCNO> 86729 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/29/son/sondun16.html </URL>
<DATE> 2002/05/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Rusya-AB doruğu bugün Kremlin Sarayı'nda yapılıyor 
</HEADLINE>
<TEXT>

     Rusya'nın son bir hafta içerisinde ABD ve NATO ile işbirliğinde elde ettiği ilerlemelere, bugün de AB doruğu ekleniyor. 
     Rusya Devlet Başkanı Vladimir Putin, Doruk için Moskova yolculuğuna hazırlanan ve AB dönem başkanlığını sürdüren İspanya Başbakanı Jose Maria Aznar'ı, NATO toplantısı için biraraya geldikleri Roma'dan Rusya'ya kendi uçağıyla getirdi. 
     Rusya Dışişleri Bakanlığı Sözcüsü Aleksandır Yakovenko, son dönemde üst üste gerçekleştirilen Rusya-ABD, Rusya-NATO doruklarına şimdi de Rusya-AB doruğunun eklenmesini yorumlayarak, ''Yeni bir Avrupa-Atlantik güvenlik yapısının doğuşuna tanık oluyoruz'' dedi. 
     Her üç doruğun aslında ''yeni bir işbirliği yapısının parçaları olduğunu'' kaydeden Yakovenko, AB-Rusya doruğunda, ''AB'nin Baltık ülkelerine genişlemesi durumunda bu bölgede bulunan Rusya'nın kaliningrad kesiminin durumu, AB'nin Rusya'yı Pazar ekonomisi olarak tanıması konusu, bilimsel araştırmalar, uzay çalışmaları ve diğer konuların ele alınacağını'' belirtti. 
     Kremlin Sarayı'nın adı açıklanmayan bir yetkilisi de İtar-Tass'a yaptığı açıklamada, ''bugünkü doruk, AB ve Rusya arasında stratejik ortaklığın kurulmasında önemli bir aşama. Doruğun, Avrupa'da bir ortak güvenlik alanının kurulması yolunda sonuçlar vereceğini düşünüyoruz'' dedi. 
     





</TEXT>
</DOC>
