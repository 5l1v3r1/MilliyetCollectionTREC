<DOC>
<DOCNO> 50653 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/05/spor/spo01.html </URL>
<DATE> 2001/11/05/ </DATE>
<TIME>  </TIME>
<AUTHOR>  </AUTHOR>
<HEADLINE>
BANA YAKIŞMIYOR 
</HEADLINE>
<TEXT>

İki haftadır yediği hatalı gollerle gündeme gelen Fevzi, "Kimse böyle bir kalecinin arkasında durmaz. Buna rağmen bana sahip çıkanları asla unutmayacağım" dedi 
     BİLAL MEŞE 

     DENİZLİSPOR ve Rizespor maçlarında yediği hatalı gollerle eleştirilerin odak noktasını oluşturan Beşiktaş’ın file bekçisi Fevzi, tepkilere saygı duyduğunu söyledi. Bu tür gollerin kendisine yakışmadığını ifade eden Fevzi, "Doğrusunu söylemek gerekirse böyle bir kalecinin hiç kimse ne yanında olur, ne de arkasında. Hala elimden kaçırdığım topları düşünüyorum, yanıt bulamıyorum" dedi. 
     ÖZELLİKLE taraftarların maç bitiminde kendisine sahip çıkmasını unutamayacağını söyleyen Fevzi, "Hem yönetime, hem takım arkadaşlarıma, hem de seyirciye teşekkür ediyorum. Bu anlamlı destek benim yeniden dönüşümün başlangıcı olacak" diye konuştu. Basın Sözcüsü Mete Düren ise "Fevzi’ye güveniyoruz ve çok çalışarak ileriki haftalarda daha iyi olacağını biliyoruz" ifadesini kullandı. 
     
Daum yine gitti      BEŞİKTAŞ Teknik Direktörü Christoph Daum, bugün dördüncü kez yargıç önüne çıkacak. Kokain kullandığı gerekçesiyle yargılanan Alman hocanın avukatlarının davanın Köln’e alınması yolundaki ısrarlarını sürdürecekleri kaydedildi. Fulya’da dün sabah yapılan çalışmaya katılan Daum, öğleden sonra Almanya’ya gitti. Alman hocanın çarşamba günü Türkiye’ye döneceği belirtildi. 
     
Gerçekçi Stavrum      BEŞİKTAŞ’IN bir ara gözden çıkardığı Norveçli futbolcusu Stavrum, son iki maçta oynadığı futbol ve attığı gollerle göz doldururken, Teknik Direktör Daum’dan daha fazla şans istedi. Stavrum, "Başarısız olduğum an gönderileceğimi biliyorum. Bu sadece Türk Futbolu’nun kuralı değil. Bütün ülkelerde böyle. Ben yine de pozitif düşünmeye devam ediyorum. Gol atıp, kalıyorum" diye konuştu. 
     ŞAMPİYONLUK şanslarının hala sürdüğünü kaydeden Norveçli futbolcu, "Yavaş yavaş toparlandık. Çok iyi oynuyoruz. Bence rakibimiz Galatasaray. Onları geçersek şampiyon oluruz" dedi. Sıcak havalarda zorlandığını, kışın gelmesiyle formuna kavuştuğunu sözlerine ekleyen Stavrum, "Her maçta forma giymeliyim. Artık kendime güveniyorum" ifadelerini kullandı. n MEHMET DEMİRCAN 
     
Yüzler gülüyor      SÜPER Lig’de Rizespor’u Stavrum’un iki golüyle yenen Beşiktaş, zirve hesaplarına yeniden başladı. Galatasaray’la arasındaki puan farkını sekize indiren Siyah - Beyazlı ekibin tecrübeli kaptanı Tayfur, "Üç puan hem bize moral oldu hem de zirve yarışında yeniden umutlandık" dedi. 
     ANTALYASPOR maçının ilk hazırlığını dün sabah Fulya’da yapan Siyah - Beyazlı futbolculara Teknik Direktör Christoph Daum, milli maç nedeniyle üç gün izin verdi. Siyah - Beyazlı futbolculardan Tayfur, Yasin ve Nihat kongre üyesi Altan Akdil’in Okmeydanı’ndaki işyerinin açılışına katıldılar.. 
     



 SPOR 

























</TEXT>
</DOC>
