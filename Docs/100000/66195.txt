<DOC>
<DOCNO> 66195 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/06/son/sondun09.html </URL>
<DATE> 2002/02/06/ </DATE>
<TIME>  </TIME>
<AUTHOR>  </AUTHOR>
<HEADLINE>
İkiz Kuleler'in içinden çekilen görüntülerle 11 Eylül 
</HEADLINE>
<TEXT>

     Amerikan CBS televizyonu, 11 Eylül terör saldırıları sonrasında Dünya Ticaret Merkezi'nin içinde çekilen özel video görüntüleri yayınlayacak. 
     Fransız film yapımcıları Gedeon ve Jules Naudet tarafından çekilen görüntülerin yer aldığı video kaset, 10 Mart'ta CBS televizyonunda gösterilecek. Kasette, uçakların DTM'ye çarpmasından sonra binanın içerisinden çekilen ilk görüntülerin bulunduğu belirtiliyor. 
     CBS Başkanı Leslie Monnves, kasetteki görüntülerin ''akılda kalıcı'' olduğunu belirterek, ''Yayıncı olarak bu görüntülerin çok önemli olduğunu düşündüm'' dedi. 
     Naudent kardeşler, terör saldırılarının olduğu sabah, New York kenti itfaiyecileri hakkında belgesel bir film çekiyordu. Başının üzerinde bir gürültü duyan Jules'un kamerayı gökyüzüne çevirdiği ve binaya çarpan ilk uçağı çektiği belirtiliyor. Jules'un çektiği bu görüntüler daha sonra satılarak dünya çapında gösterilmişti. 
     İlk çarpmadan sonra hemen olay yerine giden kardeşlerin filmi çekmeye devam ettiği, Jules binanın içinde filmi çekerken, Gedeon'un da dışarda görüntü aldığı kaydedildi. Binanın içinde çekilen görüntüler daha önce gösterilmemişti. 
     CBS'nin kaset için ne kadar ödeme yaptığı belirtilmiyor, ancak Naudet kardeşler, yayının bir kısmıyla terör saldırılarında ölen itfaiyecilerin ailelerine para toplanmasını umuyor. 
     






</TEXT>
</DOC>
