<DOC>
<DOCNO> 98219 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/26/son/sontur07.html </URL>
<DATE> 2002/07/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Fiyatlar pahalı olunca yerli turist tatil yapamıyor... 
</HEADLINE>
<TEXT>

     Turizm sektörünün, bu yıla ilişkin ''yerli turist sayısının artması'' yönündeki beklentisinin gerçekleşmediği bildirildi. 
     Türkiye Seyahat Acentaları Birliği TÜRSAB Başkanı Başaran Ulusoy, ülkede yaşanan ekonomik krizin olumsuz etkisinin en fazla hissedildiği sektörlerden birinin hiç kuşkusuz turizm sektörü olduğunu söyledi. 
     Ulusoy, ''2002'nin, ekonomik krizin negatife yönelişinin durmasına rağmen, ülke GSMH'sinde yaşadığımız kayıpları telafi edemediğimiz bir yıl olarak geçeceği anlaşılmıştır'' dedi. 
     Ekonomik kriz sürecinde işsizliğin arttığını ve bireylerin reel gelirlerinin önemli oranda daraldığını vurgulayan Ulusoy, şunları kaydetti 
     ''Turizm Bakanlığı'nın istatistiklerine göre, işletme belgeli turistik tesislerimizde konaklayan vatandaşlarımızın sayısında 2000 yılından 2001'e yüzde 12 ve yaptıkları geceleme sayısında da yüzde 14 oranında gerileme yaşanmıştır. Bu rakamlara iş, ticaret, eğitim gibi konaklamalar da dahildir. Bizim tahminimiz, yerli tatil amaçlı pazardaki kayıp bu yıl yüzde 40'lara yaklaştı. Bu arada yapılan tatil süresi de kısaldı. 
     Kuşkusuz bu süreç, 2002'de de iç turizm pazarının 2001 yılındaki gibi dar kalmasına neden olmaktadır.'' 
     
     TUR ŞİRKETLERİNİN DEĞERLENDİRMESİ... 

     Asya Tur Reklam Müdürü Gülay Sipahi, son yıllarda depremler ve ekonomik kriz nedeniyle düşen talebin ardından bu yıl yerli turist sayısının artmasını beklediklerini belirterek, ''Ancak bu beklentimiz gerçekleşmedi'' dedi. 
     Yerli turistlerin ağırlıklı olarak alışverişe yönelik kredi kartlarıyla taksitli tatil seçeneklerini tercih ettiklerini anlatan Sipahi, peşin ödemeyi teşvik etmek için belli oranda indirimler yapmalarına rağmen bunun yararı olmadığını bildirdi. 
     Sipahi, ''İnsanların taksit seçeneği varsa, peşin yerine taksitli ödemek onlara daha cazip geliyor. Ödemelerde ağırlık alışveriş kartlarında tabii. Çünkü bizim ürünümüz pahalı bir ürün. İnsanlar 'param cebimde kalsın, gittiğim yerde harcarım' diyerek peşin ödemeye rağbet etmiyor'' dedi. 
     
     ''ORTA FİYATLI OTELLER AZ SATILIYOR'' 

     Club İrem Tur İç Turizm Bölüm Müdürü Emre Tunç da, önceki yıllarda yerli turistte her yıl artan bir talep olduğunu, bu yıl ise azalma gibi bir olumsuzluk yaşanmamasına rağmen beklenen artışın da gözlemlenmediğini söyledi. 
     Ortalama günlük konaklama fiyatlarının kişi başı 35 ile 180 milyon lira aralığında değiştiğini hatırlatan Tunç, son yıllarda ortaya çıkan ilgi çekici bir durumun, yerli turistin bu fiyatların ya en az ya en yüksek limitindeki seçeneklere ilgi göstermesi olduğunu bildirdi. 
     Tunç, ''Orta fiyatlı oteller az satılıyor. Sanki orta kesim gitti'' dedi. 
     Bunu ekonomik krizden etkilenen bankacılık ve finans sektörü çalışanlarının daha düşük fiyatları tercih etmesine bağlayan Tunç, ''Krizden sonra taksitli satışa talepte daha da artış oldu. Eskiden yüzde 60 oranında taksitli ödeme yapılırken, şimdi bu oran yüzde 75'lere yükseldi. Bir de 'her şey dahil' sistemi, çok hoşuna gitti herkesin. Bu yüzden bizim pazarladığımız turistik tesislerin yüzde 90'ı bu sisteme döndü'' diye konuştu. 
     





</TEXT>
</DOC>
