<DOC>
<DOCNO> 76620 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/05/son/sondun40.html </URL>
<DATE> 2002/04/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Verheugen "Kıbrıs'ta bu sene çözüm olasılığı yüksek değil" 
</HEADLINE>
<TEXT>

     AB Komisyonu'nun genişlemeden sorumlu üyesi Günter Verheugen, Kıbrıs sorununa bu yıl içinde bir çözüm bulunması olasılığının yüzde 50'nin altında olduğunu söyleyerek, Türk tarafını hareketsizlikle itham etti. 
     AB üyesi ülkelerin Hıristiyan Demokrat partilerinin grup başkanlarını biraraya getiren toplantıda konuşan Verheugen, ''adada çözüm olmaması halinde dahi, AB'nin genişleme sürecinin devam edeceğine ve 2004'te, Kıbrıs Rum Kesimi ve Malta ile 8 Orta Avrupa ülkesinin tam üye olacaklarına inandığını'' anlattı. 
     Kıbrıs Rum kesimi ile AB arasındaki tam üyelik müzakerelerinin, Türk ve Rum taraflar arasında bir uzlaşma sağlanmasa dahi, bu yıl tamamlanacağını söyleyen Verheugen, müzakerelerden ani bir çözüm çıkabileceğini, ancak kısa vadede fazla iyimser olmadığını belirtti. 
     Kıbrıs sorununun, AB'nin genişlemesini engelleyeceği endişesinde olanlar bulunduğunu, Kıbrıs Rum kesiminin AB'ye alınmaması halinde Atina'nın veto hakkını kullanarak tüm genişlemeyi bloke edeceğinin düşünüldüğünü doğrulayan Verheugen, Yunanistan'ın, genişleme sürecinde yapıcı bir yaklaşım sergilediğini söyledi. 
     






</TEXT>
</DOC>
