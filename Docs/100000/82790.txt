<DOC>
<DOCNO> 82790 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/08/son/sondun16.html </URL>
<DATE> 2002/05/08/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD'de posta kutusu bombaları ilgili bir şüpheli yakalandı 
</HEADLINE>
<TEXT>

     Amerikan polisi, 5 eyalette posta kutularına boru tipi bomba yerleştirmekle suçlanan 21 yaşındaki kolej öğrencisi Luke Helder'i yakaladı. 
     Amerikan Federal Soruşturma Bürosu FBI, Helder'in, aracıyla polis takibinden kaçmaya çalıştığını, ancak bir otoyolda durdurularak gözaltına alındığını bildirdi. 
     Helder'in, kaçtığı sırada aracının penceresinden silahını attığı ve yakalanmasının ardından da aracında bir silah ve patlayıcı bulunduğu belirtildi. 
     Helder'in kullandığı aracın plakası ile özelliklerinin ülke genelindeki televizyon ve radyolarında açıklanmasının ardından, bir motosiklet sürücüsünün aracı ihbar ettiği ve ihbar üzerine harekete geçen polisin, 65 kilometrelik bir kovalamaca sonunda Helder'i Reno'nun 80 kilometre doğusunda kıstırdığı kaydedildi. 
     FBI ajanı Terry Hulse, Helder'in, yakalandığı sırada FBI ajanlarıyla telefonda irtibatta olduğunu ve zarar görmemesi kaydıyla teslim olmaya razı olduğunu söylediğini belirtti. 
     Illionis ve Iowa eyaletlerinde posta kutularına yerleştirilen bombaların patlaması sonucu 6 kişi yaralanmıştı. Iowa, Nebraska, Colorado ve Texas'ta da 12 bomba bulunmuş ve etkisiz hale getirilmişti. Bombaların yanında, hükümet karşıtı propaganda içeren notlar bulunmuştu. 
     





</TEXT>
</DOC>
