<DOC>
<DOCNO> 71701 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/09/son/sontur18.html </URL>
<DATE> 2002/03/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Aydın Doğan Vakfı 2002 yılı ödülü Ankara Devlet Konservatuvarı'na 
</HEADLINE>
<TEXT>

     Aydın Doğan Vakfı tarafından her yıl kurucusu adına düzenlenen Aydın Doğan Ödülleri'nin altıncısı, klasik batı müziği dalında Ankara Devlet Konservatuvarı'na verildi. 
     Vakıf'tan yapılan açıklamada, Prof. İlhan Usmanbaş'ın başkanlığında Prof. Filiz Ali, Remzi Buharalı, Rengim Gökmen, Doğan Hızlan, Prof. Ersin Onay ve Prof. Özer Sezgin'den oluşan Seçiciler Kurulu'nun, 8 Mart günü toplanarak 40 başvuruyu değerlendirdiği belirtildi. 
     Açıklamada, Seçiciler Kurulu'nun bu kararı alırken, Ankara Devlet Konservatuvarı'nın batı musikisi ve sahne sanatlarının Türkiye'de yayılıp benimsenmesi konusunda en köklü işleri başaran kurum olduğu gerçekleştirdiği köklü işleri, kurulduğu 1936 yılından günümüze değin artan bir ivme ile sürdürdüğü, Türkiye'nin bu alanlarda uluslararası sanat dünyasının eşit hak ve koşullarda ortağı olmasında temel kaynağı oluşturduğu gerçeğini göz önüne aldığı kaydedildi. 
     Seçiciler Kurulu'nun yarışmayı düzenleyen Aydın Doğan Vakfı'na, ödül tutarının H.Ü. Ankara Devlet Konservatuvarı'nın enstrüman gereksinimlerinde kullanılmak üzere Konservatuvar Kültür ve Sanat Vakfı'na aktarılmasının uygun görüldüğünü bildirdiği de belirtildi. 
     Açıklamada, 16 Nisan günü AKM Konser Salonu'nda düzenlenecek törende, 15 milyar lira olan para ödülünün yanı sıra, Aydın Doğan Ödülü'nü simgeleyen bir madalyon verileceği bildirildi. 
     






</TEXT>
</DOC>
