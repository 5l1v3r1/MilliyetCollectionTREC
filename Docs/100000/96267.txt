<DOC>
<DOCNO> 96267 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/17/son/sondun07.html </URL>
<DATE> 2002/07/17/ </DATE>
<TIME>  </TIME>
<AUTHOR>  </AUTHOR>
<HEADLINE>
IRA kamuoyundan "özür" diledi 
</HEADLINE>
<TEXT>

     İrlanda Cumhuriyetçi Ordusu IRA , Kuzey İrlanda'da 30 yıldır süren ''terör kampanyası'' sırasında yaşamını yitiren siviller için kamuoyundan özür diledi. 
     Daha önce örneği hiç görülmemiş bir bildiri yayınlayan IRA yönetimi, yaklaşık 30 yıldan bu yana süren terör yüzünden binlerce kişinin hayatını kaybettiğini hatırlatırken, bu kişilerin aileleri, yakınları ve toplumdan ''en içten başsağlığı dilekleri ve özürlerinin kabul edilmesini'' istedi. 
     Bu kurbanların yakınlarının çektikleri acıyı çok iyi anladıklarını vurgulayan IRA yönetimi, bununla birlikte bu ''terör kampanyasında'' mücadele veren ister polis, ister protestan paramiliterler olsun, bütün ölenlerin yakınlarının aynı acıları çektiğinin farkında olduklarını kaydetti. 
     Kayıtlar IRA'nın, 30 yıl süren kanlı ''terör kampanyası'' sırasında bin 800 kişiyi öldürdüğünü ortaya koyarken, bunlardan 650'sininse olaylarla ilişkisi bulunmayan siviller olduğu gösteriyor. 
     IRA'nın özür mesajını, 9 kişinin ölümü, 130 kişinin yaralanmasına yol açan 21 Temmuz 1972'de meydana gelen Belfast'taki bombalamaların yıldönümü öncesinde yayınlaması dikkati çekiyor. 
     Bir Cuma günü meydana gelen ''Kanlı Cuma'' olarak tarihe geçen bu olayların yıldönümünün seçilmesi IRA'nın toplumla ''barış yapmak'' yönündeki istekliliğinin bir kanıtı kabul ediliyor. İlk kez bir terör örgütünün yöneticilerinin eylemlerinden dolayı doğrudan ve açık biçimde özür dilediklerine dikkati çeken İngiliz basını ise açıklamanın Londra'da da beklenen etkiyi yaptığını, hükümetin bu bildiriden büyük memnuniyet duyduğunu belirtiyor. 
     Ancak Kuzey İrlanda Birlikçileri, yani protestanlar, özrün yeterli olmadığını, daha çoğunu beklediklerini ve bunun başında da ''savaşın bittiğine'' dair söz verilmesinin geldiğini belirterek, IRA'ya bir kez daha güvensizlik göstermeyi sürdürüyor. 
     





</TEXT>
</DOC>
