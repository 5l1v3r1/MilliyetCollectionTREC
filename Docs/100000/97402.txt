<DOC>
<DOCNO> 97402 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/23/guncel/gun05.html </URL>
<DATE> 2002/07/23/ </DATE>
<TIME>  </TIME>
<AUTHOR>  </AUTHOR>
<HEADLINE>
TOKER’E SON GÖREV 
</HEADLINE>
<TEXT>

Türk basınının usta kalemi, 59 yıllık gazeteci Metin Toker, devletin zirvesindeki isimlerin de katıldığı törenlerin ardından Ankara’da toprağa verildi 
     ANKARA Milliyet 

     Gazetemiz yazarı Metin Toker, dün Pembe Köşk, Ankara Gazeteciler Cemiyeti ve TBMM’deki törenlerle son yolculuğuna uğurlandı. 
     Toker’i son yolculuğunda, eşi Özden Toker, çocukları Gülsüm Toker Bilgehan, Nurperi Özlen, Güçlü Toker, 5 torunu, kayınbiraderi Erdal İnönü ile eşi Sevinç İnönü yalnız bırakmadı. Toker, önce Pembe Köşk’ten ailesi ve yakınları tarafından gözyaşlarıyla uğurlandı. 
     
     Ecevit’ten konuşma 
     Toker’in naaşı daha sonra Ankara Gazeteciler Cemiyeti’nin önüne getirildi. Buradaki törene katılan Başbakan Bülent Ecevit, Toker’le çalışmış olmaktan büyük mutluluk duyduğunu söyledi. Törene Başbakan Yardımcısı Şükrü Sina Gürel, Devlet Bakanı Fikret Ünlü, Maliye Bakanı Sümer Oral ve çok sayıda siyasetçi de katıldı. 
     TBMM’deki törende ise, TBMM Başkanı Ömer İzgi, SP Genel Başkanı Recai Kutan, YTP Genel Başkanı İsmail Cem, CHP Genel Başkanı Deniz Baykal ile SHP Genel Başkanı Murat Karayalçın hazır bulundu. 
     Meclis’teki törene ve Kocatepe Cami’ndeki cenaze namazına Doğan Holding Yönetim Kurulu Başkanı Aydın Doğan ve kızı Vuslat Doğan Sabancı ile Milliyet Gazetesi Genel Yayın Yönetmeni Mehmet Y. Yılmaz, yazarlar Hasan Cemal, Altan Öymen ve Derya Sazak, Ankara Temsilcisi Fikret Bila, Hürriyet Gazetesi Genel Yayın Yönetmeni Ertuğrul Özkök ile Ankara Temsilcisi Sedat Ergin katıldı. 
     
     Cumhurbaşkanı da katıldı 
     Kocatepe Camii’ndeki törene katılan Cumhurbaşkanı Ahmet Necdet Sezer ise, Toker’in eşi ve çocuklarına başsağlığı diledi. 
     Güçlü Toker, babasının cenazesini Cebeci Asri Mezarlığı’nda Mevhibe İnönü’nün hemen arkasındaki mezara yerleştirdi. Toker’in cenazesi, gözyaşları arasında toprağa verildi. 
     
Komutanlar asker selamıyla uğurladı      Genelkurmay Başkanı Orgeneral Hüseyin Kıvrıkoğlu ve Kara Kuvvetleri Komutanı Orgeneral Hilmi Özkök ve beraberindeki kuvvet komutanları, Metin Toker’in cenazesini, Kocatepe Cami’nden ayrılırken, asker selamıyla uğurladı. Kocatepe Camii’nde düzenlenen törene Adalet Bakanı Hikmet Sami Türk, Milli Eğitim Bakanı Necdet Tekin, Kültür Bakanı Suat Çağlayan ve Orman Bakanı Nami Çağan da katıldı. 
     



 GÜNCEL 




















</TEXT>
</DOC>
