<DOC>
<DOCNO> 85806 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/24/siyaset/siy01.html </URL>
<DATE> 2002/05/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Köşk’te AB zirvesi... 
</HEADLINE>
<TEXT>

Sezer, koalisyonu oluşturan ve Meclis’te grubu bulunan partilerin liderleriyle Çankaya’da bir araya gelerek AB üyeliğini tartışacak 
     ANKARA Milliyet 

     Cumhurbaşkanı Ahmet Necdet Sezer, idamın tamamen kaldırılması ve Kürtçe yayın ve öğrenim hakkı tanınması konularında tıkanan Avrupa Birliği’ne uyum sürecine ivme kazandırmak için devreye giriyor. Gerek hükümeti oluşturan partilerin, gerekse muhalefetin üzerinde uzlaşmaya varamadığı konular, Çankaya Köşkü’nde yapılacak toplantılarda bir kez daha masaya yatırılacak. 
     Sezer, koalisyonu oluşturan partilerin liderleri ve Meclis’te grubu bulunan partilerin genel başkanlarıyla Çankaya Köşkü’nde bir araya gelerek AB ile ilgili toplantı yapmayı planladığını söyledi. 
     
     AB’yi yakından izliyor 
     Sezer, AB’ye üyelik sürecinde atılması gereken adımları yakından izlediğini belirterek, "Önümüzdeki günlerde ben de gerek koalisyonun parti liderleri ile gerekse Meclis’te grubu bulunan parti liderleriyle bu konuda bir toplantı yapmayı düşünüyorum" diye konuştu. 
     Sezer, iki günlük Arnavutluk ziyaretine başlamadan önce Esenboğa Havaalanı’nda yaptığı basın toplantısında Başkent Hastanesi’nde toplanan liderler zirvesinin ardından Başbakan Bülent Ecevit’le bir telefon görüşmesi yaptığını söyledi. 
     Sezer, "Sayın Başbakan bana AB ile ilgili bir brifing aldıklarını belirterek, gelişmelere ilişkin bilgi verdi" diye konuştu. Sezer, erken seçimle ilgili yorum yapmaktan kaçındı. 



 SİYASET 










</TEXT>
</DOC>
