<DOC>
<DOCNO> 71035 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/06/siyaset/siy02.html </URL>
<DATE> 2002/03/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Melih Gökçek’i Belko yakacak 
</HEADLINE>
<TEXT>

Başkan Gökçek’in arsa ihalesini takibe alan müfettişler usulsüzlük bulunca İçişleri soruşturma açtı 
     YILDIZ YAZICIOĞLU Ankara 

     İçişleri Bakanlığı, Ankara Büyükşehir Belediyesi tarafından belediyeye ait şirketlerden biri olan Belko’ya gerçek bedelinin altında arsa satılması nedeniyle soruşturma başlattı. Ankara Büyükşehir Belediye Başkanı Melih Gökçek hakkında mülkiye müfettişleri usulsüzlük yaptığı tespitinde bulundu. 
     İçişleri Bakanlığı, daha önce Ankara Büyükşehir Belediyesi’ni yayımladığı genelgeyle kendisine ait belediye şirketleri ile ihale ve alış satış ilişkilerini sürdürmemesi için uyarmasına rağmen Gökçek, kendisinin kurduğu 14 belediye şirketi ile belediye hizmetlerini vermeye devam etti. 
     İçişleri Bakanlığı’nca soruşturma izni verilmesini başlatan süreç, bu şirketlerden kömür alım ve satımı işini yürüten Belko’nun 3 Şubat 2000’de 2 trilyon 500 milyar lira olan sermayesini, 18 trilyon 500 milyar liraya çıkarmasıyla başladı. Gökçek, sermaye artırımından 2 trilyon 404 milyar liralık bedelin büyükşehir belediyesine ait gayrimenkullerce karşılanmasını istedi. Bu çerçevede Batıkent İlkyerleşim Mahallesi’ndeki 11 bin 184 metrekarelik araziyi Belko’ya satılmış olarak gösterdi. Ancak, satışta arazinin bedeli gerçek değerinin çok altında gösterildi. Bu satışın hemen ardından Belko, aynı araziyi S.S Batıyerleşim Toplu İşyeri Kooperatifi’ne üzerine alışveriş merkezi yapılması için sattı. Bu arada, ihbar üzerine müfettişler belediyenin bu arsa satışında zarara uğratıldığını belirledi. 
     
İtirazı Danıştay inceleyecek      İçişleri Bakanlığı da tespitler sonrasında Gökçek, belediye meclis üyeleri ve encümen üyeleri hakkında soruşturma izni verdi. Bu soruşturma iznine yapılabilecek olası itirazı Danıştay karara bağlayacak. Danıştay, itirazı reddederse Gökçek hakkındaki soruşturmayı Yargıtay Cumhuriyet Başsavcısı yapacak. 
     
     



 SİYASET 













</TEXT>
</DOC>
