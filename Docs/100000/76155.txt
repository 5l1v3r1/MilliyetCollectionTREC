<DOC>
<DOCNO> 76155 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/03/son/sondun07.html </URL>
<DATE> 2002/04/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Amerikalı Araplar Beyaz Saray'ı e-mail yağmuruna tuttu 
</HEADLINE>
<TEXT>

     Amerikalı Araplar, Beyaz Saray'ı e-mail bombardımanına tutarak, İsrail'in Batı Şeria ve Gazze'deki eylemlerini protesto etti. 
     Amerikan-Arap Ayrımcılık Karşıtları Komitesi ADC , Arap kökenli Amerikan vatandaşlarını, geldikleri ülkelerin hükümetleri nezdinde girişimde bulunarak, İsrail'in Filistin topraklarından çekilmesi için baskı uygulanmasını sağlamaya çağırdı. 
     Bu girişimin, Washington, Los Angeles ve Detroit'te İsrail'in saldırılarını kınamak için düzenlenen protesto gösterilerinin ardından yapıldığı belirtilirken, Arap-Amerikan Enstitüsü Başkanı Jean Abadiner, ''ABD, hiçbir şey yapmayarak, İsrail'e cesaret verip yardım etmiş oluyor'' diye konuştu. 
     Öte yandan, Filistin Uluslararası İşbirliği Bakanı Nebil Şaat, İsrail ordusunun Ramallah'ta ''etnik temizlik'' yaptığını söyledi. 
     Şaat, İsrail ordusunun yağmalama yaptığı haberlerine atıfta bulunarak, ''İsrail ordusu disiplinli bir ordudur, benim bildiğim kadarıyla yağmalama olaylarını disiplinsiz ordular yapar'' dedi. 
     Mısır'ın başkenti Kahire'de düzenlediği basın toplantısında konuşan Filistinli Bakan, ''Bunun İsraillilerin bir halkı korkutmak ve mümkünse ülkeden gitmeye ikna etmek için aldıkları talimatla ilgili olduğunu düşünüyorum. Bunun adına da etnik temizlik denir'' dedi. 
     Şaat ayrıca, İsrail ordusunu Ramallah'ta birçok Filistinli'yi katletmekle suçlayarak, bunların çoğunun başlarından tek kurşunla öldürüldüğüne dikkati çekti. Şaat, İsrailli askerleri döviz bürolarını, kuyumcuları ve evleri soyduğunu da söyledi. 
     Şaat, operasyonların Nablus gibi Batı Şeria'nın diğer kentlerine ve Gazze Şeridi'ne de yayılmasından endişe duyduğunu belirtti. 
     İsrail ordusu, Ramallah, Kalkiliya, Tulkarim'den sonra Beytüllahim'e de girdi. 
     






</TEXT>
</DOC>
