<DOC>
<DOCNO> 82056 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/04/son/sondun18.html </URL>
<DATE> 2002/05/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Şaron ABD'de Ortadoğu Konferansı'nı görüşecek 
</HEADLINE>
<TEXT>

     İsrail askerlerinin Filistin kentlerine yönelik operasyonları bu sabah da devam ederken, birçok yerde şiddet olayları meydana geldi. 
     İsrail askerleri, şafak sökmeden önce Batı Şeria'da bulunan Tulkarim kentine baskın düzenleyerek bazı Filistinli militanları aradılar. Görgü tanıklarına göre, birkaç saat süren operasyon sırasında tutuklanan olmadı. 
     Bu arada, yaklaşık bir aydır İsrail kuşatması altında olan Beytüllahim'deki Milad Kilisesi'nde bulunanlara yiyecek verilmesine ilişkin anlaşmaya varılmasına rağmen, bugün ateş açıldı. 
     Kilise kaynakları, İsrail askerlerinin açtığı ateş sonucu kilisede bulunan bir Filistinlinin öldüğünü belirtirken, İsrail askeri sözcüsü bu kişinin aranan bir militan olduğunu söyledi. 
     Gazze'de de bugün bir Filistinli güvenlik yetkilisi İsrail askerlerince öldürülmüştü. 
     Öte yandan, ABD Başkanı George Bush ile Salı günü biraraya gelecek İsrail Başbakanı Ariel Şaron, yarın Washington'a gitmek üzere İsrail'den ayrılacak. 
     Şaron'un dış politika danışmanı Danny Ayalon, Ortadoğu barışı için daha önce kendisi bölgesel bir konferans öneren Şaron'un Bush ile görüşmesi sırasında, ABD Dışişleri Bakanı Colin Powell'ın önerdiği Ortadoğu konferansının ayrıntılarının da ele alınacağını söyledi. 
     İsrail radyosu konferansın Türkiye'de yapılacağını duyurmuştu. 
     Amerikalı yetkililerin konferansın Haziran başında olması istediği belirtilmişti. Bu haber, resmi kaynaklarca henüz doğrulanmadı. 
     Bu arada, ''Associated Press'' ajansı, Filistin lideri Yaser Arafat'ın katılmasının önüne geçmek amacıyla konferansın dışişleri bakanları düzeyinde yapılabileceğini aktardı. 
     





</TEXT>
</DOC>
