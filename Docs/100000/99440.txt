<DOC>
<DOCNO> 99440 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/01/son/sonspo30.html </URL>
<DATE> 2002/08/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Ata Aksu "Yayıncı kuruluşla problem yok, ödeme yapıldı" 
</HEADLINE>
<TEXT>

     Birinci Süper Futbol Ligi Kulüpler Birliği Vakfı Toplantısı İstanbul'da yapıldı. 
     Futbol Federasyonu adına yönetim kurulu üyeleri Levent Kızıl, Ufuk Söylemez ve Şekip Mosturoğlu ile toplantıya katılan başkanvekili Ata Aksu, yayın konusunu görüştüklerini söyledi. 
     Toplantıdan federasyon üyeleriyle birlikte erken ayrılan Aksu, yayın konusunun bugününü ve yarınını konuştuklarını belirterek, şu bilgiyi verdi 
     ''Bu ürünü korumak zorundayız. Şu aşamada yayıncı kuruluşla sorun yok. Bugün itibariyle 33 trilyonluk ödemesini kulüplerin hesaplarına yatırdı. İspanya, Fransa ve İtalya gibi büyük liglerde yaşanan yayın sorunları ülkemizde yaşanmıyor. Ama yine de bu konuyu masaya yatırmamız gerekiyordu. Gelecekte neler yapabileceğimize dair fikir alış verişinde bulunduk.'' Yayıncı kuruluşla sabit kur sözleşmesinin 31 Aralık'ta sona ereceğini de anımsatan Aksu, ''31 Aralık itibariyle 1 doları 875 bin liradan belirlediğimiz sabit kur sözleşmesi sona eriyor. Sözleşmenin bitmesiyle birlikte bunu TÜFE'ye göre yeniden ayarlayacağız'' dedi. 
     





</TEXT>
</DOC>
