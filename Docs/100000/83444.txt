<DOC>
<DOCNO> 83444 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/11/son/soneko06.html </URL>
<DATE> 2002/05/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Mali Müşavirler reform nitelikli vergi kanunu istiyorlar 
</HEADLINE>
<TEXT>

     Ankara Serbest Muhasebeci, Mali Müşavirler Odası SMMM Başkanı Ahmet Tekin, yaşanılan ekonomik krizden, hayali olmayan, gerçek reform nitelikli vergi kanunlarıyla ve özkaynakları arttırarak çıkılacağını söyledi. 
     SMMMO 13. olağan genel kurul toplantısı, bugün Devlet Su İşleri DSİ konferans salonunda yapıldı. 
     Toplantıda konuşma yapan Tekin, ekonomik krizin 1960'lı yıllardan süregelen, borçla borç ödeme politikasından kaynaklandığını savundu. 
     Meslek mensupları olarak üzerlerine düşenleri yapmaları gerektiğini bildiren Tekin, tenkit yerine öneri yapılmasını, ancak meslek mensubu olarak hadlerinin aşılmaması gerektiğini vurguladı. 
     Bütçe hedeflerinin yerine oturmadığını gören siyasetçilerin reform niteliğinde kanun yapmaktan vazgeçtiğini öne süren Tekin, hayali değil, gerçek reformlar yapılması gerektiğini savundu. 
     Muhasebeci olarak Bağkur'da iş takip edemediklerini anlatan Tekin, meslek mensuplarının zor durumda olduğunu dile getirdi. 
     Tekin, gelişen olayları bir adım önden takip etmenin çok faydalı olduğuna işaret ederken, yetki sınırlarının çizildiğini noktanın da önemli olduğunu kaydetti. 
     Türkiye'deki yarım kalmış yatırımlara da değinen Tekin, 5 bin 550 yarım kalmış yatırıma 350 milyar dolar harcandığını ve bitmesi için de 200 milyar dolara ihtiyaç olduğunu belirtti. 
     Tekin, yapılan israfın önlenmeden, gelir sağlanamayacağını ve başarıya ulaşılamıyacağını bildirdi. 
     





</TEXT>
</DOC>
