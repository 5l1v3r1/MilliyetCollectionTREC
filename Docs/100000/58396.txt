<DOC>
<DOCNO> 58396 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/22/guncel/gun08.html </URL>
<DATE> 2001/12/22/ </DATE>
<TIME>  </TIME>
<AUTHOR>  </AUTHOR>
<HEADLINE>
HOCA’nın koca olması doğru mu 
</HEADLINE>
<TEXT>

ÇAPRAZ ATEŞ 
     AYŞEGÜL AYDOĞAN 

     Son olarak Pamukkale Üniversitesi’yle gündeme gelen öğrenci - öğretim üyesi evlilikleri artarken bazı öğretim üyeleri, "Bir gün önce öğrencimiz olan bir bakıyorsun arkadaşımızın eşi oluyor. Nasıl davranacağımızı şaşırıyoruz" diyor. Böyle bir durumun, diğer öğretim üyelerini nasıl etkileyeceği konusunda, bilim adamlarının görüşü şöyle 
     
     Prof. Dr. Atıf Ural 
Örnek olması gerekir’      Bir eğitim kurumunda, özellikle bir yükseköğretim kurumunda, öğretim elemanlarının öğrencilerine her bakımından örnek olması gerekir. İnsan başka birini sevebilir ama evliyken yuva yıkmak uğruna böyle bir maceraya sürüklenmeyi şahsen doğru bulmuyorum. Böyle birşey varsa bile öğretim zamanı değil de öğretim zamanı dışındaki bir dönemde gerçekleştirmesi doğru olur. Yaz aylarında ya da öğrenci mezun olduğunda. Aksi takdirde olumsuz etki yapıyor. Böyle bir durumda hissi davranabilir. Pamukkale Üniversitesi'nde olanlara hayret ediyorum. Bir bulaşıcı hastalık gibi yayılmış. Bir hemşire, okutman olmuş ki bu mümkün değil. O kadroya oturması doğru değil. Böyle bir durum çeşitli torpil iddialarını ve spekülasyonlarını beraberinde getirir. 
     
     Prof. Dr. Kadir Erdin 
Kabul edilemez’      Bu ilişkileri, normal bir ilişki gibi değerlendirmek mümkün değil. Bu bilimsel ortamda duygusallığın ön plana çıkarılması kabul edilemez. Bu öğrenciler üniversite yaşına gelmiş, kimliğini kanıtlanmış bireylerdir. Ancak bunlar eğitim - öğretim amacıyla, geleceğe hazırlanmak açısından üniversite camiasına gelmişler. Dolayısıyla öğretim üyelerinin öğrencilere yönelik bu tür yaklaşımları, genç kuşaklar arasında genel ama yanlış bir kanı oluşturur. Bu da üniversite öğretim üyeliğinin etik kurallarıyla bağdaşmaz. Ancak üniversite eğitimi sonrasındaki ilişkiler hiçkimseyi ilgilendirmez. 
     
     Prof. Dr. Sait Sevenger 
Disiplin sağlar’      Her meslekte, insanlar kendi çevresinden yakın bulduğu insanlarla evlenebilir. Bunun etkileyeceği görüşünde değilim. Öğretim görevliliği o kadar basit bir meslek değil, kişilikli bir meslek. İlişki evlilikle sonuçlandıktan, bunun adresi belli olduktan sonra bir sakıncası yok. Tabii ki belli etik koşullar içinde olur ama evlilikle sonuçlanan bir üniversite öğretim üyesi - öğrenci evliliğinin, diğer bilim adamlarının kişiliğini, görüşünü, etkileyeceğini ben görmedim. Bu olağan bir hadise. Olumlu bakıyorum, olumsuz etkileyeceğine inanmıyorum. Öğrencilik statüsü hiç değişmez. Rektör birisine torpil yapacaksa da evli olmasına da gerek kalmaz. Mesela biri asistanıyla evlenmiş. Bu düzen ortamı oluşturur, ikisinin de disiplinli bir ortamda çalışmasını sağlar. Evlilik akademik hayatın kaynağıdır. 
     
     Prof. Dr. Nurdan Tözün 
Objektif bakılmalı’      Öğrencilik statüsü başka, öğretim üyesinin eşi, çocuğu statüsü başka. Hiç etkilenmemesi lazım. O kişi eşinin akademik ve sosyal konumunu kalkan olarak kullanmaması lazım. Bizde de zaman zaman oluyor ama ilgilenmemeye çalışıyoruz. Öğretim üyelerinin tutumu doğru değil. Bu tür evlilikler etik boyutları zorlayan bir durum ancak diğer öğretim üyelerinin tavrı değişmemeli. Bilim bilimdir, sınav sınavdır. Ne olursa olsun objektif ve bilimsel kriterlere göre davranmak, etkilenmemek lazım. Aksi davranışları ve tutumları bilim dışı buluyorum. 
     



 GÜNCEL 




















</TEXT>
</DOC>
