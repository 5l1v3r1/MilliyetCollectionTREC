<DOC>
<DOCNO> 92456 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/27/son/sonspo02.html </URL>
<DATE> 2002/06/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Ahmet Taşçı Kırkpınar'da yine iddialı... 
</HEADLINE>
<TEXT>

     641. Tarihi Kırkpınar Yağlı Güreşleri öncesinde, 9 kez başpehlivanlığı bulunan yağlı güreşçi Ahmet Taşçı, başpehlivanlık için iddialı konuşuyor. 
     Ahmet Taşçı, bu yıl Kırkpınar'da başpehlivanlık için mücadele edecek 30-35 güreşçinin 16'sının iyi durumda olduğunu belirterek, ''Bu yıl da başpehlivanlık için yine iddialı bir şekilde hazırlandım. Eğer iddialı olmasaydım, Kırkpınar'da güreşmez, jübile yapardım'' dedi. 
     Bu yıl Kırkpınar'da kimin finale çıkacağının kestirilemeyeceğini ifade eden Taşçı, ''Favoriler Antalya'dan Hasan Tuna ve Cengiz Elbeye, Ankara'dan Vedat Ergin, Karamürsel'den Mehmet Yılmaz. Benim 2-3 yıl önceki halim gibi, çok güçlü, herkesi kırıp geçirecek bir pehlivan yok'' diye konuştu. 
     
     ''GEÇEN YIL HAKEMLERİ GEÇEMEDİM'' 
     Geçen yıl doping cezasının Kırkpınar'a 1 hafta kala kalktığını anlatan Ahmet Taşçı, ''Doping olayıyla uğraşırken, çok iyi hazırlanamadım. Ancak yine de finale geldim. Finalde hakemleri geçemeyince, mecburen çekildim'' diye konuştu. 
     ''Geçen yıl şampiyon olsam 3. kez altın kemer alacaktım'' diyen Taşçı, şöyle devam etti 
     ''Statüye göre uzatma 5 dakika artı 3 dakikaydı. 3 dakikanın son 1 dakikasında güreşçiler ikaz ediliyor. Kim aktif olursa o kazanıyor. Son dakika hakem ikaz etti, Aktif olan kazanıyor dedi. Ben de Vedat Ergin'e saldırdım, o da geri geri gitti. Normalde orada 3. ihtar verilmesi ve benim galip ilan edilmem lazımdı. Ama süre bitti tekrar ortaya geldik. Ben artık kuleye döndüm. Maçı bana vermelerini bekliyordum. Baktım onlar hala 'güreşin' diyor. Bunlar bize vermeyecek dedim. Hani 2 güreşçi güreşerek ölmüş ya tarih tekerrür etmesin biz de ölmeyelim diye bıraktım. Arka arkaya 3. şampiyonluğu vermek istemediler.'' 
     
     ''DOPİNG OLAYIYLA YIPRATILDIM'' 
     Taşçı, doping olayında büyük haksızlıklara uğradığını belirterek, ''Savunmamız alınmadı, direkt dopingli olduğum basına yansıtıldı. 
     Ahmet Ayık başkanlığındaki Güreş Federasyonu beni yok etmek, bitirmek istedi. Çok birinci olmamız, gündemde yer almamız onları rahatsız mı etti'' dedi. 
     Doping olayında Beşiktaş Kulübü Asbaşkanı Av.Levent Erdoğan ile birlikte mücadele ettiklerini anlatan Taşçı, şunları söyledi 
     ''Doping olayından Levent Erdoğan sayesinde kurtuldum. Benim ulaşamayacağım, olayı götüremeyeceğim yerlere Erdoğan götürdü. DNA testleriyle, basın toplantılarıyla sesimizi duyurmamıza yardımcı oldu. Atina'dan numuneleri geri getirdik, oraya yazışmalar, olimpiyat komitesine yazışmalar, Levent Bey'in hukuk bürosundan sürekli çalışıldı. Uluslararası Olimpiyat Komitesi IOC Başkanı Juan Antonio Samaranch ile Sydney Olimpiyat Oyunları'nda görüştük. Olayın arkasında güçlü bir şekilde durup, gündemde kalınca başarılı olduk. Güçlü olmasaydık, bu olaydan kurtulamaz, temize çıkamazdım.'' 
     
     FENERBAHÇE, BEŞİKTAŞ, GALATASARAY REKABETİ 
     Yağlı güreşin kulüpleşmesi ve lig olması gerektiğini dile getiren Taşçı, ''Beşiktaş Kulübü Asbaşkanı Erdoğan'ın yağlı güreş kulübü kurması örnek olabilir, yeni kulüpler doğabilir. Belki yağlı güreşte de Beşiktaş, Fenerbahçe, Galatasaray çekişmesi başlar. Ben Beşiktaş'ı tutuyorum. Siyah-beyazlı kulüp adına güreşeceğiz artık'' dedi. 
     Taşçı, lig kurulması durumunda seyirci sıkıntısı çekmeyeceklerini ifade ederek, ''Ben sezonda 30-35 güreşe gidiyorum. En kötü müsabakamızı 5 bin kişi izliyor. Bu genelde 20-25 bine çıkıyor. 
     Edirne'de 50 bin oluyor. Birinci Süper Futbol Ligi'nde tüm maçlar Fenerbahçe-Beşiktaş maçları gibi seyirci toplamıyor. Ben bazen Kocaelispor'un maçlarına gidiyorum, statta 1000 kişi oluyor. Yağlı güreş kulüpleşir lig kurulursa, bu spor büyük gelişme gösterir'' diye konuştu. 
     Taşçı, spor yaşamı boyunca 1990, 91, 92, 93, 94, 96, 97, 99 ve 2000 yıllarında Kırkpınar'da başpehlivanlık kazandığını ve 2 altın kemer aldığını söyledi. 
     43 yaşında olmasına karşın güreşi bırakmayı düşünmediğini belirten Taşçı, ''Kendime güveniyorum. İyi durumdayım. Güreş ne zaman Ahmet Taşçı'yı bırakırsa, o zaman Ahmet Taşçı da güreşi bırakır'' diyerek sözlerini tamamladı. 
     





</TEXT>
</DOC>
