<DOC>
<DOCNO> 98530 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/28/son/sontur14.html </URL>
<DATE> 2002/07/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Çiller halka seslendi "Sizden Milli Takım ruhu istiyorum" 
</HEADLINE>
<TEXT>

     DYP Genel Başkanı Tansu Çiller, Türkiye'nin önünde bir kurtuluş savaşı olduğunu, bu savaşın, Türkiye'nin kendi evlatlarıyla verileceğini belirterek, ''Sizden, Milli Takım ruhu istiyorum. Milli Takım gibi Türkiye'yi, Süper Lig'de oynayan 12 ülke arasına sokmaya davet ediyorum'' dedi. 
     DYP Lideri Çiller, Burdur'un Çavdır ilçesine bağlı Söğüt beldesinde düzenlenen ''Söğüt Yörük - Türkmen Şöleni''nde vatandaşlara hitap etti. 
     Çiller, DYP'nin iktidar olduğu dönemde ülkeyi böldürmemek için mücadele ettiklerini ve bu mücadelenin ''Çanakkale Ruhu''yla verildiğini söyledi. 
     Başbakanlığı döneminde, ''Terör ya bitecek, ya bitecek'' dediğini, bazılarının da kendilerine yönelik olarak, ''Biz erkek, onlar ürkek'' suçlamasında bulunduğunu ifade eden Çiller, ''Ancak, şimdi kimin ne olduğunu anladınız mı '' diye sordu. 
     Çiller, Türkiye'nin önünde bir Avrupa Birliği AB meselesi bulunduğuna da işaret ederek şunları söyledi 
     ''Kimileri diyor ki, Gözümüzü kaparız, vazifemizi yaparız . Ama, Yörük Anası diyor ki, Biz oraya gideceğiz. Ama bayrağımızla, camimizle gideceğiz. Bir büyük devlet gibi gideceğiz. Bize yakışan gibi gideceğiz. Siz yine kendi ananıza bakın. Çünkü bu ananız, hiçbir dönemde sizin başınızı önünüze eğdirmedi. En zor dönemlerde kimseye gidip önünde el açmadı.'' Türkiye'nin kurtuluşu için, yeni bir mücadele döneminin başladığını ifade eden Tansu Çiller, ''Kurtuluş savaşı yapacağız. Ama bu memleketin evlatlarıyla yapacağız. Öyle dışardan gelenlerle değil. 
     Türkiye'nin önünde kurtuluş savaşı var. Sizden, Milli Takım ruhunu istiyorum. Türkiye'yi, Süper Lig'de oynayan 12 ülke arasına sokmaya davet ediyorum. Tutun elimi, tutun. Bırakmayın'' diye konuştu. 
     Çiller sözlerini şöyle sürdürdü 
     ''Şimdi Üçlü Troyka diyorlar. Eski Troyka gitti, Yeni Troyka geldi. Eski Troyka neymiş Ecevit, Bahçeli Yılmaz. Yeni Troyka da Ecevit'in Bahçeli'nin Yılmaz'ın gölgesi, ortağı ta kendileriymiş. Bu ülkeyi bu duruma getirenler bunlar değil mi Avrupa Birliğine Türkiye'yi sokacağız diye Sirtaki oynayıp, Uzo içtiler. O da komşumuzdur ama, şimdi sırtlarını dönüverdiler. Onun için sizden milli takım ruhu istiyorum. Biz yapacağız bu işi. AB'nin yolunu da biz açacağız. Kurtuluş savaşını da biz vereceğiz.'' Çiller, dışarıdan gelenlerin Herşeyi iyi yaptık dediklerini, ancak bugün Türk insanının, Dünyanın en borçlu insanları arasına girdiğini vurgulayarak, konuşmasını şöyle tamamladı 
     ''Şimdi 33 milyar dolar geldi. Derviş, bu parayı tefeci faiziyle getirdi. Bu paradan, bu analara, çiftçilere birşey düştü mü Bunlar çiftçiyi yok etmeye kalkıştı. Traktörlerinizi sattırdılar. Şimdi de topraklarınızı sattıracaklar. Ama öz ananız müsade etmez buna. Ne zaman bizi çağırdıysanız koşup geldim. Bana Yörük Anası dediniz. 
     Onur verdiniz. Bu defa da ben sizi sandığa davet ediyorum. Geçen sefer sandıktan bunlar değil de kırat çıksaydı, başınıza bunlar gelir miydi 
     Kırat ne zaman şaha kalksa Türkiye şaha kalkar. Bu defa da siz benim elimi bırakmayın. Güçlü bir Türkiye kuralım. Kimileri Türkiye, iyiye gidiyor diyor. Türkiye iyiye gidiyorsa siz de onlara İyi yolculuklar olsun deyin.'' Söğüt beldesinin mera alanında kurulan şölen alanına girişinde Başbakan Çiller' sloganlarıyla karşılanan Çiller, şölen alanına kurulan kıl çadırlarda kadınlarla sohbet etti. Çiller'e, kadınlar burada oyalı yazma ve kuşak hediye ettiler. Çiller'e kürsüdeki konuşmasının ardından da, çeşitli illerden gelen yörük temsilcileri, yöresel hediyeler verdiler. Urfa'dan gelen yörük temsilcileri, Çiller'e, Karakeçili aşiretinin geleneksel kaftanını giydirdi. 
     





</TEXT>
</DOC>
