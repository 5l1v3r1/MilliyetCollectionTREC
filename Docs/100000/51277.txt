<DOC>
<DOCNO> 51277 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/08/son/sondun15.html </URL>
<DATE> 2001/11/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Yunan basını İsmail Cem'in Atina ziyareti için neler yazdı.. 
</HEADLINE>
<TEXT>

     Yunan basını, Dışişleri Bakanı İsmail Cem'in Atina ziyaretinin, Ankara'nın Kıbrıs konusunda tavır değiştirmemesine rağmen ikili ilişkilerde ilerlemenin devam ettiği mesajını verdiği yorumunu yaptı. 
     Cem'in Atina'da ''Sıcak ve samimi'' bir şekilde karşılandığını vurgulayan gazeteler, uzun zamandır müzakeresi sürdürülen kaçakların iadesi anlaşmasının bugün imzalanması halinde, gezinin en önemli gelişmesinin de kaydedilmiş olacağını vurguladılar. 
     İade anlaşmasının imzalanması halinde, Atina'nın AB'de Türkiye'ye kaçak dalgasını önlemek için kaynak ayrılmasını destekleyeceğini belirten gazeteler, bu anlaşmanın iki ülke arasındaki mevcut örgütlü suçla mücadelede işbirliği anlaşması çerçevesinde ele alındığını da kaydettiler. 
     Yunan basını, Cem ve Yunanistan Dışişleri Bakanı Yorgo Papandreu'nun, Meriç'in ortaklaşa temizlenmesi, iki ülke genelkurmayları arasında görüş mübadelesi ve askeri tatbikatlara askeri ataşelerin dışında da gözlemci gönderilmesine ilişkin 3 güven artırıcı önlem hakkında bir anlaşma imzalayacaklarını yazdı. 
     Atina'da yayımlanan Kathimerini gazetesi, Cem'in ziyaretine ilişkin haberinde güven artırıcı önlemlere ilişkin anlaşmayı ön plana çıkarırken, To Vima gazetesi, kaçakların iadesi anlaşmasının bugün imzalanacağı iddiasını manşetine taşıdı. 
     Apoğevmatini gazetesi, haberinde, Anamuhalefet Yeni Demokrasi Partisi lideri Kostas Karamanlis'in Cem ile yaptığı görüşmede, kaçaklar konusunu gündeme getirdiğini vurgularken, Ta Nea gazetesi, manşet haberinde ''Cem'in Atina ziyareti Kıbrıs gölgesi altında'' başlığını kullandı. 
     Ethnos gazetesi, Papandreu ve Cem'in zor konuları rafa kaldırmayı tercih ettikleri yorumunu öne çıkarırken, Eleftherotipiya gazetesi, ''Türkler uyandı'' manşetiyle 126 Türk milletvekilinin Kıbrıs konusunda kapalı genel görüşme istemesini, hükümetin Kıbrıs politikasının Türkiye'de ''yarattığı huzursuzluğa'' bağladı. 
     Cem'in ziyaretiyle ilgili tümüyle olumsuz ifadeler kullanan tek çok satan gazete Elefteros Tipos ise ziyaret sırasında Türk savaş uçaklarının Ege'de Yunan hava sahasını 18 kez ihlal ettiklerini öne sürdü. 
     Cem için ağır ifadeler kullanan Eleftheros Tipos, kaçakların iadesi anlaşmasının imzalanamayacağını, güven artırıcı önlemlerin ise içeriksiz olduğunu öne sürdü. 
     Gazete ayrıca, Cem'in ABD'nin Atina Büyükelçisi Thomas Miller ile görüştüğünü ve Batı Trakya'nın ''Sahte Müftülerini'' kabul ederek, sembolik bir mesaj verdiğini savundu. 
     






</TEXT>
</DOC>
