<DOC>
<DOCNO> 92488 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/27/son/sontur05.html </URL>
<DATE> 2002/06/27/ </DATE>
<TIME>  </TIME>
<AUTHOR>  </AUTHOR>
<HEADLINE>
İstanbul'da ormanlık alanlar daralıyor... 
</HEADLINE>
<TEXT>

     İstanbul'da uydu görüntüleri desteğiyle yapılan bir araştırma, 12 yılda Terkos bölgesindeki ormanlık alanların 8'de 1'inin yok olduğunu ortaya çıkardı. 
     Projeyi yürüten, Yıldız Teknik Üniversitesi YTÜ İnşaat Fakültesi Jeodezi ve Fotogrametri Mühendisliği Bölümü Fotogrametri ve Uzaktan Algılama Anabilim Dalı öğretim üyesi Yrd. Doç. Dr. Bülent Bayram, Doğal Hayatı Koruma Derneği ve Türkiye Doğayı Koruma Vakfı'nın DHKD WWF Türkiye , Türkiye'deki 9 ormanlık bölgenin ''Dünya Mirası'' olarak koruma altına alınmasıyla ilgili projesine teknik destek verdiklerini belirtti. 
     Yrd. Doç. Dr. Bayram, proje kapsamında, İstanbul Terkos bölgesi için uydu görüntüleri üzerinde bir çalışma yürüttüklerini ifade ederek, şunları söyledi 
     ''Bu çalışmada, Landsat uydularının algılayıcılarıyla elde edilen İstanbul görüntüleri üzerinde çalıştık. İstanbul'un 1989 ve 2001 görüntülerini ayrı ayrı işledik ve ormanlık ağaç türleri, bataklık, su alanları, yerleşim alanları gibi toplam 32 adet arazi kullanım sınıfı belirlendi. Bu alan sınıfları, uydu verilerinden görüntü işleme yöntemleriyle elde edildi. Doğal sınırların çizilmesi, ağaç türlerinin ve farklılıkların belirlenmesi ve doğal hayatın korunması bakımından istenilen veriler tespit edildi. Daha sonra 1989 ve 2001 yılı verileri karşılaştırıldı.'' 
     
     ORMANLARIN 8'DE 1'İ TÜKENDİ 
     Yrd. Doç. Dr. Bayram, karşılaştırma sonucu, 1989-2001 yılları arasında, 189 bin 194 hektar büyüklüğündeki bölge üzerindeki yeşil örtünün 8'de 1'inin yok olduğunu net olarak belgelediklerini söyledi. 
     ''1989 ve 2001 yıllarının uydu görüntülerinde, ormanlık alanların yıllar içinde uğradığı tahribat çıplak gözle dahi net olarak farkediliyor'' diyen Yrd. Doç. Dr. Bayram, 1989 yılında 82 bin 590 hektar olan toplam yeşil alanın, 12 yılda 10 bin 165 hektarının yok olduğunun belirlendiğini bildirdi. 
     Bölgenin, İstanbul'un diğer yerlerine göre korunan bir kesimi olmasına karşın uğradığı tahribatın büyüklüğüne dikkati çeken Yrd. Doç. Dr. Bayram, ''Bölgedeki nitelikli ormanların bir bölümü yok olmuş, ancak yerine başka kesimlerde yeni orman dokusu oluşmuş. Bu durum, bölgedeki tahribatın rakamsal verilere tam olarak yansımasına engel oluyor'' dedi. 
     Yrd. Doç. Dr. Bayram, bölgede 1989 yılında 1300 hektarı kaplayan toplam yerleşim alanlarının da 12 yılda yaklaşık 13 kat artarak 2001 yılında 17 bin 3 hektara yükseldiğini söyledi. 
     Yrd. Doç. Dr. Bayram, 2001 yılı uydu görüntüsünde, 1989 yılında bulunmayan ve ormanlık alan içinde, genişliği dikkat çekici şekilde, yer yer 100 metreye ulaşan bir karayolunun açıldığının da görüldüğünü vurguladı. 
     
     TERKOS ORMANLARININ EKOLOJİK ÖNEMİ 
     DHKD WWF Türkiye Genel Müdürü Tansu Gürpınar, bölgedeki ormanların, taşıdığı olağanüstü ekolojik değerler nedeniyle Orman Bakanlığı'nca korumaya alınmasını istediklerini kaydetti. 
     Bu ormanlarda 40'ı endemik 2 bine yakın bitki türü bulunduğunu ifade eden Gürpınar, dünyanın en büyük kuş göçlerinin de bu bölge üzerinde gerçekleştiğini vurguladı. 
     Gürpınar, bölgedeki ormanların, Türkiye'deki ''9 sıcak noktadan'' biri olarak ''Dünyaya Armağan' edildiğinin ilan edilmesini istediklerini belirterek, ''Bu bölgeyi özellikle seçmemizin nedeni, Türkiye'de tek parça halinde uzanan en büyük ve en aktif baltalık ormanlara ev sahipliği yapması, zengin sucul, bataklık, kumul, fundalık ve orman habitatlarını barındırması ve aynı zamanda bölgede yeşil kaybının hızla artması'' diye konuştu. 
     





</TEXT>
</DOC>
