<DOC>
<DOCNO> 93277 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/02/son/sondun08.html </URL>
<DATE> 2002/07/02/ </DATE>
<TIME>  </TIME>
<AUTHOR>  </AUTHOR>
<HEADLINE>
El Halil'de sokağa çıkma yasağı kaldırıldı 
</HEADLINE>
<TEXT>

     İsrail ordusunun, Filistinli öğrencilerin sınava girebilmesi için, Batı Şeria'nın El Halil kentinde uyguladığı sokağa çıkma yasağını kaldırdığı bildirildi. 
     Görgü tanıkları, askerlerin daha sonra 300 kadar Filistin Sanat Enstitüsü öğrencisine kimlik kontrolü yaparak öğrencileri sorguladığını belirtti. 
     Askerlerin herhangi bir öğrenciyi gözaltına alıp almadığı kaydedilmedi. 
     Bu arada, İsrail ordusunun, 10 gün süren işgalden sonra Batı Şeria'daki Kalkilya kasabasının merkezinden dış mahallelerine çekildiği belirtildi. 
     Ordu açıklamasında, askerlerin gerektiği takdirde kasabada devriye gezerek, baskınlar düzenleyebileceği kaydedildi. 
     Öte yandan, İsrail'de yayımlanan Haaretz gazetesinin haberine göre, İsrail Savunma Güçleri, Batı Şeria'daki operasyonlar için yedek askerlerinin bir bölümünü çağırdı. 
     Bir savunma yetkilisi, şu anda subay ve komutanların göreve çağrıldığını, gelecek haftaya kadar diğer askerlerin bunlara dahil edileceğini söyledi. 
     





</TEXT>
</DOC>
