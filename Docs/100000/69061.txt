<DOC>
<DOCNO> 69061 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/23/ekonomi/eko07.html </URL>
<DATE> 2002/02/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Koreliler de gelmeye niyetli 
</HEADLINE>
<TEXT>

     METİN YILDIRIM Avanos DHA 

     Türk turizmine bu yıl büyük katkı yapması beklenen Çinli turistlerden sonra, şimdi de Uzakdoğu’nun bir başka ülkesi Güney Kore’den ilgi var. 
     Türkiye’deki turistik merkezleri gezen 60 kişilik Güney Koreli tur operatörlerinden oluşan grup, Kapadokya Bölgesi’nde incelemeler yaptı. Güney Koreli tur operatörleri, Kapadokya’dan sonra Pamukkale ve Antalya’yı da inceleyecek. Güney Kore’den Türkiye’ye turist getirmek istediklerini söyleyen operatörler, Türkiye’nin Güney Kore’de yeterince tanıtılmadığını söylediler. Kapadokya’da Avanos, Göreme, Ürgüp, Derinkuyu ve Uçhisar’ı inceleyen tur operatörleri, Türkiye’nin tanıtım elçileri olacaklarını açıkladılar. 
     
     Dünya Kupası etkileyecek 
     2002 Dünya Kupası’nda Türkiye’nin grup maçlarını Güney Kore’de yapacak olmasının, iki ülke arasında ilişkileri ve turizm aktivitesini daha da güçlendireceğine inandıklarını belirten Güney Koreli turizmciler, Kapadokya’dan sonra Pamukkale ve Antalya’da da incelemeler yapacaklar. Kapadokya’yı beğendiklerini belirten Candc Tour Temsilcisi Seo Taeban, "Güney Kore’den Türkiye’ye uçakla 8 saatte ulaşılıyor. Türkiye’nin ülkemizde yeteri kadar tanıtımı yapılmıyor. Ancak biz Türkiye’ye ilgi duyuyoruz" diye konuştu. 
     



 EKONOMİ 

















</TEXT>
</DOC>
