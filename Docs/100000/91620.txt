<DOC>
<DOCNO> 91620 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/23/son/sontur05.html </URL>
<DATE> 2002/06/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Meclis'te tatil öncesi son çalışma haftası... 
</HEADLINE>
<TEXT>

     Meclis, öncelikli yasalar konusunda bir uzlaşmanın ortaya çıkmaması durumunda 1 Temmuz'da yaz tatiline başlayacak. 
     İktidar partileri, yasama yılının son çalışma haftası için bir program taslağı üzerinde uzlaştı. Buna göre, Milli Eğitim Bakanı Metin Bostancıoğlu hakkındaki iddiaları araştırmak üzere kurulan Meclis Soruşturma Komisyonu'nun raporu 25 Haziran Salı günü Genel Kurul'da ele alınacak. İçtüzüğe göre, görüşmeler sırasında ''Yüce Divan'a sevkine gerek olmadığı'' kararı alan Komisyon adına bir temsilciye, suçlanan Bakan Bostancıoğlu ve 6 milletvekiline şahısları adına söz verilecek. 
     Komisyon'un Yüce Divan'a sevk etmeme yönündeki raporunun reddi, Yüce Divan'a sevk istemi içeren bir önergenin kabulüyle mümkün olabilecek. Sevk kararı ancak 276 milletvekilinin oyu ile verilebilecek. 
     Saadet Partisi'nin ''Hükümet'in ülkeyi yönetmede aciz kaldığı ve izlediği politikalarla ekonomide krize yol açtığı'' iddiasıyla verdiği gensoru önergesi de bu hafta görüşülecek. 
     Genel Kurul'da hukuk fakültelerini bitiren öğretmenlere iki mesleklerini birden yapmalarına olanak sağlayan teklif ile küçüklerin oyun alet ve makinelerini kullanımından kaynaklanabilecek olumsuz etkenlerden korunmasına yönelik önlemleri içeren tasarı ele alınacak. 
     Medyanın içinde bulunduğu sorunları araştırmak amacıyla oluşturulan Komisyon, 25 Haziran Salı günü toplanarak çalışmalarını sürdürecek. 
     ANAP İstanbul Milletvekili Aydın Ayaydın başkanlığındaki Komisyon, Salı günü Anadolu Ajansı Genel Müdürü Mehmet Güler ile RATEM Yayıncıları Birliği Başkanı Dursun Güleryüz'ü dinleyecek. 
     İktidar partileri, ülke gündeminde farklı bir durumun ortaya çıkmaması, partiler arasında öncelikli bazı yasaların kabulü yönünde ciddi bir uzlaşma noktasına varılamaması durumunda TBMM'nin 1 Temmuz'da tatile girmesini istiyor. 
     





</TEXT>
</DOC>
