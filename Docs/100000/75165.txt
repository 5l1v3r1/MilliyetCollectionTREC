<DOC>
<DOCNO> 75165 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/28/son/sontur17.html </URL>
<DATE> 2002/03/28/ </DATE>
<TIME>  </TIME>
<AUTHOR>  </AUTHOR>
<HEADLINE>
İstanbul depreminde sarsıntıya 8 saniye kala.. 
</HEADLINE>
<TEXT>

     Boğaziçi Üniversitesi Kandilli Rasathanesi ve Deprem Araştırma Enstitüsü Müdürü Prof. Dr. Ahmet Mete Işıkara, ''Marmara'daki fayın tüm özelliklerini bilsek dahi, muhtemel depremin zararının azaltılmasında topluma hiçbir faydası yok'' dedi. 
     Prof. Dr. Işıkara, Güvenlik Sistemleri ve Gözetim Organizasyon Derneği GÜSOD tarafından İTÜ Maçka Sosyal Tesisleri'nde düzenlenen ''21. Yüzyılda Çağdaş Güvenlik Hizmetleri'' konulu toplantıda, ''Depremle Birlikte Yaşamak'' başlıklı bir konuşma yaptı. 
     Konuşmasında ''İstanbul Afete Hazırlık Eğitim Programı''nı anlatan Prof. Dr. Işıkara, bir deprem ülkesi olan Türkiye'de, yılda, 4.0 ile 4.9 büyüklükleri arasında 39 deprem meydana geldiğini söyledi. 
     Prof. Dr. Işıkara, depreme hazırlık için yapılması gerekenler hakkında da bilgi vererek, ev, işyeri, okul, hastane ve diğer binalarda gerçekleştirilmesi büyük önem taşıyan çalışmaları anlattı. 
     Afet sonrasında Avustralya ve ABD'de psikolojik sorunlardaki artışın yüzde 15-20 olarak belirlendiğini, Türkiye'de ise bu oranın yüzde 60-70'ler civarında olduğunu vurgulayan Prof. Dr. Işıkara, ruh sağlığı bilincinin geliştirilmesi amacıyla devletin her ilde ''Afet ve Ruh Sağlığı'' birimleri kurulması için adım attığını bildirdi. 
     Daha sonra toplantıya katılanların sorularını yanıtlayan Prof. Dr. 
     Işıkara, ''Acil Müdahale ve Erken Uyarı Sistemi''ne ilişkin bir soru üzerine, sistemin similasyon uygulamasının önümüzdeki ay basına tanıtılacağını dile getirdi. 
     Sistemle ilgili 140 cihazın İstanbul'un çeşitli yerlerine yerleştirilmesine devam edildiğini belirten Prof. Dr. Işıkara, ''Olası depremin İstanbul'a 17-18 kilometre uzakta olacağını ve kente geliş zamanının 8-15 saniye arasında değişeceğini'' kaydetti. 
     Prof. Dr. Işıkara, sözlerini şöyle sürdürdü 
     ''Erken Uyarı Sistemi aracılığıyla sinyal üreteceğiz. Kim isterse ona sinyali vereceğiz. Bu konuda talepler var. Otomotiv üreticileri ve metro ile ilgili Büyükşehir Belediyesi'nin istekleri var. Bu sistem sayesinde Tüpraş benzeri büyük yangınlar önlenebilir. Erken uyarının tek faydası bu. Keşke topluma dönük bir faydası olabilse.'' 
     
     ''SİSTEMİN TOPLUMSAL BOYUTUNA İLİŞKİN ÇALIŞIYORUZ'' 
     ''Türk Telekom, deprem sırasında İstanbul'daki telefonları aynı anda çaldırabilir mi '' sorusu üzerine de Prof. Dr. Işıkara, ''Çok tehlikeli. Kolay bir olay değil. Yanlış alarm verdiğinizde 12 milyon ayağa kalkar. Sistemin toplumsal boyutuna ilişkin çalışıyoruz'' diye konuştu. 
     Daha sonra gazetecilerin sorularını da yanıtlayan Prof. Dr. 
     Işıkara, ''olası İstanbul depreminin büyüklüğünün'' sorulması üzerine şunları söyledi 
     ''Marmara'da araştırmalar yapılsın. Fayın her türlü özelliği araştırılsın. Bu fayın tüm özelliklerini bilsek dahi, muhtemel depremin zararının azaltılmasında topluma hiçbir faydası yok. Bilimsel olarak çok faydası var. Faya bakarak 'Deprem yapma mı ' diyeceğiz. Fay tartışmalarını basın gündeme getirmezse toplum daha rahat eder. Sizin gündeme getirmeniz gereken, toplumun ne gibi önlemler alması gerektiğidir. Eğitim konularında topluma yansıtırsınız ki, onu da yapmıyorsunuz. Sabaha karşı eğitim CD'leri gösteriliyor.'' Prof. Dr. Ahmet Mete Işıkara, topluma mesajı olduğunu da belirterek, ''Fay tartışmaları bilim adamlarının işi. Marmara'daki depremin büyüklüğü ne olursa olsun, öncesinden önlemler alırsak o depremin zararını en az hasarla atlatırız'' dedi. 
     






</TEXT>
</DOC>
