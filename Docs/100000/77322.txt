<DOC>
<DOCNO> 77322 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/09/son/sondun13.html </URL>
<DATE> 2002/04/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Amerikalıların yüzde 58'i Arafat'ı terörist olarak görüyor 
</HEADLINE>
<TEXT>

     ABD'de Ortadoğu kriziyle ilgili olarak değişik kurumlar tarafından yaptırılan kamuoyu yoklamaları ilginç sonuçlar verdi. 
     ABC News adına yapılan bir yoklamaya göre, İsrail'e sempati duyan Amerikalıların oranı yüzde 41. Bu oran, 1989 yılındaki Gazze ve Batı Şeria olayları sırasında yüzde 69'du. Buna karşılık Filistinlilere sempati besleyen Amerikalıların oranı yüzde 9'u geçmezken, bu oranın geçen Ekim ayında yüzde 14 olduğu belirtildi. Sorulara cevap verenlerin yüzde 26'si ise iki tarafa da sempati beslemediğini söyledi. 
     Bu arada şiddet olaylarında her iki tarafı da suçlayan Amerikalıların oranı 1989'da yüzde 8 iken, bu kez oran yüzde 24'e çıkmış bulunuyor. 
     Öte yandan Filistin lideri Yaser Arafat'ı terörist olarak gören Amerikalıların oranının yüzde 58 olduğu bildirildi. 
     FOX News adına ScottPolls adlı kuruluş tarafından yapılan kamuoyu yoklaması, halkın sadece yüzde 17'sinin Arafat'ın terörist olmadığına inandığını ortaya çıkardı. 
     Sorulara cevap veren erkeklerin yüzde 64'ü Arafat'a ''terörist'' derken, aynı nitelemeyi yapan kadınların oranı yüzde 52'de kaldı. 
     Fikri sorulanların yüzde 50'si Ortadoğu'da olanlardan Filistinlilerin sorumlu olduğunu öne sürerken, İsrail'i suçlayanların oranı yüzde 16. Amerikalıların yüzde 24'ü ise her iki tarafı da suçlu buluyor. 
     






</TEXT>
</DOC>
