<DOC>
<DOCNO> 71399 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/08/guncel/gun08.html </URL>
<DATE> 2002/03/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Tecavüze kadın hakim mi bakmalı 
</HEADLINE>
<TEXT>

ÇAPRAZ ATEŞ 
     BELMA AKÇURA 

     Polis memuru Benal Demir’in tecavüzüne uğrayan Leyla Bozacı yanda , davasına kadın hakim istemişti. Bozacı yaptığı açıklamada, "Duruşmada sürekli olarak susturuluyorum. Yine azarlanırsam reddi hakim talebinde bulunacağım" demişti. Bozacı’nın açtığı davaya, kendisini daha iyi anlayacağı gerekçesiyle kadın hakimin bakmasını istemesi, "Tecavüz davalarına kadın hakimler mi bakmalı" sorusunu gündeme getirdi. 
     
     Ayşe Dicleli KADER Başkanı 
Kadın hakim anlar      Namus, bekaret, şeref gibi konular ülkemizin yasal alanına ancak kadınlar tarafından taşınabiliyor. Erkek egemen kültürün devam ettiğini anlamak için TBMM’ye bakmak yeterli. Dolayısıyla özellikle tecavüz davalarına bence de kadın hakimler bakmalı. Ayrıca bir kadın, ancak başka bir kadının yaşadıklarını anlayabilir kadın bedenine yönelik şiddet ve taciz uygulamalarının ne ifade ettiğini daha iyi bilir. Kadınlar lehine gelişmeleri sağlamak için, bütün karar organlarındaki kadın sayısının artmasını istiyoruz. Bu konularda çalışan kadın kuruluşlarının faaliyetlerini destekliyoruz. 
     
     Mehmet Bekaroğlu SP Milletvekili 
Yasalar erkeğe göre      Burada sorun Türkiye’de erkek aklı’nın önde olmasıdır. Çünkü mahkemeler, yasalar herşey bu şekilde düzenlenmiş. Erkek torun üzerine titrenen bir ülkede, bu bir kültür olayıdır. Kadın yargıçların gelmesiyle olaya kadın bakışı gelir, bir kadın yargıç mağdur bir kadını daha iyi değerlendirebilir. Ama erkeğe göre düzenlenmiş yasalar karşısında adalet tecelli eder mi bilemiyorum Sorun erkek aklıyla yasaların, uygulamaların düzenlenmiş olması. Bu bir kültür olayı. Elbette kadını anlamak için kadın, erkeği anlamak için de erkek gözüyle bir empati gerekir. Ama bütün bunların üstünde bir insan gözü gereklidir. Bu da bir süreç, kültür, eğitim işidir. 
     
     Naci Ünver Yargıtay Daire Başkanı 
Cinsiyet şovenizmi      Ben kendi meslek yaşamımın hiçbir anında kadın erkek ayrımı yapmadığım gibi kadınlarla ilgili sorunlara da daha duyarlı yaklaştım. Cinsiyet şövenizmi hukukun içine girmemeli. Yargı içinde bir cinsiyet şövenizmi olduğu fikrine de katılmıyorum. Çünkü bireysel olayları genelleştiremeyiz. Dolayısıyla bu tür davalara kadın yargıçlar baksın’ yönündeki düşünceler hiç de çağdaş değil. Böyle bir uygulama dünyanın hiçbir yerinde yok. Ayrıca Türkiye’de kadın sorunlarından anlayan erkekler de var. Ben yazdığım bütün kitaplarda kadın sorunlarını işledim. 
     
     Haşim Haşimi ANAP Milletvekili 
Ayrımcılık olur      Bizim hukuk sistemimiz içerisinde yargının siyasallaştığını, her alanda olduğu gibi yargı alanında da çok köklü reformlar yapılması gerektiğini düşünüyorum. Ama yargının bu konuda taraflı davrandığını söylemek çok sağlıklı değil. Bu ayrımcılıktır, bir çelişkidir. Hukuk evrensel değerlere uygun olmalıdır. Yargı, ön yargılı hukukun kurallarını işletmiyor demek çok gerçekçi değil. Bu polis hadisesi, her alanda karşı karşıya kaldığımız bir sorun. Üzücüdür, utanç vericidir ama süpriz değildir. Kadınlar Günü’nde benim isteğim, hükümetin ve sivil toplum kuruluşlarının kadın haklarında net bir tavır almasıdır. 
     



 GÜNCEL 
















</TEXT>
</DOC>
