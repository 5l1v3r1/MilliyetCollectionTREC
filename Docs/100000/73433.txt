<DOC>
<DOCNO> 73433 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/19/son/soneko11.html </URL>
<DATE> 2002/03/19/ </DATE>
<TIME>  </TIME>
<AUTHOR>  </AUTHOR>
<HEADLINE>
IMF kredisinin ilk şartı "KİT'lerdeki istihdamın düzenlenmesi" 
</HEADLINE>
<TEXT>

     IMF'nin Birinci Gözden Geçirme Şartları içinde yer alan Kamu Finansmanı ve Borç Yönetiminin Düzenlenmesi Hakkında Kanun Tasarısının, ay sonuna kadar yasalaştırılması bekleniyor. 
     Edinilen bilgiye göre, Devlet Bakanı Kemal Derviş'in Türkiye'ye döneceği 24 Mart'tan sonra, tasarının TBMM Genel Kurulu'nda ele alınarak yasalaştırılması bekleniyor. 
     IMF, bu yasanın çıkmasının yanı sıra bu yasayı destekler nitelikte, bununla ilgili uygulamaları başlatacak genelgelerin de çıkartılmasını istiyor. 
     
     KİT'lerdeki istihdam 
     Bu arada 1.1 milyar dolarlık kredi diliminin serbest bırakılacağı Nisan ayındaki İcra Direktörleri Kurulu toplantısı öncesinde atılması gereken bir başka adım ise KİT'lerdeki atıl istihdam konusu. 
     İlk aşamada, KİT'lerdeki atıl istihdam ve kadrolar tespit edilerek, tüm bu fazla istihdam ile kadroların nasıl azaltılacağına dair strateji, kredi diliminin serbest bırakılabilmesi için yeterli olabilecek. 
     Bu çerçevede, KİT'lerdeki atıl istihdamın belirlenmesi konusunda üçlü bir çalışma mevcut. Bu istihdam durumu, Hazine, Yüksek Denetleme Kurulu YDK ve Dünya Bankası tarafından inceleniyor. 
     Dünya Bankası uzmanlarının, KİT'lerdeki atıl istihdamı, kurum temelinde, aynı niteliğe sahip özel şirketlerle karşılaştırdıkları belirtiliyor. 
     Dünya Bankası'nın, KİT'lerdeki atıl istihdam konusunda yapacağı çalışma sonucunda bir rapor hazırlayacağı da belirtiliyor. 
     Bu rapor, Hazine ve YDK tarafından yapılan çalışmalarla da karşılaştırılacak. 
     IMF'ye sunulan Niyet Mektubu'nda da, kamu hizmetlerini reforma tabi tutmak amacıyla 2002 sonuna kadar Bakanlar Kurulu'nun bir kamu hizmetleri reform stratejisini kabul edeceği belirtiliyor. Hazırlık çalışmalarının bir parçası olarak, kamu işlevlerinin gözden geçirilmesi amacıyla 2002 yılı Mart ayı sonuna kadar bir Bakanlar komitesi oluşturulması öngörülürken, söz konusu gözden geçirmenin 2002 yılı Eylül ayı sonuna kadar tamamlanacağı vurgulanmıştı. 
     Mektupta, gönüllü emeklilik teklifini kabul eden işçilerin en geç 2002 Mart ayı sonuna kadar emekli edilmeleri sağlanacak ve gerekli 
     ödemeler gerçekleştirileceği vurgulanıyor. 
     Gönüllü emeklilik teklifleri ve sadece gerekli görüldüğü takdirde işten çıkarmalar vasıtasıyla, Haziran sonuna kadar fazla işçi sayısı üçte bir oranında ve 2002 Ekim sonuna kadar kümülatif olarak üçte iki oranında azaltılacak. 2003 Haziran sonuna kadar, kalan fazla istihdam aşamalı olarak azaltılacak. 
     Fazla istihdamı azaltmaya yönelik bu hedef uyarınca, hiç bir yeni işe alıma izin verilmeyecek ve boşalan ilgili kadrolar süratli şekilde iptal edilecek. 
     KİT'lerin söz konusu programa bağlı kalmaları ise üçer aylık periyodlar halinde denetime tabi olacak. 
     






</TEXT>
</DOC>
