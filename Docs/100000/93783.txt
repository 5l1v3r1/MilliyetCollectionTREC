<DOC>
<DOCNO> 93783 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/05/guncel/gun05.html </URL>
<DATE> 2002/07/05/ </DATE>
<TIME>  </TIME>
<AUTHOR>  </AUTHOR>
<HEADLINE>
İnsan kaçakçıları yandı 
</HEADLINE>
<TEXT>

Göçmen kaçaklığını organize edenlere, Türkiye’de yasadışı kalmalarını sağlayanlara iki yıldan beş yıla kadar hapis cezası geliyor. Suçta kullanılan taşıtlara ve elde edilen gelire de el konulacak 
     TOLGA ŞARDAN Ankara 

     Adalet Bakanlığı, Avrupa Birliği’nin en çok üzerinde durduğu ve son yıllarda büyük artış gösteren göçmen kaçakçılığı ile organ mafyasının faaliyetlerinin önüne geçmek için yasa tasarısı hazırladı. Tasarının yasalaşması durumunda göçmen kaçakçılığında görev alan organizatörlere 2 - 5 yıl arasında hapis cezası verilecek. 
     Milli Güvenlik Kurulu’nda görüşülen ve asker üyelerin gündeme getirdiği yasadışı göçle mücadele konusunda alınacak önlemlerin başında gelen yasa tasarısı değişikliği Başbakanlık’ta incelemeye tabi tutuldu. Adalet Bakanlığı’nca hazırlanan ve İçişleri Bakanlığı’nın da görüşü alınan tasarıda, özellikle yasadışı göçü organize edenler hedef alındı. 
     Buna göre, kaçak göçmenleri maddi kazanç elde etmek için yasadışı yollarla ülkeye sokan ve çıkaranlar iki yıldan beş yıla kadar hapis, en az bir milyar lira para cezası verilecek. Suçta kullanılan taşıtlara ve elde edilen gelire de el konulacak. 
     Ölüm olayları yaşanması halinde cezalar "bir kat" daha artırılacak. Suç organize işlenmisse ceza bir kat oranında artacak. Aynı tasarıda, organ mafyasının faaliyetlerinin önüne geçilmesi için de çalışma yapıldı. Buna göre, beş yıldan on yıla kadar hapis veya bir milyardan az olmayan para cezası verilecek. 
     



 GÜNCEL 























</TEXT>
</DOC>
