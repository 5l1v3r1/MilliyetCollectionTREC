<DOC>
<DOCNO> 98477 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/28/son/sondun03.html </URL>
<DATE> 2002/07/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Dünyanın en eski volkanı bulundu... 
</HEADLINE>
<TEXT>

     Amazonlar'da yaklaşık 1 milyar 900 milyon yıl önce söndüğü tahmin edilen bir volkan ortaya çıkarıldı. 
     Brezilya basınına göre, Sao Paulo Üniversitesi jeologlarının ortaya çıkardığı volkan, Brezilya'nın kuzeyindeki Para eyaletinde, Amazonlar'ın merkezinde bulundu. 
     Jeologlardan Profesör Caetano Juliani, O Estado de Sao Paulo gazetesine yaptığı açıklamada, ormanın ortasında bulunan, eskiden yüksekliği 400 metre olan volkanın şu andaki yüksekliğinin toprak kayması nedeniyle 200-250 metreye düştüğünü söyledi. 
     Volkanın 2 kilometre çapında olduğunu belirten Juliani, böyle bozulmadan kalan eski volkanlara çok sık rastlanmadığını kaydetti. 
     Bulunan volkanın 1 milyar 900 milyon yaşında olduğunu sandıklarını belirten Juliani, bu durumda bunun dünyanın en eski volkanı olduğunu söyledi. Juliani, ''Eski volkanların büyük bölümü yaklaşık 60 milyon yıllıktır. Bilinen en eski volkanın 500 milyon yıllık olduğu tahmin ediliyordu'' dedi. 
     





</TEXT>
</DOC>
