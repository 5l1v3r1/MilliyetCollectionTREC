<DOC>
<DOCNO> 90565 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/18/son/sonspo12.html </URL>
<DATE> 2002/06/18/ </DATE>
<TIME>  </TIME>
<AUTHOR>  </AUTHOR>
<HEADLINE>
İzmir'de bir vatandaş sevinçten arabasını yaktı 
</HEADLINE>
<TEXT>

     A Milli Futbol Takımı'nın 17. Dünya Kupası finallerinde Japonya'yı 1-0 yenerek çeyrek finale yükselmesi, İzmir ve Manisa'da da vatandaşları sevince boğdu. 
     Karşılaşmanın bitiş düdüğüyle birlikte binlerce vatandaş, Ay-yıldızlı bayraklarla Cumhuriyet Alanı, Konak Meydanı ve Gündoğdu Meydanı'na koştu. 
     Gündoğdu Meydanı'da oto kaportacısı Recep Altınok, sevinçten, Murat 124 marka 1971 model otomobilini, benzin dökerek yaktı. Otomobil bir anda alevler içinde kalırken, yangın görevlilerce kısa sürede söndürüldü. Gözaltına alınan Recep Altınok, ifadesine başvurulmak üzere, Alsancak Polis Karakolu'na götürüldü. 
     Bazı vatandaşlar da İzmir'in ünlü Kordonboyu'nda denize atlayarak tur sevincini kutladılar. 
     Ege Ordu Komutanlığı Hava Alayı'na ait askeri bir helikopter de Kordonboyu üzerinde alçak uçuş yaparak kutlamalara katıldı. 
     İzmir Büyükşehir Belediyesi Arama Kurtarma Sağlık AKS 110 birimine ait botlardan işaret fişekleri atıldı. 
     Kutlamalara katılanlar uzun araç konvoyları oluşturdu. Kornalarını çalan sürücülere, çevredeki vatandaşlar da destek verdi. Kentte zaman zaman kilitlenen trafik, görevli polis ekiplerinin müdahalesiyle akabildi. 
     Bornova Cumhuriyet Meydanı'nda Belediye Bandosu eşliğinde vatandaşlar oynayarak galibiyetin tadını çıkardılar. 
     
     MANİSA'DA İTFAİYE EKİPLERİ TUR ATTI 

     Milli takımın başarısı Manisa'da da büyük sevinç yarattı. Türk bayrakları ile süslenen itfaiye araçları şehirde tur attı. Bazı vatandaşların siren seslerini duyunca yangın çıktığını sanarak, itfaiyeye telefon ettikleri belirtildi. 
     Manisalılar şehir merkezinde sokaklara çıkarak, milli takıma sevgi gösterilerinde ve tezahüratlarda bulundular. 
     Karşılaşmayı Manisa Gençlik ve Spor İl Merkezi'nde izleyen Manisa Valisi Rasih Özbek de büyük sevinç yaşadığını belirtti. Manisa Belediye Başkanı Adil Aygül de belediye binasına ''Çeyrek finalde başarılar'' yazısı astıracağını kaydetti. 
     





</TEXT>
</DOC>
