<DOC>
<DOCNO> 68891 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/21/son/sontur21.html </URL>
<DATE> 2002/02/21/ </DATE>
<TIME>  </TIME>
<AUTHOR>  </AUTHOR>
<HEADLINE>
İçel Valisi meğer polislere halkla ilişkiler eğitimi veriyormuş 
</HEADLINE>
<TEXT>

     İçel Valisi Akif Tığ, oğlunun da içinde bulunduğu otomobille ters yöne giren İçel Emniyet Müdürü Turgay Pamuk'un oğluna ceza uygulanması sonrasında, bölge karakolu başkomiserinin görev yerinin değiştirilmesinin bu olayla ilgisi bulunmadığını, polisleri de konutuna halkla ilişkilerindeki yanlış tutumlarını düzeltmesi amacıyla çağırdığını söyledi. 
     Bilindiği gibi İçel Valisi ile Emniyet Müdürü'nün oğulları kentin göbeğinde otomobille ters yöne girmişler ancak kendilerini çevirip ceza yazan polislerin amiri açığa alınmış, Emniyet Müdürü telsizden "şerefsizler" diye bağırarak hakaret etmişti. 
     Vali Tığ, düzenlediği basın toplantısında, bazı ulusal gazetelerde olayla ilgili yanlış bilgilerin yer aldığını belirterek, şunları kaydetti 
     ''Olay gecesi emniyet müdürümüzle Polis Evi'nde otururken, çocuklarımız gezmek istediklerini söylediler. Oğlum Atilla, özel arabamı aldı. 
     Gençler Mersin'e yabancı oldukları için Hastane Caddesi'nden ters yöne girmişler ve Çarşı Karakolu devriye ekibi önlerini kesmiş. 
     Emniyet Müdürü Turgay Pamuk'un oğlu, Sen dur ben konuşurum demiş. 
     Çocuk kendini tanıtmış, ancak polisler Seni nereden bilelim diyerek kimlik istemişler. Yanında kimlik olmayınca, Ben kendimi ispat ederim diyerek cep telefonuyla babasını aramış. Babası da Görevli polisi telefona ver demiş. Polis konuşmak istemeyince telsizle anons yaptı. Emniyet Müdürü, daha sonra yanımızdan ayrılıp olay yerine gitti. 
     Çocuklara, kurallara uymadıkları için trafik ekiplerince ceza kestirdi. Ancak ben konuta geldikten sonra görevli polisleri çağırdım. 
     Yanlarında gece görevli emniyet müdürü de vardı. Polislere vatandaşlara iyi davranmaları konusunda uyarıda bulundum. Bunlar bizim çocuklar yerine sade vatandaşlar da olabilir dedim. Hatta, onlara, kimliksiz vatandaşlara kimliklerini ispat konusunda yardımcı olmaları gerektiğini de söyleyerek nasihatta bulundum.'' 
     
     Başkomesiren göreve iadesi 
     Çarşı Karakolu amiri Başkomiser Mehmet Özgen'in görevden alınması konusunun Emniyet Müdürü Turgay Pamuk'un tasarrufu olduğunu belirten Vali Tığ, şöyle devam etti 
     ''Çarşı Karakolu amirinin görevden alınmasının bu olayla ilgisi yoktur. Böyle bir şey olsa, Emniyet Müdürü karakol amirini cezalandırmak yerine çocuklarının önünü kesen polisleri cezalandırırdı. Kaldı ki, onlar da görevlerini yapmışlardır. Yanlış anlamayı önlemek için İçişleri Bakanımızla da görüştük ve eski görevine iade ettik.'' Vali Tığ, bir soruya da ''Emniyet Müdürü şerefsiz demişse bu tüm polisleri içine alan bir hakaret değildir, telefona çıkmayan polise söylenmiştir. Böyle bir şey söylenmişse, böyle bir kelime varsa telsiz bantlarında mevcuttur. Şu anda İçişleri Bakanlığı müfettişleri de soruşturmayı sürdürüyor'' yanıtını verdi. 
     






</TEXT>
</DOC>
