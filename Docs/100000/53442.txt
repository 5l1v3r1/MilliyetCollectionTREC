<DOC>
<DOCNO> 53442 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/21/son/sontur07.html </URL>
<DATE> 2001/11/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Kızıltepe'de bir Picasso tablosu daha ele geçti... 
</HEADLINE>
<TEXT>

     Mardin'in Kızıltepe İlçesi'nde gerçekleştirilen operasyonda, ressam Pablo Picasso'ya ait olduğu öne sürülen bir tablo ele geçirildi. 
     Diyarbakır Valiliği'nden yapılan açıklamada, Mardin'in Kızıltepe İlçesi'ne bağlı Azıklı Köyü'nde M.S. isimli şahsın Picasso'ya ait bir tabloyu satmak istediğine yönelik ihbar alan Diyarbakır İl Jandarma Komutanlığı ekiplerinin, Mardin Jandarma Komutanlığıyla ortak operasyon düzenlediği belirtildi. 
     Operasyonda, Picasso'ya ait olduğu öne sürülen bir tablo ile taştan yapılmış bir firavun heykeli ele geçirildi. 
     Ele geçirilen tablonun ünlü ressamın ''Nü'' isimli eseri olduğu bildirilirken, Mardin Müze Müdürlüğü'ne teslim edilen tablonun, gerçek olup olmadığının tespiti için Ankara'ya Kültür Bakanlığı Güzel Sanatlar Genel Müdürlüğü'ne gönderileceği öğrenildi. 
     Gözaltına alınan M.S'nin sorgusu sürüyor. 
     
     9 Picasso tablosu 

     Güvenlik kuvvetleri tarafından bugüne kadar yapılan operasyonlar sonucu Picasso'ya ait olduğu sanılan 9 tablo ele geçirilmişti. 
     Bu tablolardan ''Bir Genç Kadın-1903'', ''İki Yüzlü Kadın-1938'', ''Çiftçi Kadın-1908'' ile masa başında oturan iki insanın görüntülendiği isimsiz bir resim, Kültür Bakanlığı Devlet ve Resim Heykel Müzesi'nde düzenlenen özel salonda sergileniyor. 
     Picasso'ya ait olduğu sanılan ''Oturan Nü'' adlı tablo ile soyut kompozisyonlardan oluşan 4 isimsiz tablo ise müzede koruma altında tutuluyor. 
     






</TEXT>
</DOC>
