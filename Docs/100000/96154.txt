<DOC>
<DOCNO> 96154 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/17/ekonomi/eko01.html </URL>
<DATE> 2002/07/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Hükümeti bozan adam olmam... 
</HEADLINE>
<TEXT>

Hükümetin ömrü konusunda belirleyici isim gibi sunulmaktan rahatsız olan Derviş, hükümeti bozan adam olmak istemiyor 
     SERPİL ÇEVİKCAN 

     Yeni Oluşum’a desteğini açıkladıktan sonra Başbakan Bülent Ecevit’le yaptığı görüşmenin ardından istifa eden, ancak Cumhurbaşkanı’nın devreye girmesi üzerine ekonomideki sorumluluğunu gözönüne alarak kararını değiştiren Devlet Bakanı Kemal Derviş, yakın çevresine şu anda odaklanacağı tek meselenin ekonomi olduğunu söyledi. Derviş, "Takımı küme düşürmem" mesajını verdi. 
     Yeni Oluşum’a desteğini sürdürürken Cumhurbaşkanı ve Başbakan’ın ricası üzerine hükümette kalmayı kabul eden Derviş, dün peşpeşe iki kritik görüşme yaptı. Sabah saatlerinde IMF heyeti ve üst düzey ekonomi bürokratlarıyla bir araya gelen Derviş, istifasıyla siyasi bir deprem yaratan İstanbul Milletvekili Hüsamettin Özkan’la da öğle yemeğinde buluştu. 
     IMF heyetiyle yaptığı görüşmede ekonomik programdan en ufak bir sapma olamayacağını söyleyen Derviş, ekonomiye yeni yükler getiren siyasi belirsizliğin giderilmesi için seçim tarihinin bir an önce netleştirilmesi gerektiği görüşünü yineledi. 
     
     Takımı küme düşürmem’ 
     Derviş, beraber hareket ettiği Yeni Oluşum grubu ve yakın çevresine yaptığı değerlendirmede, şu anda dikkatinin ekonomik göstergeleler üzerinde olduğunu, bütün enerjisini ekonomi için kullanacağını belirtti. 
     Derviş, ekonominin siyasi tartışmalara feda edilemeyeceğini kaydederek, "Takımı küme düşüremem" mesajını verdi. 
     
     Yeni oluşum rahat 
     Derviş’in Özkan’la yaptığı yarım saatlik görüşmenin mesajı da kulislere, "Derviş yeni oluşumu destekliyor. Sözünden dönmeyecek" biçiminde yansıdı. 
     Derviş’in Köşk’e çıkma talebinin de, Cumhurbaşkanı Ahmet Necdet Sezer’in, istifasının ardından devreye girmesinin gerekçelerini yüzyüze konuşmak olduğu belirtildi. 
     
Liderlik beklentim yok’      Derviş’in son iki gündür ekonomi ve siyaset çevrelerinden etkin isimlerle yaptığı görüşmelerde hükümetin ömrü konusunda belirleyici bir isim gibi sunulmasından duyduğu rahatsızlığı dile getirdiği ve "hükümeti bozan adam olmak istemediğini" söylediği öğrenildi. 
     Bu toplantı ve görüşmelerde Derviş’in, "liderlik, genel başkanlık, Başbakanlık" gibi bir beklentiyle hareket etmediği mesajını verdiği de kaydedildi. Siyasi belirsizliğin giderilmesi ve seçim tarihinin saptanması konusundaki sözlerinin arkasında durduğunu bildiren Derviş, bunun öneminin yaşanan süreçte kanıtlandığını belirtti. 
     



 EKONOMİ 





























</TEXT>
</DOC>
