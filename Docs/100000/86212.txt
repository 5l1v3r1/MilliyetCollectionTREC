<DOC>
<DOCNO> 86212 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/26/son/sondun07.html </URL>
<DATE> 2002/05/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Bush'tan Hindistan ve Pakistan'a "Kendinize hakim olun" 
</HEADLINE>
<TEXT>

     ABD Başkanı George W. Bush, Pakistan'ın dün yaptığı iki füze denemesine ilişkin ciddi endişeleri bulunduğunu söyledi. 
     Resmi ziyaret için Rusya'da bulunan Bush, St Petersburg kentinde gazetecilere yaptığı açıklamada, ''Söz konusu denemeler hakkında ciddi endişelerimiz olduğunu bildirmiştik. Umarız bu testler bir tahrik olarak görülmez ve taraflar kendilerine hakim olur'' diye konuştu. 
     Bu arada, Hindistan, Pakistan'ın füze denemelerini önemsemeyerek, ''bunların yerli izleyecilere hitap ettiğini'' söyledi. 
     Dışişleri Bakanlığı sözcüsü Nirupama Rao, Star New televizyonuna yaptığı açıklamada, ''Son iki gündür gördüğümüz füze denemeleri, Pakistan'daki izleyicilerle seçmene hitap ediyor gibi görünüyor'' dedi. 
     Pakistan, dünkü başarılı füze denemesinin ardından bugün ikinci füze denemesini yapmıştı. 
     





</TEXT>
</DOC>
