<DOC>
<DOCNO> 97576 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/23/son/sontur28.html </URL>
<DATE> 2002/07/23/ </DATE>
<TIME>  </TIME>
<AUTHOR>  </AUTHOR>
<HEADLINE>
İşte, AB yasaları teklif taslağı... 
</HEADLINE>
<TEXT>

     ANAP Genel Başkanı, Devlet Bakanı ve Başbakan Yardımcısı Mesut Yılmaz'ın bugün siyasi parti liderlerine ilettiği AB Düzenlemeleri Teklif Taslağı, 14 yasada değişiklik öngörüyor. 
     Alınan bilgiye göre, taslak 14 asıl ve 3 geçici maddeden oluşuyor. 
     Taslak, Türk Ceza Kanunu, Dernekler Kanunu, Ceza Muhakemeleri Usulü Kanunu, Hukuk Usulü Muhakemeleri Kanunu, RTÜK Kanunu, Basın Kanunu, Polis Vazife ve Salahiyet Kanunu, Yabancı Dil ve Öğretim Kanunu, Vakıflar Kanunu, Vakıflar Genel Müdürlüğü'nün Teşkilat ve Görevleri Hakkında Kanun Hükmünde Kararname, Toplantı ve Gösteri Yürüyüşleri Kanunu, Serbest Bölgeler Kanunu, Kaçakçılığın Men ve Takibine Dair Kanun ile Orman Kanunu'nda bazı değişiklikler içeriyor. 
     Türk Ceza Yasası'nda öngörülen değişiklikle terör suçlarında ölüm cezası kaldırılıyor ve bu ceza müebbet ağır hapis cezasına dönüştürülüyor. Ancak savaş ve yakın savaş tehdidi hallerinde işlenmiş suçlara verilen ölüm cezaları korunuyor. 
     İdam cezaları müebbet ağır hapis cezasına dönüştürülen terör suçluları ceza indirimlerinden ve şartla salıvermeye ilişkin hükümlerden yararlanamayacaklar. Bunlar hakkında müebbet ağır hapis cezası ölünceye kadar devam edecek. 
     Türklüğü, Cumhuriyeti, hükümeti, TBMM'yi, bakanlıkları, güvenlik güçlerini ve adliyeyi sadece eleştirmek maksadıyla yapılan yazılı, sözlü ve görüntülü yayınlar cezayı gerektirmeyecek. 
     
     GÖÇMEN KAÇAKÇILIĞI 
     Taslak ile TCK'ya ''göçmen kaçakçılığının'' cezalandırılmasına ilişkin hükümler de ekleniyor. 
     Göçmen kaçakçılığı yapanlara veya bunlara yardım edenlere ayrıca 2 yıldan 5 yıla kadar ağır hapis ve 1 milyar liradan az olmamak üzere ağır para cezası verilecek. Suç işlenmesinde kullanılan taşıtlar ile elde edilecek maddi menfaatlere el konulacak. 
     Yeni düzenlemeye göre, zorla çalıştırmak amacıyla insan kaçakçılığına da 5 yıldan 10 yıla kadar ağır hapis ve 1 milyar liradan az olmamak ağır para cezası verilecek. 
     
     VAKIF VE DERNEKLER 
     Taslağın Vakıflar Kanunu'nda değişlik yapan maddesine göre, ''Cemaat vakıfları Bakanlar Kurulu'nun izniyle ihtiyaçlarını karşılamak üzere taşınmaz mal edinebilecekler, bu malları üzerinde tasarrufta bulunabilecekler.'' Bu vakıfların tasarrufu altında bulunan taşınmaz mallar, düzenlemenin yürürlüğünden itibaren 6 ay içinde başvurulması halinde vakıf adına tescil olunacak. 
     Türkiye'de kurulu vakıfların Bakanlar Kurulu'nun izniyle yurt dışında kurulmuş vakıf veya kuruluşlara üye olmasına da imkan sağlanıyor. 
     Yabancı ülkelerde kurulmuş vakıflar ise uluslararası işbirliği yapılmasında yarar görülen hallerde karşılıklı olmak koşuluyla Bakanlar Kurulu'nun izniyle Türkiye'de faaliyette bulunabilecekler. 
     Taslakta ayrıca Türkiye'deki derneklerin yurt dışında faaliyette bulunmaları ile yurt dışında kurulan derneklerin Türkiye'deki faaliyetlerine ilişkin esas ve usuller de düzenleniyor. 
     Toplantı ve Gösteri Yürüyüşleri Kanunu'nda yapılması öngörülen değişiklikle de yabancıların Türkiye'deki bir toplantıya katılımı, afiş asma, hitap etme durumlarında izin usulü kaldırılarak, bildirim usulü getiriliyor. Yasada öngörülen 72 saatlik bildirim süresi de 48 saate indiriliyor. 
     
     YENİDEN YARGILAMA YOLU 
     Taslakla Hukuk Usulü Muhakemeleri Kanunu'na ilave edilen bir madde ile Avrupa İnsan Hakları Mahkemesi'nin verdiği kararlarda, yargı kararının tazminatla giderilemeyecek sonuçlar doğurduğu anlaşılırsa AİHM kararının kesinleştiği tarihten itibaren 1 yıl içinde Yargıtay Birinci Başkanlığı'ndan yargılamanın yenilenmesinin istenmesine imkan sağlanıyor. Bu istem Yargıtay Hukuk Genel Kurulu'nda ele alınacak. 
     Taslakta, buna paralel olarak CMUK'ta da bazı değişiklikler öngörülüyor. 
     
     FARKLI DİLDE YAYIN 
     RTÜK Kanunu'nda getirilen değişiklikle Türk vatandaşlarının günlük yaşamlarında geleneksel olarak kullandıkları farklı dil ve lehçelerde de yayın yapılabilmesine olanak sağlanıyor. Bu yayınlar, ''Cumhuriyet'in Anayasa'da belirtilen temel niteliklerine, devletin ülkesi ve milletiyle bölünmez bütünlüğüne aykırı'' olamayacak. 
     RTÜK Kanunu'nda yapılması öngörülen bir başka değişiklikle de yayınların ''şiddet kullanımını özendirici veya ırkçı nefret duygularını kışkırtıcı nitelikte'' olamayacağı hükme bağlanıyor. 
     Taslakta, ayrıca ilgili mevzuata aykırı olmamak koşuluyla yayınların yeniden iletimine serbestlik de getiriliyor. 
     Basın Kanunu'nda yapılan değişikliklerle de bazı durumlarda öngörülen hapis cezaları kaldırılarak, bunun yerine 10-100 milyar arasında değişen ağır para cezaları öngörülüyor. 
     
     DİL EĞİTİMİ 
     Yabancı Dil Eğitimi ve Öğretimi Kanunu'nun adını ''Yabancı Dil Eğitimi ve Öğretimi ile Türk Vatandaşlarının Farklı Dil ve Lehçelerinin Öğrenilmesi Hakkında Kanun'' şeklinde değiştiren taslakta, Türk vatandaşlarının günlük yaşamlarında geleneksel olarak kullandıkları farklı dil ve lehçelerin öğrenilmesi için Özel Öğretim Kurumları Kanunu hükümlerine tabi olmak üzere özel kurslar açılabileceği hükme bağlanıyor. 
     Bu kurslar Cumhuriyet'in temel niteliklerine, devletin ülkesi ve milletiyle bölünmez bütünlüğüne aykırı olamayacak. Bu kursların açılması ve denetimine ilişkin esas ve usuller Milli Eğitim Bakanlığınca çıkarılacak yönetmenlikle düzenlenecek. 
     
     SERBEST BÖLGELERDE DE GREV YAPILABİLECEK 
     Polis Vazife ve Salahiyet Kanunu'nda yapılan değişikliklerle de ilgili mevzuat AB müktesebatına uyumlu hale getiriliyor. 
     Belli bir mesleğe mensup kamu görevlilerinin dernek kurmasına ilişkin sınırlamalar da kaldırılıyor. 
     Kamu yararına çalışan derneklerin Maliye Bakanlığınca denetlenmesine ilişkin hüküm, öğrencilere derneklerle ilgili yürürlükte olan yasaklar, serbest bölgelerin kuruluşundan itibaren 10 yıl süreyle grev ve lokavt yapılamayacağına ilişkin hükümler yürürlükten kaldırılıyor. 
     Partilere verilen taslağın yürürlük maddesine göre, AİHM kararlarına yeniden yargılama yolu açılmasına ilişkin hükümler yeni düzenlemeler kanunun yayımından bir yıl sonra yürürlüğe girecek. 
     Taslakta yer alan geçici maddeyle de yeniden yargılamaya ilişkin hükümlerin geçmişe dönük uygulanması engelleniyor. Bu hüküm, yasa yürürlüğe girdikten bir yıl sonra AİHM'e yapılacak başvurulara ilişkin kararlar için geçerli olacak. 
     Bu arada, siyasi partilere sunulan metinde, ''BM Kadınlara Karşı Her Türlü Ayırımcılığın Ortadan Kaldırılması Sözleşmesi'ne Ek İhtiyari Protokol''ün de AB'ye uyum için yasalaştırılması gerektiği belirtildi. 
     





</TEXT>
</DOC>
