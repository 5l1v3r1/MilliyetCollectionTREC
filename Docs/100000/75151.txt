<DOC>
<DOCNO> 75151 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/28/son/sontur03.html </URL>
<DATE> 2002/03/28/ </DATE>
<TIME>  </TIME>
<AUTHOR>  </AUTHOR>
<HEADLINE>
MİT'te çalışmak için başvurularda artış... 
</HEADLINE>
<TEXT>

     Milli İstihbarat Teşkilatı Müsteşarı Şenkal Atasagun, enerjik, bilinçli gençlere istihbarat mesleğini tanıtma çabalarının meyvelerini son yıllarda çok net bir biçimde aldıklarını, mesleğin zorluklarını aşabilecek yeteneklere sahip gençlerin başvurularında büyük artış olduğunu bildirdi. Atasagun, MİT'in yasal yetkileri çerçevesinde görevini sürdürdüğünü ve "ulusal niteliğini 75 yıldan bu yana ısrarla koruduğunu" kaydetti. 
     MİT Müsteşarı Atasagun, MİT'in Web sitesinin yenilenmesi nedeniyle buradaki "Sunuş" mesajını da değiştirdi. Atatürk'ün 75 yıl önce verdiği emir doğrultusunda MİT'in kurulduğunu anımsatan Atasagun, her devlet için istihbarat oluşturmanın kaçınılmaz olduğunu kaydetti. MİT'in kuruluşu hakkındaki yasada görev ve sorumluluklarının saptandığını belirten Atasagun'un mesajı şöyle 
     
     YABANCI TEŞKİLATLARLA İŞBİRLİĞİ GELİŞTİ 
     "21.Yüzyılda teknolojinin ulaştığı düzey ve sürekli gelişme, globalleşmenin getirdiği sorunlar ve açılımlar hiç şüphe yok ki İstihbarat teşkilatlarını da etkilemektedir. Bu etkileme, sadece yapılanmayla sınırlı kalmamakta, ilgi alanlarının yanı sıra metod ve prensiplerin, istihbarat yöntemlerinin de yenilenmesine, karşılıklı ülke çıkarları çerçevesinde yabancı istihbarat Teşkilatlarıyla işbirliğinin geliştirilmesine de neden olmuştur." 
     
     GENÇLERİN BAŞVURUSUNDA BÜYÜK ARTIŞ 
     Bir kurumun olanaklarının ve yetkisinin hayati önem taşımasına karşın, kurumdaki insan kalitesi ve profesyonelliğinin en önemli etken olduğuna işaret eden Atasagun, "İlk web sayfamızda ülkemizin son derece enerjik, bilinçli gençlerine, istihbarat mesleğini tanıtmaya çalışmıştık. Bu çabanın meyvelerini, son senelerde çok net bir şekilde aldığımızı belirtebiliriz. Kurumumuza, belirlediğimiz üniversitelerden mezun, iyi seviyede lisan bilen ve bu mesleğin zorluklarını aşabilecek yeteneklere sahip gençlerin müracaatlarında büyük artış olmuştur" dedi. 
     Atasagun, açılan sınavlarda yetenek ve başarı dışında başka bir ölçütün bulunmadığını ve mesleğe "kazandırılan" gençlerin her kademe kazanacakları deneyimlerden sonra gelecekleri "müsteşarlık dahil üst yönetim görevlerinde" MİT'i mükemmel bir şekilde yöneteceklerine inancının tam olduğunu kaydetti. 
     
     MİT, ULUSAL NİTELİĞİNİ ISRARLA KORUYOR 
     MİT'in yasal yetkileri çerçevesinde görevini sürdürdüğü ve ulusal niteliğini 75 yıldan bu yana ısrarla koruduğu, Atatasagun'un mesajının son bölümünde şöyle dile getirildi 
     "Dünyada halen istikrarsızlık kaynağı olan 22 sorundan, 14'ünün ülkemizi doğrudan veya dolaylı bir şekilde 
     etkilediği, ayrıca uluslararası terörün aldığı boyut ile perde arkası destekler değerlendirildiğinde ve en önemlisi yaşadığımız coğrafya dikkate alındığında, bu coğrafyada istikrar içinde yaşamanın ne derece zor olduğu ve bunu temin için de diğer faktörlerin yanında, çok yetenekli ve güçlü bir istihbarat kurumuna ihtiyaç duyulduğu apaçık ortadadır. Arzu edilen istihbarat ihtiyacının karşılanmasında, yurt içinde ve yurt dışında en kritik bölgelerde, zor şartlarda görev yapan, kapalı dünyalarında sessizlik içinde çalışan mensuplarımızın, başarılarının temel unsuru, şüphesiz milletinden alabildiği manevi destektir. Yasal yetkileri çerçevesinde görevini sürdüren ve ulusal niteliğini 75 yıldan bu yana ısrarla koruyan Milli İstihbarat Teşkilatına destek vermenin, kişiler ve tüm kurumlar için bir görev ve onur meselesi olduğuna inanıyoruz. 
     






</TEXT>
</DOC>
