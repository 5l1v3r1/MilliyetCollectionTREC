<DOC>
<DOCNO> 70337 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/02/spor/aspo.html </URL>
<DATE> 2002/03/02/ </DATE>
<TIME>  </TIME>
<AUTHOR>  </AUTHOR>
<HEADLINE>
BU NE SEVGİ, BU NE IZDIRAP 2-1 
</HEADLINE>
<TEXT>

Fenerbahçe aşkıyla Saracoğlu Stadı’nı dolduran 40 bini aşkın taraftar, oynanan kötü futbolla şok oldu. 10 kişi kalan rakibi karşısında varlık gösteremeyen Sarı - Lacivertliler, galibiyeti korumakta zorlandılar 
     İyi başladı 
     ŞÜKRÜ Saracoğlu Stadı’nı dolduran Fenerbahçeliler, iyi başlayan maçta zorlu dakikalar yaşadılar. 9. dakikada Serhat’ın golüyle öne geçen Sarı - Lacivertli ekip 34. dakikada Rapajc’in penaltısıyla farkı perçinledi. Hakemi protesto eden Nicolas kırmızı kart gördü, Rizespor 10 kişi kaldı. 
     
     Ecel terleri 
     FARKIN artmasını bekleyen seyirciler sahada tel tel dökülen bir takım görünce isyan etti. 65. dakikada Koray’ın kullandığı penaltıyı ağlara göndermesi tam bir şok oldu. Rizespor yakaladığı net pozisyonları değerlendiremezken, Fenerbahçe son dakikalara kadar ecel terleri döktü. 
     
     Dakika dakika maç 
     DAK 4 Simao'dan topu kapan Ümit Ozan, topu ceza alanına hareketlenen Tetteh'e aktardı. Ancak Ganalı oyuncu topu ayağından açınca pozisyon başlamadan bitti. 
     DAK 7 Devran çalımlarla sağ taraftan ceza alanına girdi. Yerden vuruşu direğe çarpıp, dışarı çıktı. 
     DAK 9 Revivo'nun sağ taraftan yaptığı korner atışında Ünal'ın kafasından seken topa uzak direk dibinde Serhat ayak koydu 1 - 0 
     DAK 15 Ogün ceza alanı içinde topu havalandırarak rakibinden sıyrıldı. İnen topa sert vurdu, meşin yuvarlak direğin üstünden dışarı gitti. 
     DAK 24 Ünal'ın pasıyla ceza alanı içinde Rüştü ile karşı karşıya kalan Tetteh, topu tecrübeli kaleciden kurtaramadı. 
     DAK 34 Revivo ceza alanı içinde Recep tarafından düşürüldü. Penaltı düdüğü çalınırken, kararı alkışlarla protesto eden Nicolas kırmızı kart gördü. Penaltıyı Rapajc gole çevirdi 2 - 0. 
     DAK 51 Serkan'ın sol taraftan yaptığı ortaya Tetteh uzandı. Kafayı vurdu, ancak uygun durumda topu dışarı attı. 
     DAK 56 Ceza alanında Ünal'ın pasıyla Rüştü ile karşı karşıya kalan Ümit Ozan, boş pozisyonda topu dışarı atıp, takımını golden etti. 
     DAK 57 Ogün, Ceyhun'un pasıyla sağdan ceza alanına indi. Çaprazdan sert vurdu, top yan ağlarda kaldı. 
     DAK 60 Ümit Ozan soldan kesti. Tetteh sert vurdu, ancak defansa çarpan top kaleci Rüştü'de kaldı. 
     DAK 62 Rapajc sağdan ortaladı. Ceza alanı içinde Andersson ayak kaydu, ancak top az farkla dışarı gitti. 
     DAK 65 Tetteh, Abdullah tarafından ceza alanı içinde düşürüldü. Verilen penaltıyı Koray ağlara gönderdi 2 - 1 
     DAK 74 Koray'ın, Ceyhun'u düşürmesiyle kazanılan serbest atışta Rapajc'in şutunu Süleymanou güçlükle önledi. 
     
     Nasıl oynadılar 
     RÜŞTÜ Rizespor karşısında kötü bir futbol oynayan Fenerbahçe'nin en iyisiydi. Mutlak bir golü kurtararak, görevini yaptı. 
     FATİH Sağ kanadı hem defansta, hem de hücumda iyi kullandı. Gün geçtikçe takıma olan uyumunun arttığı gözleniyor. 
     ÜMİT ÖZAT Zaman zaman savunmayı iyi toparladı. Ancak maçın belirli bölümlerinde rakip ataklarda da zor anlar yaşadı. 
     MIRKOVIC 90 dakika boyunca savunma anlayışı olarak olumlu futbol ortaya koydu. Mücadeleci oyunuyla dikkat çekti. 
     OGÜN Orta sahanın göbeğini kontrol etmekle görevliydi. Zaman zaman saman alevi gibi parladı, kötü günündeydi. 
     SIMAO Oyunda kaldığı süre içinde tek bir olumlu hareket yapamadı. Ezdiği toplarla Fenerbahçe'nin el freni gibiydi. 
     ABDULLAH Denizlispor maçındaki görüntüsü, Rizespor karşılaşmasında da sürdü. Sol kulvarda etkisiz bir futbol ortaya koydu. 
     RAPAJC Forvetin arkasında kendisinden çok şey beklenen Hırvat oyuncu, takımının kötü oyununa ayak uyduranlardan biriydi. 
     SERHAT İlk yarıda biraz mücadeleci gözüktü. İkinci 45 dakikada ise vasatın üstüne çıkamadı. Olumlu puan toplayamadı. 
     ANDERSSON Buluştuğu her topu ezdi, golle sonuçlanacak pozisyonlarda da geç kaldı. Seyircinin protestosuyla karşılaştı. 
     REVIVO Fenerbahçe'deki en kötü oyunlarından birini ortaya koydu. Sakatlanıp, yerini Ceyhun'a bırakmak zorunda kaldı. 
     JOHNSON Kötü Simao'nun yerine orta sahayı toparlaması için oyuna sürüldü. Ancak o da kendisinden bekleneni veremedi. 
     OKTAY Taraftarların desteğiyle oyuna alındı. Ne yazık ki beklediği topları alamadı ve gol hasretini sürdürdü. 
     CEYHUN Werner Lorant'ın gol silahıydı. Bir kez daha şansını iyi kullanamadı, buluştuğu topları da olumsuz kullandı. 
     
     Maçın hakemi 
     Hatalı yönetim 
     HAKEM Ünsal Çimen oyunun sonucunu etkileyebilecek kritik hatalar yaptı. Pozisyonları yakından izlemesine rağmen yanlış kararları seçti, gereksiz yere tansiyonu yükseltti. Revivo’nun penaltısında Recep’in dengesiz yüklenmesini iyi sezdi. Ancak ikinci yarıda verdiği ve vermediği penaltılarla tartışma yarattı. 
     
Seyirci ıslıkladı40 bin Sarı - Lacivertli taraftarı 2 - 1’lik sonuca rağmen kötü futbolu protesto etti 
     YUSUF KOBAL 

     ŞÜKRÜ Saracoğlu’nu dolduran 40 bini aşkın Fenerbahçe taraftarı, galibiyete karşın futbolcuları protesto etti. Sarı - Lacivertli seyirciler 10 kişi kalan rakibe rağmen sahada varlık gösteremeyen ve üst üste top kayıpları yapan oyuncuları ıslıklamaya başlarken, Oktay’ın oyuna girmesi için de tempo tuttular. Lorant da sık sık kenara kadar gelerek oyuncularına bağırdı. 
     GALİBİYET yöneticileri de sevindirmedi. Kötü futbol nedeniyle yöneticilerin ağızlarını bıçak açmazken, "Galibiyetin sevincini bile yaşayamıyoruz" diyerek dert yandılar. Yöneticiler taraftarın haklı olduğunu belirtirlerken, "Takım böyle oynamaya devam ederse stadı boşu boşuna yapmış oluruz. Kimse gelip, bu takımı seyretmek istemez" diye konuştular. 
     
     Notlar 
     Tekliflere açığım’ 
     MİLAN’DA forma giyen Ümit Davala, Fenerbahçe’ye transfer olacağı yolunda çıkan haberlere internet sitesinde cevap verdi. Yıldız futbolcu, "Galatasaray bana olan borcunu ödemediği sürece her teklife açığım" ifadesini kullandı. 
     
     Veda toplantısı 
     FENERBAHÇE Yönetim Kurulu son toplantısını dün yaptı. Pazar günü yapılacak olağan kongrede yeni yönetime Uğur Dündar ve Hamdi Akın’ın yerine İlhan Ekşioğlu ile eski başkanlardan Metin Aşık’ın oğlu Murat Aşık girecek. 
     
     Ümit cezalı 
     RİZESPOR maçında dördüncü sarı kartını gören Ümit Özat cezalı duruma düştü. Tecrübeli savunma oyuncusunun, Fenerbahçe’nin önümüzdeki hafta deplasmanda Antalya ile oynayacağı maçta takımdaki yerini alamayacak. 
     
     Güldüren imzalıyor 
     GENÇLERBİRLİĞİ’NİN genç savunma oyuncusu İsmail Güldüren pazartesi günü Fenerbahçe’ye imza atacak. Sarı - Lacivertliler, prensipte anlaşmaya vardıkları İsmail ile son kez masaya oturacak ve yeni sezonun ilk transferini resmiyete dökecekler. 
     
     Yusuf tribüne 
     TEKNİK Direktör Lorant, Yusuf ve Mert Meriç’i Çaykur Rizespor maçında tribüne yolladı. Alman teknik adam geçtiğimiz hafta ilk on birde yer verdiği Oktay’ı da yedek soyundururken, Andersson - Serhat ikilisini sahaya sürdü. 
     
     Taraftarlar doldurdu 
     TARAFTARLAR, Rizespor maçına büyük ilgi gösterdi. 24 bin adet kale arkası bileti maçtan saatler önce tamamen satıldı. Sadece yeni yapılan maraton tribününün alt bölümü boş kaldı. Fenerbahçe seyircisi maç boyunca takımını destekledi. 
     
     33 hafta sonra gelen penaltı 
     FENERBAHÇE, Rizespor maçıyla şeytanın bacağını kırdı. En son 2001 yılının 1 Nisan’ında Adanaspor’a karşı yine Rapajc’le penaltı kullanan Sarı - Lacivertliler, aradan 11 ay ve 33 resmi maç geçtikten sonra Rizespor maçında penaltıya kavuştu. Karşılaşmanın 35. dakikasında Ünsal Çimen, Recep’in Revivo’ya yüklenmesini penaltı kararıyla yorumladı. 
     



 SPOR 


























</TEXT>
</DOC>
