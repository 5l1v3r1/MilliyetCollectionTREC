<DOC>
<DOCNO> 92025 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/25/son/sonspo15.html </URL>
<DATE> 2002/06/25/ </DATE>
<TIME>  </TIME>
<AUTHOR>  </AUTHOR>
<HEADLINE>
"Eskiden sadece yıldızlarımız vardı, şimdi takımımız var" 
</HEADLINE>
<TEXT>

     Futbol Federasyonu'nun Almanya eski temsilcisi, eski milli futbolculardan Erdal Keser, ''Eskiden sadece yıldızlarımız vardı, şimdi bir takımımız var'' dedi. 
     Erdal Keser, Die Welt ve Berliner Morgenpost gazetelerine yaptığı açıklamada, ''Milli takımımızda, Almanya'da doğan ya da top koşturan 4-5 futbolcumuz var. Bu oyuncular, teknik oynayan futbolcuların yanısıra takımın mükemmel hale gelmesi için gerekli olan taktik ve disiplin anlayışı getiriyorlar'' diye görüş bildirdi. 
     Türkiye'nin bugüne dek hep iyi ve teknik futbolculara sahip olduğunu, ancak iyi bir takıma sahip olamadığını belirten Keser, ''Artık bu durum değişti. Biz Almanya'da oynayan futbolcularımız sayesinde taktik açıdan daha iyiyiz ve daha disiplinliyiz. Fransız takımında görüldüğü gibi, sadece bir yıldız futbolcu üzerinde yoğunlaşmak hatalı olabiliyor'' diye konuştu. 
     Hakan Şükür'ü de savunan Keser, ''Hakan, tüm zamanların en iyi Türk forvetidir. Çoğu zaman farkı yaratabilir. Brezilya'ya karşı bir gol atarsa, herşey doğru yapıldı denecektir. Atamazsa da bu büyük bir sorun olmaz, sadece eleştirmenlere bulunmaz bir fırsat çıkar'' dedi. 
     Türk Milli Takımı'nın dışa karşı göründüğü gibi içte de birbirine kenetlenmiş durumda olduğunu vurgulayan Keser, ''Brezilya'yı yenme şansımız var. İlk tura göre daha da güçlü hale geldik. Oyuncularımızın da Brezilya ile açık kalan bir hesapları var. Bu onları daha da motive edecektir'' diye konuştu. 
     Gazetenin diğer bir haberinde de, Brezilya Teknik Direktörü Luiz Felipe Scolari'nin futbolcularına penaltı atma antrenmanı yaptırdığı ve ''Önemli olan bizim bakış açımız. Çünkü zorlu bir yola girdik'' diye konuştuğu belirtildi. 
     Keser, Frankfurter Allgemeine Zeitung adlı gazeteye yaptığı açıklamada da, A Milli Takım'ın Dünya Kupası'nda ''muhteşem'' oynadığını savunarak, yarı finale ulaşmasının Türkler için bir düşün gerçekleşmesi anlamına geldiğini söyledi. 
     Keser, ''Büyük ve küçük takımlar arasında günümüzde bir fark kalmadı. Küçük denilen takımlar, taktiği ve disiplini öğrenerek büyük takımların seviyesine ulaştı. Büyük takımlar ise tekniklerini geliştirmediler, hatta teknik açıdan geri bile kaldılar. Biz ise, her zaman teknik futbolculara sahiptik'' dedi. 
     Gazetenin ''Brezilya bizden korksun'' başlığıyla verilen diğer bir haberinde de, Türk futbolcuların hepsinin Brezilya'dan rövanşı almak istediğini ve bu konuda kendilerine güvendikleri belirtildi. 
     





</TEXT>
</DOC>
