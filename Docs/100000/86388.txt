<DOC>
<DOCNO> 86388 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/27/son/sonspo03.html </URL>
<DATE> 2002/05/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye'nin gol silahı Hakan Şükür... 
</HEADLINE>
<TEXT>

     A Milli Futbol Takımı'nın 17. Dünya Kupası Finalleri'nde gol yollarında en büyük kozu Hakan Şükür olacak. 
     Futbol yaşantısını İtalya'da sürdüren deneyimli futbolcu, Milli Takım'ın en golcü futbolcusu olma özelliğini sürdürüyor. 
     A Milli Futbol Takımı'nın formasını giydiği 73 maçta 36 gol atan AC Parmalı futbolcu, ay-yıldızlı formayla en çok gol atan futbolcu unvanını açık ara elinde bulunduruyor. 
     Maç başına 0.49 gol ortalamasıyla oynayan Hakan Şükür'ün gol attığı 26 karşılaşmadan 21'ini kazanan ay-yıldızlılar, 4'ünde berabere kaldı, sadece 1 kez yenildi. 
     Hakan Şükür, A milli forma altında 20 ayrı milli takıma gol atma başarısını gösterdi. Hakan Şükür, San Marino'ya 3, İsveç, Slovakya, Azerbaycan ve Macaristan'a 2'şer maçta gol atarken, Danimarka, Bulgaristan, Polonya, İzlanda, İsviçre, Ukrayna, Hollanda, Galler, Almanya, Moldova, Finlandiya, Belçika, Norveç, Avusturya ve Şili filelerini ise 1'er maçta havalandırdı. 
     Deneyimli futbolcu en çok golü 3 maçta toplam 5 kez havalandırdığı San Marino ile 1 maçta 4 kez sarstığı Galler filelerine bıraktı. 
     





</TEXT>
</DOC>
