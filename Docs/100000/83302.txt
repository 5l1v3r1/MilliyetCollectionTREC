<DOC>
<DOCNO> 83302 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/10/son/sonspo17.html </URL>
<DATE> 2002/05/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Hatayspor'dan şike iddiası.. 
</HEADLINE>
<TEXT>

     İkinci Futbol Ligi A Kategorisi'nde mücadele eden Hatayspor'da, Kayserispor-Sivasspor maçında şike yapılacağı idddiaları üzerine Futbol Federasyonu'na suç duyurusunda bulunulacağı bildirildi. 
     Yönetim Kurulu'nun toplu olarak istifa etmesinin ardından takımın sponsorluğunu üstlenen işadamı Nadir Naseh, Büyük Antakya Oteli'nde basın toplantısı düzenleyerek, sporun içine siyasetin karışmasından dolayı büyük üzüntü duyduğunu söyledi. 
     Hatayspor'un küme düşmesi için Sivasspor ve Kayserispor takımlarının anlaştığı yolunda duyumlar aldıklarını ifade eden Naseh, Kayserispor Teknik Direktörü Hüsnü Özkara'nın gece yarısı ani bir kararla görevinden istifa etmesinin de dikkat çekici olduğunu belirtti. 
     Hatayspor üzerinde oynanan oyunların başarıya ulaşacağına inanmadığını kaydeden Naseh, Ankara, Kayseri ve Sivas Belediye Başkanları'nın ittifak kurduğunu ve takımlarını küme düşürmeye çalıştıklarını iddia etti. 
     Onurlu bir mücadele verdiklerini belirten Naseh, Futbol Federasyonu'na suç duyurusunda bulunacaklarını söyledi. 
     





</TEXT>
</DOC>
