<DOC>
<DOCNO> 79701 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/22/spor/spo01.html </URL>
<DATE> 2002/04/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Daum rest çekti 
</HEADLINE>
<TEXT>

Beşiktaş’ın hocası, yönetimle iki kez görüştüğünü ancak anlaşamadığını söyledi, "Yeniden yapılanma varsa kalırım, değişim olmazsa yokum" dedi 
     MEHMET DEMİRCAN 

     YENİ sezonda görevde kalıp kalmayacağı henüz netlik kazanmayan Beşiktaş Teknik Direktörü Christoph Daum, istediği şartların oluşmaması halinde Siyah - Beyazlı kulüple yollarını ayıracağını açıkladı. Bu sezon her konuda olumsuzluklar yaşadığını kaydeden Alman hoca, "Maddi, manevi ve idari açıdan sürekli sorunlar çıktı. Yine de takım için elimden geleni yaptım. Bunlar düzelmezse ben yokum" diye konuştu. 
     BEŞİKTAŞ’IN büyük bir camia olması nedeniyle burada olduğunu kaydeden Daum, yöneticilere de seslenerek, "Seneye bu kulüp 100. yıldönümünü kutlayacak. Düşünün muhteşem bir takım kurmak için bundan daha iyi bir fırsat olamaz. Bu olayı iyi değerlendirip, şampiyonluğa ulaşacak bir takım kurmaları gerekir. Çünkü Beşiktaş bunu hak ediyor. Eğer bunlar olmayacaksa yerime başkasını bulsunlar" ifadelerini kullandı. 
     YÖNETİCİLERLE çarşamba günü yeniden bir araya geleceklerini söyleyen Alman hoca, "İki defa görüştük ancak anlaşamadık. Şimdi bir kez daha masaya oturacağız. Parma’nın benimle ilgilendiği doğru. Ancak onlar başka isimlerle de görüşüyorlar. Ben kendimi ispatlamış bir hocayım. Her yerde görev yapabilirim. Ancak gönlüm Beşiktaş’ta. Yeniden yapılanmaya gidilirse gelecek sezon da varım" dedi. 
     
Çarpıcı iddialar      BEŞİKTAŞ’TA kongre yarışını kaybeden Hasan Arat, bugün bir basın toplantısı düzenleyerek seçimlerle ilgili çarpıcı açıklamalarda bulunacak. 20 dakikalık video kaset hazırlatan Arat, bazı üyelerin itiraflarını dinlettirecek. Ayrıca 128 üyenin aynı adreste kayıtlı olduğu belgelerle sunulacak. 
     
Erman haklı’      GENÇLERBİRLİĞİ maçından sonra sözlü saldırıya uğrayan ve bu nedenle bir taraftara kafa atan Erman’a, Menajer Sinan Engin sahip çıktı. Engin, "Eleştiriye her zaman saygımız var. Ama işi hakarete götürmeye kimsenin hakkı yok. Hiç kimse ailesine küfrettirmez. Erman, tepkisinde haklı" dedi. 
     
Yedeklere gün doğdu      ŞAMPİYONLAR Ligi şansını büyük ölçüde kaybeden Beşiktaş’ta yedek oyunculara şans doğdu. Teknik Direktör Daum, Göztepe ve Gaziantepspor ile yapılacak maçlarda sezon başından bu yana oynama fırsatı bulamayan futbolculara ağırlık verecek. Beşiktaş’ın dünkü idmanına Ahmet Dursun, Ahmet Yıldırım, Sertan, Khlestov ve Baya katılmadı. Bu arada Brezilya’da transfer araştırması yapan Fikret Demirören, Sinan Engin’e 15 futbolcunun ismini verdi. 
     



 SPOR 

































</TEXT>
</DOC>
