<DOC>
<DOCNO> 93704 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/04/son/soneko22.html </URL>
<DATE> 2002/07/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Hisarcıklıoğlu "Siyaset ve ekonomiyi birbirinden ayrıştırmalı" 
</HEADLINE>
<TEXT>

     Türkiye Odalar ve Borsalar Birliği TOBB Başkanı Rifat Hisarcıklıoğlu, ''Siyasi belirsizlik devam edecekse, o zaman siyasetle ekonomiyi birbirinden ayrıştırmak gerekir'' dedi. 
     Hisarcıklıoğlu, bugün Cumhurbaşkanı Ahmet Necdet Sezer, Devlet Bakanı ve Başbakan Yardımcısı Devlet Bahçeli ile 1 saat, Devlet Bakanı ve Başbakan Yardımcısı Hüsamettin Özkan ile yaklaşık yarım saat görüştü. 
     Rifat Hisarcıklıoğlu, Başbakanlık Merkez Bina'da görüşmelerinin ardından gazetecilerin sorularını yanıtladı. 
     Bir soru üzerine Hisarcıklıoğlu, görüşmelerinde Odalar Birliği'nin 2 Temmuz'da yaptığı toplantı sonunda aldığı kararları ilettiklerini söyledi. 
     Hisarcıklıoğlu, ekonomide gelinen noktanın yanında siyasetle de gelinen son noktayı açık açık ifade ettiklerini bildirdiklerini kaydetti. İçinde bulunulan durumun siyasetin kendi içinde çözülmesi gerektiğine inandıklarını ifade eden Hisarcıklıoğlu, bu konuda herkesin de olayın farkında olduğunu bildirdi. 
     ''Sayın Cumhurbaşkanı'ndan siyasetin geleceği konusunda aktif rol almasını istediniz mi'' şeklindeki soru üzerine Hisarcıklıoğlu, ''Biz herkesi anayasada çizilen çerçeve içinde yetkilerini kullanmaları gerektiğini ifade ettik'' dedi. 
     ''Cumhurbaşkanı'nın yaklaşımı ne oldu'' biçimindeki soruya ise Hisarcıklıoğlu, ''Kendisi bizi dinledi. Ama bir yorum getirmedi'' karşılığını verdi. 
     ''Bu görüşmeler sizi ferahlattı mı'' şeklinde yöneltilen bir başka soruya ise Hisarcıklıoğlu, şu yanıtı verdi 
     ''Bugün Ekonomik Zirve yapılıyor. Bu zirve çok önemli. Buradan alınacak kararlar da çok önemli... Belli bir olgunluğa eriştikten sonra biz görüşmelerimize devam edeceğiz. Zirveden de daha net kararlar çıkacağını sanıyoruz.'' ''Başbakan Bülent Ecevit ile görüşme talepleri olup olmadığını ve Odalar Birliği'nin 2 Temmuz'da aldığı kararlara Başbakan'ın tepkisinin ne olduğunu'' soran bir gazeteciye de TOBB Başkanı, ''Demokratik ortamda gelişmiş toplumlara baktığınızda sivil toplum örgütlerinin kendi fikirlerini rahatça açıklayabilmeleri doğal bir gelişmedir. Bu gün TOBB Türkiye'nin en büyük sivil toplum örgütü olarak ülkenin geleceği noktasında bilhassa ekonomi alanında görüşlerimizi aktarmamız kadar doğal birşey olamaz'' karşılığını verdi. 
     ''Görüşlerimizi açıklamamıza kimsenin tepkisinin olacağını sanmıyorum. Eğer siyaset ekonomiyi etkiliyorsa o konudaki görüşlerimizi aktarmak durumundayız. Zaten bunu da yapıyoruz'' ifadesini kullanan Hisarcıklıoğlu, Bahçeli'nin görüşmedeki tavrının ne olduğunu yönündeki soru üzerine de ''Genel olarak ekonomi ve siyasetteki gelinen noktanın herkes farkında ve bilinci içersinde'' şeklinde yanıtladı. 
     Devlet Bakanı Kemal Derviş'in seçim tarihinin belirlenmesinin istikrar açısından gerekli olduğu yolunda görüş ifade ettiğinin hatırlatılması üzerine Hisarcıklıoğlu, Bakan Derviş ile aynı noktada olmadıklarını söyledi. Türk Halkı'nın seçimlere gidilirken, Siyasi Partiler ve Seçim Yasası'nda değişiklik yapılmasını istediğini vurgulayan Hisarcıklıoğlu, kendi oda başkanlarının da bu değişiklikler yapılmadan seçime gidilmesinden yana olmadıklarını bildirdi. 
     ''Esas sıkıntı insanlarda değil, sistemdedir'' diyen Hisarcıklıoğlu, bunu kendisinin birçok defa tekrar ettiğini, kesinlikle bu iki yasada değişiklik yapılması gereğine inandıklarını kaydetti. Siyasi Partiler Yasası'nda esas olanın halk ile parlamento arasında köprünün sağlıklı kurulabilmesinde yattığını vurgulayan Hisarcıklıoğlu, Başbakan Bülent Ecevit'ten randevu istediklerini, kendisinin randevularına cevap vermesi halinde görüşlerini ileteceklerini bildirdi. 
     TOBB Başkanı ekonomide gelinen noktanın herkesin farkında olduğu bir konumda olduğuna dikkat çekerken, faiz oranlarının yüzde 52'lerden yüzde 70'lere tekrar tırmandığını belirtti. Hisarcıklıoğlu, ''Bu ekonomideki olumlu bir gösterge midir'' diye sordu. 
     ''Bunun gereği nedir'' şeklindeki bir soru üzerine de Hisarcıklıoğlu, şunları söyledi 
     ''Bunun gereği ekonomiyi siyasetin dışına çıkarmaktır. Siyasi belirsizlik artarak devam edecekse bu noktadaki kanaatimiz o zaman siyaset ve ekonomiyi birbirinden ayrıştırın, ayrıştırmak da lazım. 
     Türkiye'nin bir daha 22 Şubat krizine girmesini 65 milyon insan istemiyor. Biz istemiyoruz, siz de istemiyorsanız o zaman ona göre hareket edilmesi lazım.'' Hisarcıklıoğlu, görüşmelerinde kendisine umut verilip verilmediği yönündeki bir başka soruya da bugün yapılacak olan Ekonomi Zirvesi'nde önemli değerlendirmeler yapılacağını ve bu Zirve'den de önemli kararlar alınacağının kendilerine ifade edildiğini kaydetti. 
     





</TEXT>
</DOC>
