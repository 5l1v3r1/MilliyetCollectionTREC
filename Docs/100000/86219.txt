<DOC>
<DOCNO> 86219 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/26/son/soneko01.html </URL>
<DATE> 2002/05/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Memur sendikalarına "kolaylık" genelgesi... 
</HEADLINE>
<TEXT>

     Çalışma ve Sosyal Güvenlik Bakanı Yaşar Okuyan, bakanlık merkez ve taşra teşkilatına birer genelge göndererek, kamu görevlileri sendika ve konfederasyonlarının örgütlenmelerine engel olunmamasını, sendika yöneticileri arasında ayrım yapılmamasını istedi. 
     Okuyan tarafından gönderilen genelgede, 4688 sayılı kamu görevlileri sendika yasasının çıkması ile birlikte, kamu çalışanlarının uluslararası sözleşmelerde yer alan örgütlenme özgürlüğünün ulusal düzeyde yasallaştırılarak uygulanmaya başlandığı bildirildi. 
     Genelgede, 4688 sayılı kamu görevlileri sendikaları yasası uyarınca kurulan ve faaliyette bulunan sendika ve konfederasyonların amaçlarının, üyelerinin ekonomik, sosyal, kültürel ve mesleki hak ve çıkarlarının korunması ve geliştirilmesi olduğuna dikkat çekilerek, yasa ile memurlara sendikaya üye olma hakkı getirildiği vurgulandı. 
     Yine 4688 sayılı yasa ile sendikaların üye yapma etkinliklerini özgürce yerine getirmelerine de olanak sağlandığı belirtilen genelgede, kamu görevlileri sendika ve konfederasyonlarının örgütlenmelerine engel olunmaması, sendikal çalışmalar nedeniyle sendika yöneticileri ve üyeleri arasında ayrım yapılmaması istendi. 
     Sendikaların yasalar çerçevesinde gerçekleştirecekleri etkinliklere de müdahale edilmemesi talep edilen genelgede şöyle denildi 
     ''Sendika üyesi kamu görevlilerinin, üyelik başvuru belgeleri esas alınarak üyelik aidatlarının aylıklarından kesilerek beş gün içinde sendikaların banka hesaplarına yatırılması, üyelik ödentisi kesilen kamu görevlilerinin listesinin her ayın son haftasında işyerinde ilan edilmesi, sendikaların çalışmalarını yürütebilmeleri için olanaklar ölçüsünde fiziki mekan ile sendikal çalışmalarla ilgili duyuruların asacağı ilan panosu sağlanması konusunda, memur sendikalarına gerekli özen gösterilmeli ve kolaylık sağlanmalıdır.'' Yaşar Okuyan tarafından bakanlık merkez ve taşra teşkilatına gönderilen genelge, diğer bakanlıklara iletilmek üzere Başbakanlığa da gönderildi. 
     
     YETKİLİ SENDİKALAR TEMMUZ'DA BELİRLENECEK 
     Bu arada, halen etkinlik gösteren Türkiye Kamu Çalışanları Sendikaları Konfederasyonu Türkiye Kamu-Sen , Kamu Emekçileri Sendikaları Konfederasyonu KESK , Memur Sendikaları Konfederasyonu Memur-Sen , Bağımsız Kamu Görevlileri Sendikaları Konfederasyonu BASK , Ulusal Sendikaları Konfederasyonu USEK ile Demokrat Kamu-Sen, üye sayılarını 31 Mayıs tarihine kadar Çalışma ve Sosyal Güvenlik Bakanlığı'na bildirecek. 
     Bakanlık, konfederasyonların bildireceği üye sayılarını değerlendirerek, Temmuz ayının ilk haftasında yayımlayacağı istatistikler ile 11 hizmet kolunda toplu görüşme yapacak yetkili memur sendikası ile Türkiye genelinde en çok üyeye sahip memur sendikaları konfederasyonunu saptayacak. 
     Türkiye genelinde en çok üyesi bulunan konfederasyonun başkanlığında 11 hizmet kolundaki yetkili memur sendikaları, 15 Ağustos'ta hükümet ile toplu görüşmelere başlayacak. 
     





</TEXT>
</DOC>
