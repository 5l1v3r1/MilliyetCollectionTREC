<DOC>
<DOCNO> 69346 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/25/ekonomi/aeko.html </URL>
<DATE> 2002/02/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Askeri destek tamam şimdi sıra adil ticarette 
</HEADLINE>
<TEXT>

TOBB, TİM ve 20 ABD’li parlamenterin, ABD Dışişleri Bakanı Powell’a gönderdiği mektupta Türkiye’nin önemli bir müttefik olduğu vurgulanarak, iki ülke arasındaki ticaretin adil şartlara kavuşturulması istendi 
     EKONOMİ SERVİSİ 

     Türkiye Odalar ve Borsalar Birliği TOBB ile Türkiye İhracatçılar Meclisi TİM Türkiye - ABD Ekonomik Ortaklık Komisyonu’nun 26 - 27 Şubat’ta yapılacak ilk toplantısından önce 20 ABD’li parlamenter ile birlikte ABD Dışişleri Bakanı Colin Powell’a bir mektup gönderdi. 11 Şubat tarihli mektupta, şöyle denildi 
     
Türkiye bedel ödedi      "1952’den beri NATO üyesi olan Türkiye, Kore savaşından itibaren, soğuk savaş boyunca Körfez Savaşı’nda ve şu anda terörizme karşı yürütülen savaşta ABD’nin önemli bir siyasi ve askeri müttefiki olmuştur. Önümüzdeki yıllar boyunca da Türk - Amerikan işbirliği önemini koruyacaktır. Türkiye 50 yıldan uzun bir süredir İslam dünyasındaki tek örnek olarak komşularıyla ve geleneksel ticari ortaklarıyla kurabileceği k rlı ticari işbirliği olanakları pahasına ABD’nin sağlam ve ılımlı müttefiki olmayı sürdürmüştür. ABD ile Türkiye arasındaki ekonomik ortaklığın stratejik ortaklık seviyesine yükseltilmesi gereklidir." 
     TİM Başkanı Oğuz Satıcı Milliyet’e yaptığı açıklamada, ABD ile Türkiye arasında, Türkiye’nin aleyhine işleyen bir ticari süreç bulunduğunu belirterek, "Biz adil ticaret istiyoruz" dedi. Satıcı, bunun da ABD’nin Avrupa’ya uyguladığı ticari şartları Türkiye’ye de uygulamasıyla sağlanabileceğini söyledi. Dış Ticaret Müsteşarlığı ve Dış Ticaret’ten sorumlu Bakan ile sürdürdükleri çalışmaların ABD ile ticarette yeni dönem için uygun bir zemin hazırladığını belirten Satıcı, tek kaygılarının Ortaklık Komisyonu’nun Türk tarafını temsil eden Dışişleri Bakanlığı’nın ticari tecrübesinin olmaması olduğunu belirtti. 
     
Avrupa’ya uygulanan şartları istiyoruz      Powell’a gönderilen mektupta Türkiye’nin 1996’da AB ile Gümrük Birliği’ne giderek, pazarını ABD gibi AB’nin kota uygulamadığı üçüncü ülkelere önemli ölçüde açtığı belirtilerek, şöyle denildi 
     "Sanayi ürünlerine Türkiye’nin uyguladığı ortalama gümrük vergisi, Gümrük Birliği’nden sonra ortalama yüzde 15’den yüzde 6’ya düştü. Buna ek olarak Türkiye, kapalı pazarlara sahip üçüncü ülkelerden farklı olarak AB’nin ithalat ve ticaret rejimini benimsemiş ve böylelikle ABD’den simetrik gümrük tarifesi talep etmeden pazarını Amerikan ürünlerine açmayı sürdürmüştür." 
     Mektup, 26 - 27 Şubat’ta yapılacak toplantının, ABD - Türkiye arasında bir Tercihli Ticaret Anlaşması’nın yapılması olanağının araştırılması yönünde kullanılmasının da önemli olduğu kaydedilerek şöyle devam etti 
     
Tercihli ticaret      "Türkiye, NATO üyesi tek Müslüman ülke olması, ABD’nin Ortadoğu’da güttüğü politikaları desteklemesi ve teröre karşı çıkması açısından bölgede eşsizdir. Türkiye’nin Gümrük Birliği’ne girişi, şu anda dünyada terörist tehditler yüzünden yaşanan kriz ile birleşerek tercihli ticaret anlaşması yapılmasını iki taraf için de avantajlı bir hedef haline getirmektedir. Bu konuyla ilgili olarak görüşmelerin gelecek hafta Ankara’da yapılacak olan toplantıda başlatılması desteklenmelidir." 
     



 EKONOMİ 











</TEXT>
</DOC>
