<DOC>
<DOCNO> 80753 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/27/son/sontur03.html </URL>
<DATE> 2002/04/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Suadiye'te banliyö treni raydan çıktı, ulaşım güçlükle yapılıyor 
</HEADLINE>
<TEXT>

     Kadıköy'de meydana gelen tren kazası nedeniyle kapanan demiryolunda, açılan tek hat üzerinden ulaşım sağlanıyor. 
     TCDD 1. Bölge Müdürü Nejat Fırat, kazadan dolayı tamamen kapanan demiryolundan vagonların çekildiğini ve ulaşımın, güney yol üzerinden gerçekleştirilmeye başlandığını söyledi. 
     Raydan çıkan vagonu kaldırma çalışmalarının da devam ettiğini belirten Fırat, sabaha kadar sürecek olan çalışmalar sonucunda, demiryolundaki ulaşımın yarın normale döneceğini kaydetti. 
     Fırat ayrıca, kazanın, yolun viraj bölümünde rayların üzerine konulan taşlardan kaynaklandığını ifade ederek, vagonun ''merkezkaç kuvvetiyle'' raydan savrulduğunu sözlerine ekledi. 
     Bu arada, olay yerine gelerek incelemelerde bulunan TCDD 1. Bölge Müdürü Nejat Fırat, rayların üzerindeki vagonların vinçle kenara alınacağını belirterek, ''Yaklaşık 1 saat sonra, yolu tek taraflı trafiğe açmış olacağız'' dedi. 
     Fırat, ayrıca, tahkikat heyetinin de kazayla ilgili soruşturmaya başladığını bildirdi. 
     Gazetecilerin, kazanın nedenine ilişkin soruları üzerine de Fırat, ''Birden fazla nedeni olabilir. Burası virajlı bir bölge. Ayrıca, 'iki kişinin rayların üzerine taş dizerken görüldüğü' şeklinde ifadeler var. Bu da araştırılıyor'' dedi. 
     Öte yandan, çevre sakinleri, raydan çıkan vagonun olay yerinin yakınındaki Mehmet Karamancı İlköğretim Okulu'nun bahçesine girmesi durumunda daha kötü sonuçlar doğurabileceğini ifade ettiler. 
     Kaza yapan vagonda bulunan yolculardan Ahmet Baysan ise olay anını anlatırken, şunları söyledi 
     ''Vagonda 8-10 kişiydik. Giderken aniden büyük bir gürültü oldu. 
     Sağa sola çarpmaya başladık ve sonunda tren durdu. Herkes korku ve panik içindeydi. Toz ve dumandan hiç bir şey görünmüyordu. Ne olduğunu anlayamadık. Camdan atlamaya çalıştık, ama o sırada açılan kapılardan dışarı çıktık. O sırada kafasından yaralı bir kadın 'yardım edin' diye bağırıyordu.'' 
     





</TEXT>
</DOC>
