<DOC>
<DOCNO> 68809 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/21/yazar/zbirand.html </URL>
<DATE> 2002/02/21/ </DATE>
<TIME>  </TIME>
<AUTHOR> M. Ali BİRAND  </AUTHOR>
<HEADLINE>
Kürtçe konusunda yalan söyleniyor... 
</HEADLINE>
<TEXT>

     Avrupa Birliği savaşında pazartesi günü Doğu Perinçek inanılmaz iddialarda bulunmuş, kendini Atatürk’e, partisini de İstiklal Savaşı’nın efsanevi kuvva’sına benzetmişti. 
     Perinçek ve İşçi Partisi avuç içi kadar bir insan grubu, ancak çıkardıkları gürültü büyük oldu. AB temsilciliğinin 
     e-mail’lerini yayınlayarak herkesin dikkatini çekmesini bildiler. 
     Salı günü, sıra Mesut Yılmaz’daydı. 
     CNN TÜRK’teki MANŞET programında, şimdiye kadar nadir gördüğüm netlikte konuştu. Perinçek’çileri silip süpürdü. AB’nin gösterdiği tepkiyi haklı buldu ve daha önemlisi, e-mail’lerin bir devlet kurumu tarafından çalınıp çalınmadığı konusuna açıklık getirmek için araştırma başlattıklarını açıkladı. Yani devletten de kuşkulandığı izlenimini verdi. 
     Mesut Yılmaz artık bayrağı açtı. Kimseyi idare etme niyetinde değil. 
     Programı izleyememiş olanlar için özetlemek isterim 
     
AB’den tarih isteyeceğiz      1. Mesut Yılmaz’a göre, mart ayı çok kritik. Bu ay içinde uyum yasaları Basın, RTÜK, dernekler, idamın tamamen kaldırılması, Kürtçe öğrenim ve yayın tamamlanacak ve TBMM’den geçecek. Eğer bu başarılabilinirse, mayıs ayında AB Komisyonu’na başvuracak ve yıl sonu Kopenhag’da toplanacak olan dorukta Türkiye ile tam üyelik müzakerelerinin başlama tarihi verilmesi istenecek. Koalisyonun MHP ister gelsin, ister gelmesin hedefi, temel stratejisi bu... 
     
İdam yasa ile kaldırılabilir...      2. Mesut Yılmaz, idam cezasının tümüyle kaldırılmasının, MHP’nin dediği gibi, anayasal değişikliğe gitmeden, yasal düzenlemeyle gerçekleştirilebileceğini tekrarladı. Görüşlerini desteklemek için de Cumhurbaşkanı Sezer’in yasa ile sorunun aşılabileceğini açıkladığını söyledi. 
     MHP’nin duyarlılığını anladığını, bu engelin TBMM genel kuruluna gidilerek aşılacağını sözlerine ekledi. 
     Kendinden emin bir hali vardı. Bundan böyle, duyarlı konulardaki MHP engelinin hep böyle aşılacağını ösyledi. Anlaşılan, koalisyon uyumu konusunda yeni bir model yaratılmış. 
     
Kürtçe eğitim değil, öğrenim söz konusu      3. Mesut Yılmaz’ın bu söyleşideki en önemli katkısı, kamuoyunda aylardan beri sürdürülen bir yalana dikkat çekmesi ve Kürtçe konusuna açıklık getirmesiydi. 
     Yılmaz, AB kriterlerinin "Kürtçe eğitimi" değil ana dil Türkçe dışındaki "bir dili öğrenme" serbestisini kapsadığına dikkat çekti. 
     "AB, Kürtçe’nin devlet lise veya üniversitelerinde eğitim dili olmasını istemiyor. Kürtçe eğitimden söz etmiyor. AB’nin kriteri, herhangi bir vatandaşımız, Türkçe dışında bir başka dil öğrenmek isterse, özel bir dershaneye gidip bunu öğrenebilmesinin engellenmemesini gerektiriyor. Yani, Kürtçe veya Arnavutça özel dershaneler açılabilmeli ve bu dershanelere gidenler öğrenme haklarını kullanabilmeliler" dedi. 
     Gayet tabii, bu dershaneler denetim altında tutulacak, Milli Eğitim’in yönlendirmesine göre işlev yapacaklar... 
     Oysa bize ne deniyordu 
     Kürtçe’nin ana dil sayılacağı, Türkçe gibi eğitim dili olacağını sanıyorduk. Tartışmalar da bundan dolayı sertleşiyordu. 
     Demek ki birileri bize yalan söylüyormuş. Tam bir yanıltma operasyonu. 
     Mesut Yılmaz, bunu açıklığa kavuşturdu. 
     Kürtçe yayın izni de aynı şey değil mi 
     Bugün Güneydoğu’da halk PKK’nın MED TV’sini veya Kuzey Irak’taki Barzani’nin yayınlarını izliyor. Ne yapsınlar Adamlar kendi dillerini tercih ediyorlar. 
     Eğer biz Kürtçe yayına izin versek, denetimini koysak, yasalara uyum gsötermek koşuluyla yayın yapacak olanlar mı bölücülük yapabilir, yoksa denetimsiz olarak bölgeye inen yayınlar mı 
     Komik oluyoruz... 
     Kendi kendimizi korkutuyoruz. 
     Eğer Kürt kökenli vatandaşlarımıza dil öğrenimi ve yayın izni verirsek, ülkenin bölüneceğini sanıyoruz. 1991’de Kürtçe konuşma ve şarkı yasağı kalktı da bölündük mü 
     İnsanlar bilgisayar veya İngilizce kurslarına gidecek yerde, Zazaca öğrenmeyi ve Türkiye’yi bölmeyi mi tercih edecekler 
     Tam aksine, içinizdeki bir etnik azınlığa temel haklarını, insan gibi yaşama koşullarını sağlamaz, iş, aş ve umut vermezseniz, işte o zaman gerçek bölücü olurlar. Zorlandıkça bölünmeye giderler. 
     Eğer örnek istiyorsak, Fransa ve İspanya’ya bakalım yeter... 
     En önemli unsur, Mesut Yılmaz’ın söylediklerinin arkasında durması, şu veya bu nedenle gösterdiği kararlılıktan vazgeçmemesidir. 
     
     







Apo'nun idamı 


Gazeteci ödülü 


Sorunlar taşınıyor mu 


Saidi Nursi ve Tayyip Bey neden nüfus patlaması istiyor 


Midemizdeki hayvan mezarlığı 


Krizin yıldönümünün bilançosu 


Borsada futbol ligi’ 


Kara para aklama Paris Deklarasyonu 


Çubuklu forma, bir yorumcu ve bir soru... 


Ölüm cezası ve AB 


Jan Nahum, İtalyan Fiat için şanstır 


Kurban 


</TEXT>
</DOC>
