<DOC>
<DOCNO> 63115 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/19/son/sondun01.html </URL>
<DATE> 2002/01/19/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD'nin Çin'e verdiği başkanlık uçağında dinleme cihazları 
</HEADLINE>
<TEXT>

     ABD'nin Çin'e verdiği bir başkanlık uçağının içinde, 20'den fazla dinleme sisteminin bulunduğu bildirildi. 
     İngiliz gazetesi Financial Times'ın Çinli askeri yetkililere dayanarak verdiği haberde, Çin Devlet Başkanı Jiang Zemin'in kullanımı için verilen bir Boeing 767 uçağının geçen Eylül ayındaki deneme uçuşu sırasında uçaktan gelen çeşitli sesler üzerine, Çin karşı casusluk servisileri yetkililerinin yaptığı inceleme sonucu bu dinleme sistemlerinin bulunduğu belirtildi. 
     Haberde, çok gelişmiş olan ve verilerini uydu yoluyla aktaran bu sistemlerin, tuvaletlerde, Jiang Zemin'in yatağının başucunda, kabin donanımının altında ve kayıt cihazları gibi yerlerde bulunduğu kaydedildi. 
     ABD tarafından Ağustos ayında verilen uçağın, Çin'e Honolulu üzerinden uçtuğu bildirildi. 
     Haberde, bu olayla ilgili olarak Çinli yetkililerin soruşturma açtığı ve hava kuvvetlerinden yaklaşık yirmi subayla uçağın teslim alınması işinden sorumlu bir devlet kuruluşundan iki yetkilinin sorgulanmak üzere gözaltına alındığı belirtildi. 
     Bu arada Boeing şirketinden bir yetkili, gazeteye yaptığı açıklamada, uçakta bu tür dinleme sistemlerinin bulunduğuna dair bilgisi olmadığını söyledi. 
     






</TEXT>
</DOC>
