<DOC>
<DOCNO> 59452 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/28/son/sondun16.html </URL>
<DATE> 2001/12/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Japon kız Kuni'nin davranışı program yapımcısını üzdü... 
</HEADLINE>
<TEXT>

     Japon Nippon TV'de yayınlanmak üzere İstanbul'da çekimleri yapılan ve bir Türk ile evlenmek isteyen Japon kızı Kuni Nakazono'yu konu alan televizyon programının yapımcısı Masato Suzuki, Türkiye'de çeşitli çevrelerde kendilerine gösterilen tepkiden üzüntü duyduklarını belirterek, ''Bizi yanlış anladılar'' dedi. 
     Suzuki, programın Türkiye ile Japonya arasındaki kültürel ilişkileri geliştirme amacı taşıdığını vurguladı. 
     Suzuki, ''Olayın, niyetimiz dışında başka boyutlara taşınmasından ötürü üzgünüz'' dedi. 
     Kuni Nakazono'nun evlenmek üzere kimseyi seçmemesi üzerine, Türk basınında ''Bu, başından beri bir oyundu, zaten kimseyi seçmeyecekti'' şeklinde haberlerin yer almasından da üzüntü duyduğunu kaydeden Suzuki, ''Böyle bir niyetimiz yoktu. Sorun galiba bu yanlış anlaşılmadan doğdu'' diye konuştu. 
     Daha önce yurtdışına hiç çıkmamış olan Kuni'nin, televizyondan duyduğu bir haber üzerine bu programa katıldığını anlatan Suzuki, şunları söyledi ''Bayan Nakazono çok ciddi birisi. Programın içeriğini dikkatle incelemeyenler bizi yanlış anladılar. Biz de böyle bir sonuçla karşılaşacağımızı bilseydik bu programı yapmazdık. 
     Medyanın tepkilerini doğrulayacağı için programı yayınlamamak gibi bir düşüncemiz yok. Ancak, daha önce 1 Ocak 2002 olarak planlanan yayın tarihi ertelendi.'' 
     
     Tokyo Büyükelçili'ne mektup 
     Bu arada, Masato Suzuki önce Türkiye'nin Tokyo Büyükelçiliği'ne Kuni'nin İstanbul serüvenini içeren, programın amacını ve olayların gelişimini açıklayan bir mektup gönderdi, daha sonra da Büyükelçilik yetkililerini ziyaret etti. 
     Suzuki mektubunda, daha önce İstanbul'da yaşayan Lee isimli bir gençle Amagi isimli bir Japon kızının aşk serüvenini konu alan programın büyük ilgi görmesi üzerine bir Türk erkeği ile evlenmek isteyen Japon kızıyla ilgili program yapmayı planladıklarını belirtti. 
     Kendilerine başvuran 20 aday arasından Fukuoka eyaletinde özürlüler evinde çalışan 24 yaşındaki Kuni'yi seçtiklerini anlatan Suzuki, ''Kuni, seçimden sonra ciddi ve istekli olarak bu projede yer almayı kabul etti'' dedi. 
     Mektubunda İstanbul'da yaşanan gelişmelere de geniş yer veren Suzuki şunları kaydetti ''Maalesef, Fukuokalı Kuni eşini seçemedi. 
     Bütün adayların Kuni'nin kalbini kazanmak üzere geldikleri anlaşılabilir bir şey. Fakat kalp sadece sözlerle kazanılamaz. Kuni, dikkatlice ve içten bir karar vermeye çalıştı. Belki de stres ve endişe gibi faktörler onu bu kararı almaya itti.'' İki ülkenin farklı kültürlere sahip olması nedeniyle yanlış değerlendirmeler yapıldığını ifade eden Suzuki, ''Kuni, TV reytingi için değil, sadece kalbinin sesini dinleyerek bir karar verdi'' dedi. 
     Suzuki, Türkiye'nin Tokyo Büyükelçiliği'ni ziyaretinde de, olayların bu aşamaya gelmesinden duyduğu üzüntüyü yineleyerek, ertelenen programın bütün hassasiyetler göz önüne alınarak, sorumluluk duygusu içinde hazırlanacağını vurguladı. 
     
     Türklerle evli Japon bayanlardan tepki 
     Öte yandan, Japonya'da Türk erkekleriyle evli Japon kadınlar da Nippon TV'ye gönderdikleri mektuplarla olaya büyük tepki gösterdiler. 
     Eşleri Türk olan Japon kadınlar, bir Japon kızının vakit geçirmek maksadıyla TV kanalı aracılığıyla yurtdışına koca aramaya gitmesinin utanç verici olduğunu belirttiler. 
     Gönderilen mektuplarda, Kuni ile evlenmek isteyen adayların işsiz oldukları ve zengin olmak için bu işe kalkıştıklarına dikkat çekildi. 
     Mektuplarda, programın böyle bir içerikle yayınlanması halinde, Japonlarla evli Türk erkeklerinin hepsinin zengin olmak amacıyla bu evlilikleri yaptıkları anlamının çıkacağı vurgulandı. 
     Bu mektuplardan birinde, ''Bu durumda, Türkiye ile ilgili Japonların ve Japonya ile ilgili Türklerin hepsinin gururu incinecek'' denildi. 
     






</TEXT>
</DOC>
