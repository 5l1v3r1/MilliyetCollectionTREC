<DOC>
<DOCNO> 90665 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/19/yasam/ayas.html </URL>
<DATE> 2002/06/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Kara Afrika’nın beyaz büyücüsü 
</HEADLINE>
<TEXT>

Bruno Metsu, önce Millilerimizin rakibi Senegal takımını yeniden yarattı, ardından Senegalli bir mankenle evlenebilmek için Müslüman oldu. İşte "Ben beyazım ama kalbim kara" diyen antrenörün başarı öyküsü... 
     PARİS Milliyet 

     2002 Dünya Kupası’nın flaş ekibi Senegal, ilk turda elenmesine katkıda bulunduğu’ Fransızların şimdi bir numaralı gözdesi... Fransızlar, aslında yenildikleri bu Batı Afrika’nın küçük ülkesinin takımına kızamadı. Çünkü bu takımda oynayan futbolculardan ikisi dışında hepsi Fransız kulüplerinde top koşturuyor, antrenörlüğünü de sevilen eski bir futbolcuları yapıyor. 
     
     Kimse istemezken... 
     Ekim 2000’de Senegal Milli Takımı’nı çalıştırmak için anlaşan Bruno Metsu, hiç ummadığı bir durumla karşılaştı. "Hiçbir iddiası olmayan bir takımda oynamak istemiyoruz" diyen ve Fransa’da yaşayan futbolcular, takımda yer almak istemiyordu. 
     Hatta, başını Fransa’nın Lens takımında oynayan Ferdinand Coly’nin çektiği, aralarında El Hadji Diouf, İsveç’i eleyen gollerin sahibi Camara ve Sarr’ın olduğu bir grup, FIFA ve kendi ülke federasyonlarına "milli takımda görev almayacaklarını" yazılı olarak bildirdi. 
     
     Beklenmeyen oldu 
     Metsu, bu isteksiz futbolculardan, önce, telefonla aradığı Diouf’u ikna etmeyi başardı. Ardından diğer futbolcular birer birer gelerek Senegal formasını giydi. Takımla ilk çalışmaya başladığında, bu sıra dışı antrenörü dünya futbol çevrelerinde kimse ciddiye almadı. Hatta futbolculara tanıdığı sınırsız özgürlük ve dansvari ilginç antrenmanları nedeniyle alay konusu bile oldu. 
     Ancak Afrika Kupası karşılaşmaları, ciddiye alınmayan Senegal’in Dünya Kupası’na uzanan öyküsünün ilk ayak sesleriydi. Finale kadar yükselen Senegal, penaltılarda Kamerun’a boyun eğdi. Bu başarının ardından 7’den 70’e tüm Senegalliler, Fransız antrenöre sempatiyle bakmaya başladı. O artık "Beyaz büyücü"ydü. Metsu da bu halka duyduğu sevgiyi, "Ben beyazım ama kalbim kara" diyerek dile getirdi. 
     
     Diğer adı Abdu Karim’ 
     Metsu’nun futbol kaderini değiştirdiği Senegal de, bu yakışıklı Fransız antrenörün kaderini değiştirmiş. şık olduğu Senegalli manken Baba N’Diaye ile evlenebilmek için dinini değiştirip Müslüman olan Metsu, isim olarak da Abdu Karim’i seçmiş. 
     Dünya Kupası maçlarında alınan başarılı sonuçların ardından masası transfer teklifleriyle dolan Metsu, Senegal Milli Takımı’ndan ayrılmayı düşünmüyor. "Bir tek neden beni bu takımdan ayırır" diyen Metsu’nun mesajı, sokaklarda bayrakla tur atan ve kendisini arayarak "Dünya şampiyonunu yendiniz. Bu bize yeter. İstiyorsanız geri dönün" diyen Devlet Başkanı Abdoulaye Wade’ye "Takıma alıp almayacağım futbolculara karışırsan bu takımı bırakırım." 
     



 YAŞAM 

















</TEXT>
</DOC>
