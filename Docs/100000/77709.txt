<DOC>
<DOCNO> 77709 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/11/spor/spo15.html </URL>
<DATE> 2002/04/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber Turu 
</HEADLINE>
<TEXT>

Çaresiz kaldılar      KULÜPLER Birliği, FIFA’nın yeni sezonda uygulamaya girecek 23 yaş üstü futbolcuların serbest kalmasıyla ilgili kararını kabul etmek zorunda kaldı. Toplantıda FIFA sirkülerinin uygulanmasının engellenemeyeceği görüşü benimsenirken, UEFA seçimlerinde Şenes Erzik’in desteklendiğinin federasyona ve UEFA’ya bildirilmesi de oy birliğiyle kabul edildi. 
     
Moratti’den garanti      INTER Başkanı Massimo Moratti, Emre ve Okan için, "Türkler bizimle kalacak" dedi. Moratti, "Genç olmaları bize gelecek için ümit veriyor. Büyük yetenekleri var. Uluslararası futbolda da tecrübeleri bulunuyor. Kadroda az yer almalarının tek nedeni sakatlıklar. Bu da, bizde çok fazla tecrübe kazanamamalarına yol açtı. Ancak ikisinin de çok iyi karakterleri var" diye konuştu. 
     
Hakemlere son uyarı      SÜPER Lig’de son dört haftaya girilirken, MHK, son seminerde hakemleri sert bir dille uyardı. Kurul, "Bu işten yüzümüzün akı ile çıkmak zorundayız. Bilginizi, deneyiminizi ve kişiliğinizi ortaya koyun. Artık hata yok" mesajını verdi. Başkan Bülent Yavuz, Türkiye liglerinde çok kritik bir döneme girildiğinin altını çizerek, "Tüm gözler alınan sonuçlardan çok, sizin üzerinizde. Başka şansınız yok, sizi son kez daha dikkatli ve cesaretli olmaya davet ediyorum" diye konuştu. 
     
Doping önlemi      TÜRKİYE liglerinde şampiyonluk ve kümede kalma mücadelesinin çekişmeli hale gelmesi Futbol Federasyonu’nu doping konusunda da önlem almaya zorladı. Federasyon daha önce Süper Lig’de haftada iki maç olan doping kontrolünü ikiye katlarken, 2. Lig A Kategorisi’nde de uygulamanın arttırılmasını kararlaştırdı. 
     
G.Doğan’a jest      AHMET DEMİRTAŞ 

     ŞİŞLİ Belediye Başkanı Mustafa Sarıgül, Gümüşhane Doğanspor’un gecesinde satın aldığı 3 bin piyango biletine çıkan arabayı kulübe bağışladı. Başkanı Mustafa Sarıgül, amaçlarının hem halka, hem de Türk sporuna hizmet olduğunu belirtirken, bağış töreninde bulunan Gümüşhane Doğanspor yöneticisi Kenan Tuncer ise verdikleri destekten dolayı teşekkür etti. 
     
Avrupa startı      49. Avrupa Grekoromen ve Bayanlar Serbest Güreş Şampiyonası bugün Finlandiya’nın Seinajoki kentinde başlıyor. Son Dünya şampiyonalarındaki başarısızlıklar nedeniyle eleştiri alan sporcularımız ilk kez 7 sıklette ter dökecek. Erkeklerde 55 kiloda Erkan Dündar, 66’da Şeref Eroğlu, 84’te Hamza Yerlikaya, 120’de Yekta Yılmaz Gül, bayanlarda 48’de Mine Döne Sarıçiçek, 55’te Zeynep Yıldırım, 63’te Neşe Yazıcı, 72’de Zarife Yıldırım mindere çıkacak. 
     
Ödüller açıklandı      TÜRKİYE Milli Olimpiyat Komitesi’nin TMOK , hayatta olmayan spor adamları adına koyduğu Olimpiyat Meşalesi Ödülleri’nin 2001 yılı sonuçları belli oldu. 15 spor büyüğü adına konulan ödüllere 19 sporcu ve spor adamı değer görüldü. Futbol Milli Takımımız, Basketbol Erkek Takımımız, milli atıcı Oğuzhan Tüzün ve tekvandocu Kadriye Selimoğlu da özel ödüle hak kazandı. 
     
İlginç kampanya      2002 Dünya Kupası’na Japonya ile birlikte ev sahipliği yapacak Güney Kore’de, yoğun bir temizlik kampanyası gerçekleştirilecek. 13 - 19 Nisan tarihlerinde 660 bin kamu görevlisi, askerler ve sivil örgüt üyeleri, süpürge ve çöp torbalarıyla şehirleri, yolları, dağları ve köyleri temizleyecek. 
     
Tehdit iddiası      ÇAYKUR Rizespor kaptanı Ümit Ozan, deplasmandaki Diyarbakırspor maçı için tehdit telefonu aldığını ileri sürdü. Cezası nedeniyle Bursaspor maçında forma giyemeyen tecrübeli oyuncu, "Bazı kişiler arayıp, yok asarız, keseriz diyorlar. Tabi ki ben bunları ciddiye almıyorum" dedi. Genel Kaptan Yılmaz Zehiroğlu da, kulübe de gelen bu tür telefonları önemsemediklerini ifade etti. 
     
UEFA gecesi      UEFA Kupası’nda finalistler bugünkü yarı final rövanş maçlarında belli olacak. İlk karşılaşmada Milan, Almanya’da Dortmund’a 4 - 0 yenilerek, tur umudunu mucizeye bırakmıştı. Feyenoord ise Inter’i 1 - 0 yenerek avantaj sağlamıştı. Feyenoord - Inter 21.30, Milan - Dortmund mücadelesi ise saat 21.45’te başlayacak. 
     
Blackburn cepten yiyor      İNGİLTERE Premier Ligi’nde Blackburn Rovers, Chelsea ile evinde 0 - 0 berabere kalarak düşme hattının hemen üstünde 36 puanla 17.’likteki yerini korudu. Blackburn’da Tugay 90 dakika başarıyla forma giyerken, Hakan Ünsal yedek soyundu. 
     



 SPOR 


























</TEXT>
</DOC>
