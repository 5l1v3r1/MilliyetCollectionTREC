<DOC>
<DOCNO> 60442 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/03/son/sontur21.html </URL>
<DATE> 2002/01/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Melih Gökçek doğalgaz fiyatını savundu... 
</HEADLINE>
<TEXT>

     Ankara Büyükşehir Belediye Başkanı Melih Gökçek, doğalgaz fiyatı konusunda Enerji ve Tabii Kaynaklar Bakanı Zeki Çakan'ın vatandaşları yanlış bilgilendirip, belediyeleri töhmet altında bıraktığını ileri sürerek, ''Kesinlikle bu zamları belediye yapmamıştır, zam BOTAŞ tarafından yapılmıştır'' dedi. 
     Gökçek, Ankara Büyükşehir Belediyesi'nde düzenlediği basın toplantısında, BOTAŞ'ın 7.3 cente aldığı doğalgazı, belediyelere 18.7 centten sattığını ifade ederek, BOTAŞ'ın gaz satışından yüzde 129 kar elde ettiğini belirtti. 
     Doğalgaz fiyatlarının ham petrol fiyatlarına göre ayarlandığını anlatan Gökçek, ''Dünyada ham petrol fiyatları iniyor. BOTAŞ, gaz fiyatlarını çıkarıyor. Sayın Bakan verdiği bilgilerle halkı yanıltıyor'' diye konuştu. 
     Dünyada petrolün 12 ayda yüzde 42 oranında ucuzladığını ifade eden Gökçek, şunları söyledi 
     ''BOTAŞ ise dolar fiyatının artışına göre yüzde 25 zam yapmıştır. 
     Yani bu hesaba göre BOTAŞ doğalgaz satışından yüzde 67 oranında fahiş kar elde ediyor. Buna rağmen BOTAŞ'ın zarar ettiği söyleniyor. 
     Doları artıran ben değilim, önce bunun hesabını versinler. 
     Büyükşehir Belediyesi, halka yaptıkları katkılarla her ay bir ailenin bütçesine asgari ücret miktarında yardımda bulunuyor. Halka bu kadar yardımcı olan bir belediye doğalgazı fahiş fiyatla satabilir mi 
     Bizim doğalgaz üzerine koyduğumuz yüzde 45 karın zaten yüzde 10'u kur farkına gidiyor. Geriye kalıyor yüzde 35. Yüzde 13 oranında geriye dönük borçlarımızdan dolayı BOTAŞ'a ödeme yapıyoruz. Kalan yüzde 22 ile de yatırım yapıyoruz, personel giderleri, kırtasiye, reklaj istasyonlarının bakım masrafları ödeniyor. Kesinlikle bu zamları belediye yapmamıştır, zamlar BOTAŞ tarafından yapılmıştır.'' 
     
     Yüzde 5 oranında indirim yaptık 
     Melih Gökçek, doğalgazın satış fiyatından yüzde 5 oranında indirim yaptıklarını belirterek, ''Biz diyoruz ki BOTAŞ şu yüzde 13'lük geriye dönük borçlarımızı kış ayları içinde ertelesin. 
     Doğalgazda yüzde 13'lük bir daha indirim yapalım'' dedi. 
     Gökçek, Ankara'da doğalgazın metreküpünün şu an 420 bin liraya satıldığını kaydetti. 
     






</TEXT>
</DOC>
