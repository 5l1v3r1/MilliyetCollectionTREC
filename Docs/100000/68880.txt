<DOC>
<DOCNO> 68880 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/21/son/sontur10.html </URL>
<DATE> 2002/02/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Hacı adayları Arafat'ta 
</HEADLINE>
<TEXT>

     Muhammet İspirli bildiriyor- Kutsal topraklarda bulunan yaklaşık 2 milyon Müslüman, Arafat'ta vakfe yaptı. 
     Mekke'deki hacı adayları, Kabe'de tavaf, ziyaret ve ibadetlerini yaptıktan sonra Arafat'a geçtiler. 
     Arafat'taki çadırlarına yerleşen 100 bin dolayında Türk hacı adayı, burada ibadetlerini sürdürüyor. Hacı adayları, sıcaklığın 40 dereceyi bulduğu ortamda çadırlarından çıkmamaları için zaman zaman anonslarla uyarılıyorlar. 
     Diyanet İşleri Başkanlığı'nın Arafat'ta kurduğu sahra hastanelerinde rahatsızlanan hacı adaylarına ilk müdahaleler yapılıyor. 
     
     Yılmaz'ın vakfe konuşması 
     Diyanet İşleri Başkanı Mehmet Nuri Yılmaz, anons çadırından yaptığı vakfe konuşmasında, ''Arafat vakfesi, adeta kıyametin ve mahşerin bir provasıdır'' dedi. 
     ''Vakfeden maksat, insanın Allah'a, kainatın yaratılış seyrine daha çok vakıf olması, bunun şuuruna yaklaşmasıdır'' diyen Yılmaz, şöyle devam etti 
     ''Hac ibadeti manevi, ferdi, sosyal pek çok derin hikmetleri ve yararları olan ibadettir. Dünyanın dört bucağından dilleri başka, renkleri değişik, yurtları ve ırkları farklı, genç, ihtiyar, kadın, erkek, amir, memur milyonlarca Müslümanı her yıl birleştiren bu benzersiz ibadetin dönüştürücü kudretini kelimelerle ifade etmek mümkün değildir.'' Yılmaz, daha sonra vakfe duasını yaparak, Türkiye'deki ekonomik sıkıntıların da bir an önce giderilmesi, bolluk ve bereket dileğinde bulundu. Türkiye'nin doğu ve güneydoğu bölgelerinde yaşanan kuraklığın sona ermesi için de yağmur duası yapıldı. 
     Arafat'taki hacı adayları, buradaki ibadetlerinin ardından Müzdelife'ye geçerek, vakfe yapıp şeytana atmak için taş toplayacaklar. 
     






</TEXT>
</DOC>
