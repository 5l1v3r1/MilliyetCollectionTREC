<DOC>
<DOCNO> 99365 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/01/son/soneko05.html </URL>
<DATE> 2002/08/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Temmuz ayında en iyi getiri borsa ve dövizden oldu 
</HEADLINE>
<TEXT>

     Temmuz ayında başlıca tasarruf araçları içinde en iyi getirileri Borsa ile döviz sağladı. 
     Geçen ay siyasette yaşanan şok gelişmelere bağlı olarak dalgalanan İMKB endeksi, genelde yükseliş yönünde seyir izledi. Siyasi istikrarsızlığın arttığı ve Türkiye'nin erken seçime odaklandığı temmuz ayında Borsa endeksi, tüm bu gelişmelere rağmen yüzde 9.1 artış kaydetti. 
     Ancak endeks, ilk yarıdaki hızlı kan kaybı dolayısıyla, temmuzdaki yükselişine karşın, 2001 sonundaki düzeyinin yüzde 25.7 altında kaldı. Endeks, geçen yılın temmuz ayı sonundaki düzeyinin ise yüzde 3.2 üzerinde oluştu. 
     
     DÖVİZ KAZANDIRMAYA DEVAM ETTİ 
     Dövizde, Başbakan Ecevit'in rahatsızlanmasıyla birlikte mayıs ayında başlayan hızlı artış trendi temmuzda da sürdü. 
     Geçen ay dolar yüzde 7.6 artarken, önceki iki ayda dolara göre çok daha hızlı artışlar kaydeden eurodaki aylık getiri oranı yüzde 5.9'da kaldı. Geçen ay en hızlı artışı yüzde 9.9'la sterlin kaydetti. Japon Yeni de yüzde 6.6 değerlendi. 
     Ocak-temmuz döneminde dolar yüzde 16.7 oranında getiri sağladı. Bu dönemde euronun getirisi ise yüzde 29'a ulaştı. 
     Anılan dönemde sterlin yüzde 25.8, yen yüzde 26.6 değerlendi. 
     Son bir yılda dolar yüzde 27.6, euro yüzde 42.7 kazandırdı. Yıllık artış oranı sterlinde yüzde 40.2, yende yüzde 32.8 olarak gerçekleşti. 
     
     MEVDUATIN GETİRİSİ 
     Mevduat faizleri geçen ay bir miktar yükseldi. Temmuz başında açılan üç ay vadeli mevduatın stopajdan arındırılmış aylık net getirisi yüzde 3.5, altı ay vadelinin aylık getirisi yüzde 3.7, bir yıl vadelinin getirisi de yüzde 4 olarak hesaplandı. 
     Yılbaşında açılan ve sürekli aynı vade ile yenilenen üç ay vadeli mevduatın ocak-haziran dönemi bileşik getirisi yüzde 30.5, altı ay vadeli mevduatın bileşik getirisi de yüzde 32.3 oldu. Aynı tarihte açılan bir yıl vadeli mevduatta anılan dönemde teorik olarak yüzde 34.1 oranında faiz birikti. 
     Son bir yılda üç ay vade ile çevrilen mevduat hesaplarının bileşik getirisi yüzde 62.2, altı ay vadeli mevduatın getirisi de yüzde 62.4'e ulaştı. Temmuz sonunda vadesi dolan bir yıl vadeli mevduat net yüzde 50 getirdi. 
     
     KAMU KAĞITLARI 
     İKMB devlet iç borçlanma senetleri performans endeksine göre geçen ay bir ay vadeli kamu kağıtlarının getirisi yüzde 2.2, üç ay vadelilerin yüzde 3.2, altı ay vadeli kağıtların 
     getirisi de yüzde 5 olarak gerçekleşti. 
     Ocak-temmuz döneminde bir ay vadeli kağıtlar yüzde 16.6, üç ay vadeliler yüzde 22.7, altı ay vadeliler yüzde 31 
     kazandırdı. Son bir yılda da bir ay vadelilerden yüzde 34.5, üç ay vadelilerden yüzde 45.8, altı ay vadelilerden yüzde 64.3 getiri elde edildi. İstanbul Altın Borsası'nda oluşan kapanış fiyatlarına göre temmuz ayında altındaki değerlenme oranı ise yüzde 3.7 düzeyinde gerçekleşti. Altının ilk yedi aydaki getirisi yüzde 29, son bir yıldaki getirisi yüzde 45.7 olarak hesaplandı. 
     





</TEXT>
</DOC>
