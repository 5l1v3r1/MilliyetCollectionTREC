<DOC>
<DOCNO> 96050 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/16/son/soneko06.html </URL>
<DATE> 2002/07/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Otomotiv Sektörü "Tatil"e çıkıyor... 
</HEADLINE>
<TEXT>

     Türk otomotiv sektörünün üretim, ihracat ve istihdam açısından ilk sıralarda yer alan kuruluşları, Temmuz ve Ağustos aylarında değişik sürelerde üretimlerine ara verecekler. 
     OYAK Renault'da çalışan 2 bin 980 işçi, üretimin yapılmayacağı 26 Temmuz-26 Ağustos arasındaki bir ay süresince dönüşümlü olarak yıllık izinlerini kullanacaklar. İşçilerin yaklaşık 300'ünün fabrikadaki bakım ve onarım işlerinde görevlendirileceği açıklandı. Üretimin çift vardiya olarak devam ettiği OYAK Renault'da, halen ''Clio Symbol'', ''Megan Sedan'' ve ''Megan Wagon'' modelleri üretiliyor. ''Megan II''nin üretimine ise gelecek yıl başlanması planlanıyor. 
     TOFAŞ-FİAT ise 5-25 Ağustos tarihleri arasında üretimini durduracak. Fabrikada görevli 3 bin 600 işçiden 3 bine yakın bölümü, üretimin 3 vardiya sürdüğü hafif ticari araç segmentindeki ''Doblo'' bandında çalışıyor. 
     ''Kuş serisi'' olarak bilinen ''Doğan'', ''Şahin'' ve ''Kartal''ın seri üretimine son verilen fabrikada, halen ''Palio'', Palio Weekend'', ''Albea'', ''Marea'' ve ''Brava'' modelleri üretiliyor. 
     TOFAŞ-FİAT'da günde 350-400 araç üretiliyor. 
     Yılın ikinci yarısından itibaren yeni projelerini devreye sokan Toyota 12-19 Ağustos, Ford Otosan ise 26 Temmuz-5 Ağustos tarihleri arasında üretimine ara verecek. 
     Toyota, ''Toyota Corolla'' ile Ford Otosan da ''Ford Transit'' ve ''Ford Transit Connect'' modelleriyle ağırlıklı olarak ihracata çalışıyor. 
     





</TEXT>
</DOC>
