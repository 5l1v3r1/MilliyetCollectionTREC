<DOC>
<DOCNO> 63447 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/21/son/sonspo21.html </URL>
<DATE> 2002/01/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Trabzon Valisi "Yaşananlar, gençlerin bir anlık tehevvürü.." 
</HEADLINE>
<TEXT>

     Trabzon Valisi Adil Yazar, Trabzonspor-Beşiktaş maçında yaşanan olayların, Trabzonsporlu gençlerin yenilgi karşısındaki bir anlık tehevvürü olduğunu söyledi. 
     Vali Yazar, düzenlediği basın toplantısında, maç öncesinde ve maç esnasında geniş güvenlik önlemleri alındığını belirtti. 
     Beşiktaşlı futbolcu, yönetici ve taraftarlar geniş güvenlik önlemleri altında stada sokulduklarını ifade eden Vali Yazar, şunları söyledi 
     ''Maç 85. dakikaya kadar centilmenlik içinde geçmiştir. Ancak beşinci golden sonra yaşanan olaylar, Trabzonsporlu gençlerin yenilgi karşısında bir anlık tehevvürüdür. Bazı gençlerimiz koltukları kırmış ve bir anda koltukları kıranların sayısı artmıştır. Bu uzun zamandan beri Trabzonsporlu taraftarda, elde edilemeyen başarıların yarattığı gerilimin dışa yansımasıdır. 5-0'lık yenilgi bu menfi tepkiyi doğurmuştur.'' Vali Yazar, olaylarla ilgili olarak 32 kişinin gözaltına alındığını anımsatarak, ''Bu kişilerin haklarında devlet malına karşı ızrar suçundan gerekli işlemler yapılacaktır. Statta meydana gelen 15-20 milyarlık zarar da en kısa zamanda karşılanarak, stat eski 
     haline getirilecektir'' diye konuştu. 
     Bu tür olayların maçlarda yaşandığını ancak yine de hoş görülmemesi gerektiğini vurgulayan Vali Yazar, ''Olayların büyütülmemesi gerek. Yaşanan olaylarda gruplar karşı karşıya gelmemiştir. Taraftarlar arasında kavga çıkmamıştır. Burada yalnızda mala karşı bir ızrar söz konusudur. Alınan geniş güvenlik önlemleri ile başka olayların çıkması önlenmiştir. Emniyet güçlerimiz bu konuda son derece dikkatli davranmışlardır'' ifadelerini kullandı. 
     






</TEXT>
</DOC>
