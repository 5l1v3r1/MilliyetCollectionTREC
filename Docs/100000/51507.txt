<DOC>
<DOCNO> 51507 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/10/dunya/adun.html </URL>
<DATE> 2001/11/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Mezar-ı Şerif artık ittifakın 
</HEADLINE>
<TEXT>

Kuzey İttifakı komutanlarından Raşid Dostum, stratejik önem taşıyan kenti tamamen ele geçirdiklerini bildirdi. Taliban kaynakları da gelişmeyi doğruladı 
     DIŞ HABERLER SERVİSİ 

     Afganistan'da Taliban yönetimine karşı savaşan Kuzey İttifakı birliklerinin ABD'nin yoğun hava bombardımanı desteğinde dün akşam ülkenin kuzeyindeki büyük stratejik öneme sahip Mezar -ı Şerif kentine girdikleri bildirildi. 
     İttifak komutanlarından Özbek General Raşid Dostum, kente saat 20.00 sıralarında girildiğini, çatışmalarda 500 Taliban askerinin öldüğünü ve 500'ünün de esir alındığını duyurdu. Dostum, 90 kadar Kuzey İttifakı askerinin de öldüğünü ifade etti. 
     
     Taliban kolay teslim oldu 
     İttifak komutanlarından Atta Muhammed'in sözcüsü Muhammed Eşref Nedim de, Taliban'ın Mezar - ı Şerif'ten çarpışmadan çekildiğini ve kenti tamamen ele geçirdiklerini duyurdu. Muhalif komutanların açıklamalarının ardından Pakistan merkezli Taliban yanlısı Afgan İslami Basın Ajansı AIP , İttifak güçlerinin kente girdiğini doğruladı. 
     İttifak komutanlarından Hacı Muhammed Muhakkik de, Mezar - ı Şerif yakınlarında bulunan Dehdadi Havaalanı'nı ele geçirdiklerini bildirdi. Stratejik önem taşıyan Dehdadi Havaalanı, Taliban'ın 18. Tümeni'nin denetiminde bulunmaktaydı. 
     
     ABD’den temkinli açıklama 
     Pentagon’dan yapılan açıklamada ise, kentin düştüğünü doğrulamak için henüz erken olduğu dile getirilerek, "Neler olup bittiğini söylemek çok güç. Çatışmalar sürüyor" denildi. 
     



 DÜNYA 












</TEXT>
</DOC>
