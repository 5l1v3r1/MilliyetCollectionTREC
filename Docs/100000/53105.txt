<DOC>
<DOCNO> 53105 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/19/son/sontur14.html </URL>
<DATE> 2001/11/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Tarkan mahkemeye çıktı, erkek erkeğe fotoğraflarını savundu 
</HEADLINE>
<TEXT>

     Pop müzik sanatçısı Tarkan Tevetoğlu, erkek arkadaşlarıyla çekilmiş fotoğraflarını basına sızdırdığı gerekçesiyle bir sanık hakkında açılan davada ''müşteki'' sıfatıyla ifade verdi. 
     Mahkeme hakimi Niyazi Aydın, duruşma salonunda fotoğraf ve görüntü almalarına izin verilen basın mensuplarının izdihama yol açmaları nedeniyle sanatçıya, ''Tabii siz dünya starısınız. Bu ilgi normal'' dedi. 
     Kimlik tespitinin ardından söz verilince sanıktan şikayetçi olduğunu söyleyen Tevetoğlu, şantaj yapan kişilerin doğrudan kendisiyle temas kurmadıklarını ve menajerlerini aradıklarını bildirdi. 
     Fotoğraflar karşılığında 235 bin dolar para istendiğini belirten Tevetoğlu, ''Ben kendileriyle görüşmedim, ama görüşmeler kayıt edildiği sırada ben de odadaydım. 'Bu parayı ödemezseniz sizi rezil ederiz' dediler'' şeklinde konuştu. 
     Parayı kesinlikle ödemeyeceğini söylemesi üzerine ABD'den Türkiye'ye gelen sanığın, menajeri Uygar Ataç'la bağlantı kurduğunu ve bu sefer 135 bin dolar istediğini kaydeden Tevetoğlu, sanığın fotoğrafları bir televizyon kanalına vereceğini ve televizyon kanalının bu parayı karşıladığını söylediğini öne sürdü. 
     Bir süre sonra fotoğrafların televizyonda yayınlandığını belirten Tarkan Tevetoğlu, bir daha sanıkla görüşme olmadığını söyledi. 
     
     Kimse kimsenin hayatına karışamaz 
     ''Bundan birkaç ay önce titrek bir sesle ve öfkeli bir şekilde açıklama yaparken, sanki özel hayatına müdahale edenler değil de kendisi suçluymuş, yargılanıyormuş gibi hissettiğini'' anlatan Tarkan Tevetoğlu, kendisinin de hayatına müdahale edenler gibi davrandığını ve onların yöntemleriyle mücadele ettiğini bildirdi. 
     Herkesin hayatının kendisine ait olduğunu ve bunu savunmak için duruşmaya katıldığını belirten Tevetoğlu, sözlerini şöyle sürdürdü 
     ''Kimse kimsenin hayatına karışamaz. Kimsenin başkasının hayatını yönlendirmeye ve şantaja hakkı yok. Bunu yapanların en ağır şekilde cezalandırılmalarını istiyorum. Vereceğiniz karar özel yaşamın dokunulmazlığı ilkesi yönünden çok önemli.'' Bunun üzerine Hakim Niyazi Aydın da, ''Bu bir suçtur. Ne ilktir ne de sondur. Gereken ceza zaten verilmektedir. Bunu söylemenize gerek yok'' dedi. 
     Adli Emanet'te bulunan fotoğrafların davanın konusunu oluşturan fotoğraflar olup olmadığının tespitine karar veren Hakim Aydın, eksikliklerin tamamlanması için duruşmayı erteledi. 
     Duruşma sonrası basın mensuplarının sorularını yanıtlayan Tarkan Tevetoğlu, ''İçeride, hakları tamamen bana ait olan hayatımı savundum. 
     Rayting uğruna insanların kişisel hayatlarının ortaya dökülmemesi gerektiğine inanıyorum. Bunun için buraya geldim'' dedi. 
     Duruşma öncesinde ve sonrasında adliye personelinin yoğun ilgi gösterdiği Tarkan Tevetoğlu, adliye binasının önünde bekleyen piyangocudan da 10 milyon lira karşılığında 5 tane çeyrek bilet satın aldı. 
     Klibindeki öpüşme sahneleriyle de tartışma yaratan Tevetoğlu, otomobiline binerken basın mensuplarına ''Öpüşmeyi sormadınız '' dedi. 
     
     İddianameden 
     İstanbul Cumhuriyet Savcısı Metin Küçükerdem tarafından hazırlanan iddianamede, sanık Süleyman Şahin'in, ABD'de bir taşıma şirketinde şoför olarak çalıştığı belirtilerek, soruşturma sonucu haklarında takipsizlik kararı verilen Ayşe Çamlı ile Miraç Fatih Çamlı'nın da sanığın eşinin kardeşleri olduğu anlatılıyor. 
     Olayın tanıklarından turizmci Mehmet Sahir Tok'un, Marmaris'te çalışmaya başlayan Ayşe Çamlı'dan, Süleyman Şahin'de Tarkan Tevetoğlu'nun çıplak fotoğrafları olduğunu, bunları televizyonlara satmaya çalıştığını öğrendiği kaydedilen iddianamede, Tok'un da konuyu arkadaşı olan İstanbul Plak'ın sahibi Mehmet Söğütlü'ye aktardığı bildiriliyor Mehmet Sahir Tok'un, Ayşe Çamlı aracılığıyla Tarkan Tevetoğlu adına fotoğrafların kendisine verilmesi için o dönemde ABD'de bulunan Süleyman Şahin'le temasa geçtiği ifade edilen iddianamede, Şahin'in fotoğraflar için önce sanatçıdan 235 bin dolar istediği belirtiliyor. 
     Türkiye'ye çağrılan Şahin'in Dedeman Oteli'ne yerleştiği, bundan sonra yaptığı görüşmelerde şantaja başladığı ve fiyatı 135 bin dolara kadar düşürdüğü anlatılan iddianamede, daha sonra şantajdan vazgeçerek, fotoğraflardan kurtulmak amacıyla Show TV'nin İzmir Bürosu'na verdiği kaydediliyor. 
     İddianamede, sanığın, eylemine uyan ''Tehdit ederek çıkar sağlamak'' suçundan 1 ile 3 yıl arasında hapis cezasına çarptırılması isteniyor. 
     






</TEXT>
</DOC>
