<DOC>
<DOCNO> 97940 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/25/son/sondun47.html </URL>
<DATE> 2002/07/25/ </DATE>
<TIME>  </TIME>
<AUTHOR>  </AUTHOR>
<HEADLINE>
İngiltere'de 11-15 yaş gurubunda uyuşturucu kullanımı hızla artıyor 
</HEADLINE>
<TEXT>

     İngiltere'de, hükümete bağlı birimlerin elindeki istatistiklere göre, 11-15 yaş grubunda uyuşturucu kullanımı hızla artıyor. 
     İstatistikler, geçen yıl içinde uyuşturucu kullanan 11 yaşındaki çocukların oranını yüzde 6 olarak verirken, uyuşturucu kullanımının özellikle okullarda yayıldığına dikkat çekiyor. 15 yaşındaki gençler arasında ise yüzde 39 olarak belirlenen uyuşturucu kullananların oranı, uzmanlar tarafından ''ürkütücü'' olarak değerlendiriliyor. 
     11-15 yaş grubundakilerin yüzde 20'sinin geçen bir yıl içinde uyuşturucu kullandığına işaret eden yetkililer, uyuşturucu kullanan gruba uygulanan ankette de, geçen bir ay içinde en az bir kez uyuşturucu kullananların oranının yüzde 12 olduğunu açıkladı. 
     2001 yılı içinde söz konusu yaş grubundakilerin en çok kullandıkları uyuşturucu maddeler arasında yüzde 13 ile birinci sırayı esrarın aldığı, bunu yüzde 1'lik oranlarla eroin ve kokainin izlediği, yüzde 4 oranıyla da diğer A sınıfı uyuşturucuların kullanıldığı belirlendi. 
     Uyuşturucunun 16-24 yaş grubundaki gençlerde de yaygın biçimde kullanıldığına işaret eden istatistikler, bu grubun yüzde 29'unun geçen bir yıl içinde uyuşturucu kullandığını, uyuşturucu kullananların yüzde 18'inin ise geçen bir ay boyunca en az bir kez uyuşturucu aldığını ortaya koyuyor. Bu grupta da esrar yüzde 26'lık bir oranla ilk sırayı alırken, yüzde 6'lık bir grup amfetaminler, yüzde 5'lik bir grup ise ecstasy kullanıyor. 
     Aynı yaş grubunda yüzde 6 oranındaki genç kokain, yüzde 4 oranındaki genç keyip verici haplar ve yüzde 1 oranındaki genç ise eroin kullandığını ifade ediyor. 
     Hükümetin İstatistik Enstitüsü tarafından açıklanan bu rakamların suç, sosyal ve eğitim araştırmaları sırasında elde edilen veriler ve polis kayıtlarına dayandırıldığı belirtildi. 
     





</TEXT>
</DOC>
