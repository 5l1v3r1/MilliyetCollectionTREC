<DOC>
<DOCNO> 73462 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/19/son/sonspo11.html </URL>
<DATE> 2002/03/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Gaziantepspor'da 4 oyuncu Fenerbahçe maçında yok... 
</HEADLINE>
<TEXT>

     Gaziantepspor Teknik Direktörü Samet Aybaba, UEFA Kupası'na katılma iddiasından uzaklaşmamak için kaybetmemek zorunda olduklarını ve Fenerbahçe karşılaşmasından puan veya puanlarla dönmenin hesabını yaptıklarını söyledi. 
     Aybaba, yaptığı açıklamada, sakat ve cezalı oyuncular nedeniyle kadro kurmakta zorlandığını, takımımın her kaybettiği maç sonrası UEFA Kupası iddiasından biraz daha uzaklaştığını kaydetti. 
     Oynanan maçları artık unuttuklarını, şimdi kalan 7 maçı en az kayıpla kapatarak, tek hedefleri olan UEFA Kupası'na katılmayı düşündüklerini ifade eden Aybaba, şu değerlendirmeyi yaptı 
     ''Sakat, cezalı ve formsuz oyuncular nedeniyle genç ve tecrübesiz oyunculara görev veriyorum. En azından Gaziantepspor'un gelecek yıllardaki iskelet kadrosunu kuruyoruz. Fenerbahçe için normal bir çalışma programı uyguluyorum. Çünkü oyuncuları böyle büyük maçlarda motive etmek daha zor. Zaten oyuncular böyle maçlarda olağanüstü gayretli ve müthiş bir kazanma arzusu ile oynarlar. Sahaya iyi bir taktikle yayılıp rakibimizi yenmek istiyoruz.'' Perşembe gününe kadar hazırlıklarını sürdürecek olan Gaziantepspor'da cezalı Fatih, sakat olan Ramazan, Volkan, Hasan Yurt ile formsuzluğu nedeni ile Mehmet Polat ve Ömer'in oynamayacağı öğrenildi. 
     Bu arada, teknik direktör Samet Aybaba yönetiminde hafif çalışma yapan futbolcular, bir lokantada yemek yedi. Futbolcuların neşeli oldukları gözlenirken, Brezilyalı Cesar, Santos, Parreria ve Viola, yöre ve özellikle Gaziantep yemeklerini çok sevdiklerini belirttiler. 
     






</TEXT>
</DOC>
