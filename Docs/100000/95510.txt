<DOC>
<DOCNO> 95510 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/13/son/sondun15.html </URL>
<DATE> 2002/07/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Bush "NATO'nun düşmanı artık komünizm değil terörizm" 
</HEADLINE>
<TEXT>

     ABD Başkanı George Bush, NATO'nun savaşının bundan böyle ''komünizme karşı değil terörizme karşı'' olduğunu söyledi. 
     Polonya Cumhurbaşkanı Aleksander Kwasniewski'nin gelecek hafta başkent Washington'a yapacağı ziyaret öncesinde Polonya basınına demeç veren Bush, ''Düşman değişti, savaş meydanı değişti, buna bağlı olarak da NATO'nun misyonu değişti, savunma misyonu olan NATO'nun hedeflerini değiştirmesi gerekiyor'' diye konuştu. 
     Bush, ''Rusya artık bir düşman değildir'' dedi ve NATO'nun Batı Avrupa'yı komünizme karşı korumak görevinden 11 Eylül'de ABD'ye yapılan saldırılar gibi terörist tehlikelerden koruması görevini üstlenmeye geçmesi gerektiğini vurguladı. 
     NATO'nun 21. yüzyılın yeni gerçeklerine ayak uydurması gerektiğini belirten Bush, ''Güçlerimiz çok daha hafif donanımlı ve hızlı olmalıdır. Özel birlikler hızla eyleme geçmeye hazır hale getirilmelidir'' dedi. 
     Bush, yeni üyeler hakkındaki bir soruya, ''Benim bundan yana olduğum biliniyor, tabii ülkelerin üye olmaları için gereken koşulları sağlamaları halinde'' dedi, ancak Rusya'nın üyeliği hakkında doğrudan konuşmamayı tercih ederek, NATO ile Rusya arasındaki bağların yeni anlayışın gelişmesine olanak sağlaması gerektiğini belirtmekle yetindi. 
     





</TEXT>
</DOC>
