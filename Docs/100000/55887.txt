<DOC>
<DOCNO> 55887 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/06/son/sonspo20.html </URL>
<DATE> 2001/12/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Nihat, Sociedad yöneticileri ile İstanbul'a geldi 
</HEADLINE>
<TEXT>

     İspanya'ya, Real Sociedad takımıyla sözleşme imzalamaya giden, ancak sağlık kontrollerinde sol dizinde iltihaplanma belirlenen Beşiktaşlı futbolcu Nihat Kahveci, İspanyol kulübünden 2 yöneticiyle birlikte tedavisi için İstanbul'a geldi. 
     Real Sociedad Kulübü yöneticisi ve basın sözcüsü Jose Luis Barreuetxea, Atatürk Havalimanı'nda yaptığı açıklamada, Nihat'ın transferine hala sıcak baktıklarını söyledi. 
     Nihat'ın dün yapılan sağlık kontrolünde sol dizinde iltihaplanma belirlendiğini belirten Jose Luis, şunları kaydetti 
     ''Doktor kontrolleri sonucu, Nihat'ın bir operasyon geçirmesi gerektiği söylendi. Henüz Real Sociedad Kulübü tarafından imza atılmadığı için, bu operasyonun Beşiktaş Kulübü tarafından yapılması gerekir. Biz hala Nihat'ın transferi konusunda ilgiliyiz. Tedavisi yapıldıktan sonra Nihat'ın transferi gerçekleşecek. 
     Bizim Nihat ile birlikte gelmekteki amacımız, bu transfere hala sıcak baktığımızı açık biçimde belirtmek için. Çünkü Nihat, öğrendiğimize göre Türkiye'de çok sevilen bir oyuncu. Kaldığı 2-3 günde İspanya'da da kendisini inanılmaz biçimde sevdirdi. İspanyol basını, yöneticiler ve taraftarlar Nihat'a kucak açtı. Onlar da bu transferin gerçekleşmesini istiyor. Biz, bu anlamda kendisine Türkiye'ye dek eşlik ederek desteklediğimizi ve kulubün bu transfere hala sıcak baktığını belirtmek istedik. Bu arada, Beşiktaş Kulubü'ne de Nihat konusundaki çok olumlu yaklaşımları için teşekkür ediyoruz.'' Nihat da açıklamasında sol dizinde sorun çıktığını belirterek, ''Sağlık kontrolünden geçtikten sonra imza atacaktım. Şu anda doğru olan yapıldı. Geri geldim. Ancak bu, işimin bittiği anlamına gelmez'' dedi. 
     Nihat, İstanbul'da bir operasyon geçireceğini ve iyileştiği takdirde yeniden İspanya'ya gideceğini kaydederek, ''Orada transfer 30 Ocak'a kadar devam ediyormuş. Şu anda 1.5 ay var. Menisküs de sürse sürse 1 ay sürer. En kısa zamanda kontrolden geçip ameliyat olacağım'' diye konuştu. 
     






</TEXT>
</DOC>
