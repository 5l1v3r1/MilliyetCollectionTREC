<DOC>
<DOCNO> 53895 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/24/son/sondun08.html </URL>
<DATE> 2001/11/24/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD komandoları merkezden bağımsız operasyonlar düzenliyor 
</HEADLINE>
<TEXT>

     Afganistan içindeki Amerikan komandolarına, düşmanı pusuya düşürerek öldürme planları ve eylemini, merkez komutanlığına sormadan gerçekleştirme yetkisi verildiği öne sürüldü. 
     The Washington Times gazetesi, askeri yetkililere dayanarak verdiği haberinde, Taliban askerleri ve El Kaide teröristlerinin yok edilmesi için, Amerikan komandolarının geniş yetkiyle donatıldığını yazdı. 
     Haberde son iki hafta içinde, Amerikan askerlerinin, küçük ekipler halinde düşmanı tuzağa düşürdüğü ve pekçok kişiyi öldürdüğü kaydedildi. 
     Gazeteye konuşan bir yönetim yetkilisi, ''yüzlerce düşmanın'' öldürüldüğünü, ancak Amerikan tarafının kayıp vermediğini iddia etti. 
     Habere göre, Amerikan komandoları, Güney Afganistan'da küçük ekipler halinde geceleri Taliban ve El Kaide askerlerini hedef alıyorlar. Washington Times'a göre, komandolar, merkez komutanlığından onay almayı beklemeden, düşmanın yerini tespit ederek saldırıyorlar. 
     Bir yönetim yetkilisi gazeteye, ''İstihbarat çok kırılgan bir şey. 
     Bu komandolara, doğrudan eylemi planlama ve uygulama özgürlüğünü tanımazsanız, hedefi kaçırabilirsiniz'' diye konuştu. 
     Haberde, bu komandoların kamplarının bulunmadığı, operasyonları sırasında gerekirse, toprak üzerinde uyudukları da belirtildi. 
     






</TEXT>
</DOC>
