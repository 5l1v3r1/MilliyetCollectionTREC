<DOC>
<DOCNO> 82167 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/05/siyaset/siy04.html </URL>
<DATE> 2002/05/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Yılmaz’dan AB’ye Farklı davranmayın 
</HEADLINE>
<TEXT>

Köln Üniversitesi’nde konferans veren Başbakan Yardımcısı Mesut Yılmaz konuşurken 20 kadar DHKP-C’li pankart açtı 
     MEHMET AKTAN Köln 

     Başbakan Yardımcısı Mesut Yılmaz, bir zamanlar öğrenci olarak iki sömestr okuduğu Köln Üniversitesi’nde, önceki akşam Türkiye ve Avrupa Birliği AB üzerine bir konferans verdi. Yılmaz konuşurken salonun arka sıralarında protestoda bulunan 20 civarında DHKP - C’li genç, pankart açıp slogan attı. Salondaki büyük çoğunluk ise, oturdukları sıralara vurarak ve yuhlayarak bu grubu protesto etti ve küçük grup herhangi bir olay çıkmadan salonu terk etti. 
     Üniversite rektörü ve öğrencilerin oluşturduğu 600 kişilik bir gruba konuşan Yılmaz, AB’nin, diğer aday ülkelerin tam üyeliği konusunda kararlar alırken Türkiye’yi bir kenarda bırakamayacağını vurguladı. "Tam üyelik müzakereleri konusunda Türkiye’ye bir takvim verilmesine ve açık bir perspektif sağlanmasına ihtiyacımız var" diyen Yılmaz, Avrupa Konseyi’nin diğer aday ülkelere uyguladığı kriterleri Türkiye’ye de uygulaması durumunda, Türkiye’nin dışarıda kalmasının söz konusu olmayacağını kaydetti. Bunun tersi olması durumunda diğer adaylarla Türkiye arasında boşluğun büyüyeceğini, bunun kapatılamaması halinde de Türkiye’nin adaylığının anlamsız bir hedefe dönüşeceğini belirten Yılmaz, "Türkiye’ye açık bir tam üyelik perspektifi verilmesi, bizim reform sürecimizi hızlandırmamıza da yardımcı olacaktır" dedi. 
     



 SİYASET 












</TEXT>
</DOC>
