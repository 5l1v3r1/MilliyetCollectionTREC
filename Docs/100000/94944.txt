<DOC>
<DOCNO> 94944 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/10/son/sontur17.html </URL>
<DATE> 2002/07/10/ </DATE>
<TIME>  </TIME>
<AUTHOR>  </AUTHOR>
<HEADLINE>
AK Parti de MHP'ye çattı "AB'yi engellemeyi kazanım sayıyorlar" 
</HEADLINE>
<TEXT>

     AK Parti TBMM Grup Başkanvekili Salih Kapusuz, MHP'nin erken seçimin 3 Kasım'da yapılması önerisini değerlendirirken, ''Korkuya dayalı hesap mı yapıyorlar, yoksa AB sürecindeki engellemeyi kazanım mı kabul ediyorlar Bunun hesabını versinler'' dedi. 
     Kapusuz, Parlamento'da düzenlediği basın toplantısında, erken seçim tartışmalarına değindi. Türkiye'de yeni bir dönemin başladığını, herkesin hesabını doğru yapması gerektiğini belirten Kapusuz, seçimin ülke gündemine oturduğunu, tüm şartların olgunlaştığını ve her kesimin seçim istediğini savundu. 
     Kapusuz, ''Başbakan Bülent Ecevit, seçim olmaz, Meclis'i açmam, çekilmem ve vekalet dahil hiçbir kapıyı açmam diyor. Adeta kapıyı kilitlemiş, paslı anahtarını Oran'daki evine taşımış, anahtarı bendedir mantığından hareketle her şeyi tıkamaktadır'' dedi. 
     İktidar ortakları Mesut Yılmaz ve Devlet Bahçeli'nin de Türkiye'nin önünü tıkamaya ortak olduğunu ileri süren Kapusuz, şöyle konuştu 
     ''Kopan kıyamet ve fırtınayla Bahçeli ilgilenmiyor. Oysa kendisi ve partisinin seçim öncesinde verdiği sözler vardı. İktidara bağlılık kadar, millete bağlılığı da unutmamaları gerekir. 
     Sayın Yılmaz her fırsatta önceliklerinin AB olduğunu söylüyor. Ama bu Meclis'in ve Hükümet'in AB'nin gerektirdiği düzenlemeleri yapamayacağını görmüyor mu Bu süreci uzatarak, suça ortak olmuşlardır.'' Kapusuz, birkaç günde yaşanan olayların ekonomik göstergeleri olumsuz etkilediğini, borçlanma maliyetinin 1 milyar dolar arttığına ifade ederek, ülkeyi bu noktaya getirmeye kimsenin hakkı olmadığını vurguladı. 
     
     ''SEÇİM TARİHİMİZ ÜLKE GERÇEKLERİNE DAYANIYOR'' 
     Kapusuz, seçimlerin 6 Ekim'de yapılmasını istediklerini, bu konuda yasal prosedürü de başlattıklarını anlatarak, tarihi belirlerken ülke gerçeklerini gözönünde bulundurduklarını kaydetti. 
     Yetişebildiği takdirde seçimlerin 29 Eylül'de yapılmasını tercih edeceklerini belirten Kapusuz, özellikle seçim bittikten sonraki sürecin de hesaba katılmasını istedi. Türkiye'de bugüne kadar yaşananların, seçimlere 2 ay içinde hazırlanıldığı ve Hükümet'in de seçimlerden sonraki 40 gün içinde şekillendiğine işaret eden Kapusuz, 12 Aralık'ta yapılacak Kopenhag Zirvesi'nin de gözönünde bulundurulması gerektiğini söyledi. 
     Kapusuz, seçim için önerdikleri 6 Ekim'in Türkiye gerçeklerine dayandığını ve doğru hesap olduğunu belirterek ''3 Kasım'ı hesap edenler, korkuya dayalı hesap yaptıklarını mı, yoksa AB sürecinde kendileri adına bir engellemeyi kazanım kabul ettikleriyle mi ilgilidirler Bunun hesabını onlar versin. 3 Kasım sonrası için bir hesapları olup olmadığını açıklasınlar'' dedi. 
     Kapusuz, bir soru üzerine, kişiler üzerine değil, ilke merkezli siyaset yaptıklarını belirterek, AK Parti lideri ve yöneticilerinin bugüne kadar hiçbir şeyi pazarlık konusu yapmadığını, bundan sonra da yapmayacağını söyledi. 
     TBMM'nin 1 Eylül'de toplanması halinde tavırlarının ne olacağının sorulması üzerine Kapusuz, Meclis'in olağanüstü toplantıya çağrılmasının yetmediğini, 184 milletvekilinin açılışta bulunması gerektiğine işaret ederek, ''Bu engellenebilir. Engelleyici bazı duyumlar alıyoruz. Başka yaklaşımlarda bulunacaklarını, arkasından farklı davranacakları kulislerde tartışılıyor'' dedi. 
     





</TEXT>
</DOC>
