<DOC>
<DOCNO> 52826 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/17/son/sontur06.html </URL>
<DATE> 2001/11/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Yabancılar, Mevlana'nın "Gel" çağrısına koşuyorlar 
</HEADLINE>
<TEXT>

     Uluslararası terör ve savaşların gündemde olduğu bir dönemde, ''Ne olursan ol gel'' diyerek tüm insanlığa barış, sevgi ve hoşgörü çağrısı yapan Mevlana'nın felsefesine olan ilginin giderek arttığı bildirildi. 
     Konya Turizm Müdürü İbrahim Tekbaş, yaptığı açıklamada, Mevlana'nın tüm insanlığa yönelik evrensel mesajlarına, özellikle yabancı turistlerin son dönemlerde daha fazla ilgi gösterdiğini söyledi. 
     Mevlana Müzesi'ni geçen yıl 148 bin yabancı turistin ziyaret ettiğini hatırlatan Tekbaş, bu sayının, 2001'in 10 ayında ise 300 bin rakamına ulaştığını aktardı. 
     Mevlana'yı ziyaret eden turist sayısında önceki yıllara göre önemli ölçüde artış olduğuna dikkati çeken Tekbaş, ''Mevlana'nın barış, sevgi, kardeşlik ve hoşgörü çağrısı, son zamanlarda tüm insanlık tarafından daha fazla önemseniyor. Bunu, Mevlana'yı ziyarete gelen yabancı turistlerin sayısının artışından anlıyoruz. Tüm insanlığın Mevlana'nın düşüncelerine ve mesajlarına ihtiyacı var'' dedi. 
     Tekbaş, Mevlana'ya Japonya, ABD, Almanya, İtalya, İngiltere, Hollanda, Hindistan, Fransa, Yunanistan, Mısır, Makedonya, Kolombiya, Küba, Libya, Lübnan, Malezya, Kanada, Katar ve Rusya ağırlıklı olmak üzere değişik ülkelerdeki çeşitli ırk ve dine mensup insanların ilgi gösterdiğini kaydetti. 
     İbrahim Tekbaş, Mevlana Müzesi'ni ziyaret eden yabancı turist sayısının yıl sonunda 400 binden fazla olmasını beklediklerini sözlerine ekledi. 
     






</TEXT>
</DOC>
