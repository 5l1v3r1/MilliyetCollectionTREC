<DOC>
<DOCNO> 99474 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/01/son/sontur29.html </URL>
<DATE> 2002/08/01/ </DATE>
<TIME>  </TIME>
<AUTHOR>  </AUTHOR>
<HEADLINE>
MHP'li Köse "Ana dilde öğrenim vatana ihanettir" 
</HEADLINE>
<TEXT>

     TBMM Genel Kurulu'nda görüşülmeye başlanan AB Uyum Paketine partisinin ret oyu vereceğini dile getiren MHP Grup Başkanvekili İsmail Köse, "Eğer Apo'nun dosyası iki sene önce Meclis'e gelseydi birlikte affedileceğini görüyoruz" derken, Köse'nin "Ana dilde öğrenim verilmesi vatana ihanettir" şeklindeki sözlerini eleştiren SP Grup Başkanvekili Ömer Vehbi Hatipoğlu, "Siz 3 yıldır bu ülkeye hainlerle birlikte mi ihanet ettiniz " diye sordu. 
     TBMM Adalet Komisyonu'nda dün geç saatlerde kabul edilen AB Uyum Paketi, TBMM Başkanlık Divanı'nda uzlaşma sağlanamamasının ardından ANAP'ın önerisi ile Genel Kurul'da görüşülmeye başlandı. Paketin bugün ve yarın görüşülmesini öengören ANAP'ın önerisinin aleyhinde sözalan MHP Grup Başkanvekili İsmail Köse, Atatürk'ün ve İstiklal Savaşı'nı verenlerin kurduğu TBMM'nin kuruluş felsefesine aykırı bir kanun paketini görüşeceklerini savunurken, Cumhuriyetin temel ilkeleri aleyhindeki bu yasalara ret oyu vereceklerini bildirdi. PKK Lideri Abdullah Öcalan'ın 1999 yılındaki sözlerinden alıntı yapan Köse, Öcalan'ın 1999 yılında kürtçe eğitim ve kimlik konusunda yaptığı öneriyi bugün MHP dışındaki partilerin TBMM'ye yasa teklifi olarak getirdiklerini öne sürdü. Köse, "Türk milletinin dilyi üzerine siyaset yapanlar hüsrana uğrayacaktır. Türk milletinin dini üzerine siyaset yapanlar hüsrana uğramışlardır, dili üzerine yapanlar da uğrayacaklardır" diye konuştu. Köse, eğer Apo'nun idam dosyası iki sene önce Meclis'e gelse, birlikte affedileceğinin bugün görüldüğünü savundu. 
     Önerinin lehinde sözalan SP Grup Başkanvekili Ömer Vehbi Hatipoğlu ise konuşmasında, MHP'lileri gerginlik yaratmaya çalışmakla suçlarken, "Bu Meclis'teki 500 milletvekili de milliyetçidir. Türkiye'nin aleyhinde bir yasayı çıkarmazlar" dedi. Köse'nin, "Ana dilde öğrenim verilmesi vatana ihanettir" şeklindeki sözlerini eleştiren Hatipoğlu, "Siz 3 yıldır bu ülkeye hainlerle birlikte mi ihanet ettiniz Olmaz böyle bir şey. Birbirimizi ihanetle suçlamadan müzakere edelim" karşılığını verdi. Türkü ve Kürdü birbirinden ayırmaya çalışmanın vatana ihanet anlamına geleceğini belirten Hatipoğlu, "Bir bölücübaşı bizi bölemez. 
     Ama siz yasaklar koyarsanız asıl o zaman bölersiniz" dedi. 
     





</TEXT>
</DOC>
