<DOC>
<DOCNO> 75548 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/30/son/sontur18.html </URL>
<DATE> 2002/03/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Galatasaray Başkanı, Diyarbakır'a 5 okul yaptıracak... 
</HEADLINE>
<TEXT>

     Galatasaray Kulübü Başkanı Özhan Canaydın'ın, Diyarbakır'a 5 okul yaptıracağı bildirildi. 
     Canaydın, Diyarbakırspor-Galatasaray maçı öncesi Diyarbakır Valisi Cemil Serhadlı'yı makamında ziyaret etti. Vali Serhadlı, Canaydın'ın Diyarbakır merkeze bağlı Saban Köyü ile Çermik, Hani, Hazro ve Kulp ilçelerine bağlı birer köyde toplam 17 derslikli 5 okul yaptıracağını söyledi. 
     Diyarbakır'ın merkez ve ilçelerinde 2 yıl içinde toplam 1250 derslik yaptırdıklarını ifade eden Vali Serhadlı, ''Ancak öğrenci sayısı çok olduğu için yeterli gelmiyor'' dedi. 
     Diyarbakır'a ilk defa geldiğini, gördüğü ilgiden çok memnun olduğunu belirten Canaydın, genelde yaptığı hayır işlerini gizli yaptığını ifade etti. Özhan Canaydın, ''Yalnız bu sefer Sayın Valimiz bu işin gizli kalmasına müsaade etmedi. Umarım bu diğer işadamlarına da bir motivasyon olacaktır. Yalnız okulların takımlarının forma renkleri sarı kırmızı olacak'' dedi. 
     Daha sonra okullarla ilgili protokol, Vali Serhadlı ve Canaydın tarafından imzalandı. Vali Serhadlı, Canaydın'a bir teşekkür plaketi verdi. 
     






</TEXT>
</DOC>
