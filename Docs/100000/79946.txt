<DOC>
<DOCNO> 79946 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/23/son/sondun06.html </URL>
<DATE> 2002/04/23/ </DATE>
<TIME>  </TIME>
<AUTHOR>  </AUTHOR>
<HEADLINE>
İngiliz uçak yolcularının yarısı "Korsanlar ile mücadele ederiz" 
</HEADLINE>
<TEXT>

     İngiltere'de uçak yolcuları arasında yapılan bir anket, yolcuların bindikleri uçağın kaçırılabileceğini düşündüklerini ve kendilerini hava korsanlarına sonuna kadar direnme fikrine alıştırdıklarını ortaya koydu. 
     Anket sorularını yanıtlayan yolcuların yüzde 50'si, uçağın kaçırılması halinde korsanlarla sonuna kadar mücadele edeceğini belirtti. 
     Yüzde 40 oranındaki yolcu ise sadece mücadele etmekle kalmayıp, diğer yolcuları da planlı bir mücadele konusunda örgütlemeye çalışacağını ifade etti. 
     MSB adlı araştırma kuruluşuyla internet üzerinden kamuoyu araştırmaları yapan myvoice.co.uk sitesinin ortak geliştirdikleri ankete katılan yolcuların yüzde 6'sı da, ''sorunu mutlaka tek başıma çözmek isterim'' dedi. 
     Yaklaşık 400 kişinin katıldığı ankette, yolcuların yüzde 65'i havaalanlarındaki güvenlik önlemlerine ''güvenmediğini'', her an bir uçağın kaçırılabileceğine inandığını söyledi. 
     Uçak yolcularının yüzde 46'sı, bu konuda 11 Eylül sonrasında alınmaya başlanan sıkı güvenlik önlemlerin yeniden gevşetildiğini ve saldırılar öncesi duruma dönüldüğünü belirtirken, yüzde 56'sı, aynı uçakta seyahat ettikleri kişilerden eskisine göre daha fazla kuşkulandığını ifade etti. 
     Yolcuların yüzde 70'i, ''seyahatlerde çevreme daha şüpheli bakıyorum ve şüphelendiğim kişileri yetkililere bildirmeye hazır bekliyorum'' dedi. 
     Sürekli uçakla seyahat edenlerin sadece yüzde 6'sı, 11 Eylül ardından uçağa binmeye ara verdiğini ve en az bir 6 ay daha uçağa binmeyi düşünmediğini söyledi. 
     





</TEXT>
</DOC>
