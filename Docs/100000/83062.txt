<DOC>
<DOCNO> 83062 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/09/son/soneko27.html </URL>
<DATE> 2002/05/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Derviş "Yunan ekonomisinin büyümesi Türkiye'nin yararına.." 
</HEADLINE>
<TEXT>

     Devlet Bakanı Kemal Derviş, Yunanistan ekonomisinin büyümesinin Türkiye'nin yararına, Türk ekonomisinin büyümesinin de Yunanistan'ın yararına olduğunu belirterek, ''Esas işbirliğini özel sektör gerçekleştirecektir'' dedi. 
     Bakan Derviş, Yunanistan Ekonomi Bakanı Nikos Christodoulakis ile görüşmesinin ardından ortak bir basın açıklaması yaptı. 
     Görüşmede çeşitli konuların gündeme geldiğini belirten Derviş, ''İktisatta önemli bir kavram vardır. O da komşuluk ilişkilerinin ekonomiye etkileridir. Buna mahalle etkisi de deniyor. Mahallenin iyi olması bütün mahallede oturanların yararınadır'' dedi. 
     İki ülkenin de piyasa ekonomisi olduğunu belirten Derviş, özel sektörün birlikte güzel projeler gerçekleştirmesinin, her iki ülkenin halkının refahının artmasına katkıda bulunacağını söyledi. 
     ''Biz devlet olarak Sayın Bakan Christodoulakis ile özellikle altyapı üzerinde durduk'' diyen Derviş, iki ekonomiyi daha yakın bir işbirliğine teşvik edebilecek, özellikle enerji ve ulaşım alanlarında somut adımların atılabileceğini görüştüklerini söyledi. 
     Yunanistan Ekonomi Bakanı Christodoulakis'in bu konuda üçlü bir işbirliği önerdiğini bildiren Derviş, şöyle devam etti 
     ''Bu üçlü işbirliğine İtalya'nın da katılmasını öngörüyor. Böylece Türkiye, Yunanistan, İtalya'nın işbirliği çerçevesinde özellikle enerji alanında, Avrupa piyasasına tam olarak girmenin ve yarışmaya dayanan Avrupa piyasasında hem alıcı hem satıcı olabilmemiz sanıyorum her iki ülkenin de enerji kullanımında etkinliğin artmasına yol açacak. 
     Bazı bakımlardan özellikle güneye baktığımızda gerilimli olan bölgeler Ortadoğu da özellikle Yunanistan ile Türkiye arasında gelişen ilişkilerin bu iyi mahalleyi yaratmakta yardımcı olacağına inanıyorum. 
     Sanıyorum ikimizin de ortak umudu Türk ve Yunan halklarının mutluluk refah ve barış içinde güzel bir hayat yaşayabilmeleridir.'' 
     





</TEXT>
</DOC>
