<DOC>
<DOCNO> 58963 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/25/son/sontur05.html </URL>
<DATE> 2001/12/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Uludağ'da yılbaşı kaça maloluyor 
</HEADLINE>
<TEXT>

     Kış turizminin önemli merkezlerinden Uludağ'da faaliyet gösteren oteller, yılbaşı tatilini ''beyaz cannet''te geçirmek isteyen tatilciler için hazırlıklarını tamamladı. 
     Türkiye'de ''kayak'' denince akla gelen ilk merkez olan Uludağ'da faaliyet gösteren oteller, yılbaşına yönelik olarak 29 Aralık-1 Ocak ve 28 Aralık-1 Ocak günlerini kapsayan 3 ya da 4 günlük paket programlar hazırladı. 
     Otellerin kendi imkanlarına göre değişen paket programlarında, üç öğün yemek, teleski-telesiyej bileti, yerli içki, ara sıcaklar, beş çayı ve yılbaşı balosu gibi hizmetler standart olarak veriliyor. 
     Uludağ Kervansaray Otel, ''tam pansiyon'' 4 günlük paket program çerçevesinde, kişi başı konaklama ücretini, günlük 112 milyon 500 bin lira olarak belirledi. 
     Müşterisine alkollü ve alkolsüz tüm yerli içkiler, bazı yabancı içecekler, kapalı yüzme havuzu gibi hizmetleri ''ultra herşey dahil'' adı altında ücretsiz sunan Ağaoğlu My Resort'de tatilini geçirmek isteyenlerin, günlük iki kişi 320 milyon lira olmak üzere 4 günlük paket program için 1 milyar 280 milyon ödemeleri gerekiyor. 
     Tatil için Grand Yazıcı Oteli tercih edecek bir çift 4 günlük ''tam pansiyon'' paket programa 1 milyar 400 milyon lira, Beceren Oteli'ni tercih edecek çiftler ise 3 gün için günlük 295, 4 gün için de günlük 255 milyon lira ödeyecek. ''Herşey dahil'' hizmet veren Club Kartanesi ise fiyatlarını, kişibaşı paket programlarını 3 gece için günlük 169 milyon 900, 4 gece için 161 milyon 225 bin, 5 gece için de 139 milyon 960 bin lira olarak belirledi. 
     Uludağ'da daha ucuz yılbaşı tatili geçirmek isteyenler için seçenek sunan oteller de bulunuyor. Bunlardan Ulukardeşler Otel, 4 günlük paket program için 6 kişilik odalarda kişibaşı 50, 4 kişilik odalarda ise 60 milyon lira talep ediyor. Kar Otel ise iki kişilik odalarda kişi başı günlük 95 milyon liradan 4 günlük paket program için 380 milyon lira talep ediyor. 
     Uludağ'daki otelciler, Ramazan Bayramı'nda yüzlerini güldüren tatilcilerin, yılbaşında da dağa akın edeceklerini savundular. 
     Kar kalınlığının kayak yapmaya elverişli olduğunu, Meteoroloji Genel Müdürlüğü'nden, kar yağışının bu hafta da devam edeceğini öğrendiklerini belirten otel işletmecileri, bu nedenle Uludağ'ın, karda yeni yıla girmek isteyenler için ideal bir mekan olacağını belirttiler. Otelciler, ''Oldukça yoğun bir talep var. Birçok otel, şimdiden yüzde 100 doluluk oranına ulaştı'' dediler. 
     






</TEXT>
</DOC>
