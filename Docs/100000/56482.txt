<DOC>
<DOCNO> 56482 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/10/son/sonspo03.html </URL>
<DATE> 2001/12/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Ankaragücü "Avrupa fatihini yenmek sürpriz olmadı.." 
</HEADLINE>
<TEXT>

     Galatasaray'ı yenen Ankaragücü'nde, alınan 2-1'lik galibiyet, ''İnancın zaferi'' olarak yorumlandı. 
     Büyük bir hırs ve tempoyla oynayıp, bileklerinin hakkıyla Galatasaray'ı yendiklerini ifade eden kulüp basın sözcüsü Mümtaz Karakaya, ''Bu galibiyet, taraftar, teknik kadro, futbolcu ve yönetimin inanç birliğinin zaferidir. Avrupa fatihi Galatasaray'ı yenmek sürpriz olmadı. Camianın birlik ve beraberlik günlerinde hiçbir engelin karşımızda duramayacağına inancımız tamdır'' diye konuştu. 
     Çok iyi etüt ettikleri rapileri karşısında akılcı bir taktik uyguladıklarını belirten Karakaya, ''Az gol yediğimiz tüm maçları kazanıyoruz. Türk futbolundaki en sıkıntılı yere koşar adımlarla ilerleyen bir kalecimiz var. Türk futbolu, Zafer ile çok iyi bir kaleci kazanıyor'' ifadelerini kullandı. 
     Karakaya, karşılaşmanın hakemi Ali Aydın ve yardımcılarını, cesur yönetimlerinden dolayı kutladıklarını söyledi. 
     
     Hedef kupa maçı 
     Galatasaray'ı üstüste ikinci kez yenmenin mutluluğunu yaşadıklarını vurgulayan Karakaya, ''Şimdi hedef, Türkiye Kupası'nda yapacağımız Adanaspor maçı'' dedi. 
     Kupa Bey'i olarak yollarına devam etmek istediklerini belirten Karakaya, kendileri için büyük önem taşıyan Adanaspor maçından da galibiyetle ayrılacaklarına emin olduklarını ifade etti. 
     Sakatlığı nedeniyle Almanya'da tedavi gören Faruk Namdar, Türkiye'ye döndü. 
     Mümtaz Karakaya, tedavisi sona eren Faruk Namdar ile başarılı bir operasyon geçiren Brezilyalı Rogerio'nun da kadroya girmeleriyle daha da güçleneceklerini sözlerine ekledi. 
     






</TEXT>
</DOC>
