<DOC>
<DOCNO> 88290 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/06/son/sondun22.html </URL>
<DATE> 2002/06/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Belçika'da silahlı kuvvetler mensupları yürüdü 
</HEADLINE>
<TEXT>

     Ülkedeki diğer memurlarla eşit haklar talep eden Belçika Silahlı Kuvvetleri personeli, Brüksel'de yürüyüş düzenledi. 
     Hıristiyan Askeri Sendika CCSP , Liberal Askeri Sendika SFLP , Sosyalist Askeri Sendika CGSP ve Tarafsız Askeri Sendika CGPM 
     tarafından düzenlenen yürüyüş ve protesto gösterilerine 2000'e yakın subay ve astsubay katıldı. Askeri sendikalar, Silahlı Kuvvetler personeline ayrımcılık yapıldığı ve diğer memurlara verilen primlerin askerlere verilmediği görüşünü savunuyor. Avrupa Parlamentosu yakınlarında toplanan göstericiler, daha sonra Brüksel caddelerinde yürüyerek Başbakanlık ve Savunma Bakanlığı önüne geldiler. Başbakanlık yetkilileri ile bir heyetin görüşmesinden sonra, Savunma Bakanı Andre Flahaut da askeri personel temsilcilerini kabul etti. Sendikalar, 6 Haziran tarihini özellikle seçtiklerini, Belçika Kralı'nın doğum günü nedeniyle, Silahlı Kuvvetler personelinin bir tatil gününün söz konusu olduğunu belirttiler. Yürüyüşe çok sayıda subayın üniformalı olarak katıldığı gözlemlendi. Katılımcılar, ellerinde taşıdıkları boş karavana kazanlarına kepçelerle vurarak hoşnutsuzluklarını yansıttılar. Sendikalar, savunma bütçesinin 1994 yılında dondurulduğunu ve ordu personeline o tarihten beri zam yapılmadığını belirttiler. Belçika'da sendikalı ordu personelinin grev yapma hakkı bulunmuyor. 
     
     ORDUNUN İTİBARI 
     Belçika Silahlı Kuvvetleri, sürekli itibar kaybında olan bir kurum olarak tanıtılırken, Genelkurmay siyasilerin aldığı kararları ağır bir dille eleştiriyor. 
     Belçika ordusu, bir süre önce personel sayısında yüzde 50 kısıtlama yaparak, 40 bine indirmiş ve mecburi askerlik hizmetini kaldırmıştı. Paralı asker bulmakta zorluk çeken ordu, yabancılara paralı askerlik yaptırmak için yasa değişikliği istiyor. Liberaller, buna karşılık, ''askere alma işlemlerinin özel sektöre devredilmesini'' önerdiler. 
     Belçika Silahlı Kuvvetleri personelinin zam ve daha iyi koşullarda çalışma taleplerini duyurmak amacıyla düzenlediği gösteriler uzun süredir devam ediyor. Üniformalı asker ve subaylar, 1994 yılında elde ettikleri sendikal hakları kullanarak, ülkenin çeşitli kesimlerinde yürüyüş ve eylemler düzenliyorlar. Gruplar halinde toplanarak ana kavşakları tıkayan ordu personeli, basın toplantıları da yaparak tepkisini dile getiriyor ve maaşlara zam istiyor. 
     Belçika Silahlı Kuvvetleri Genelkurmay Başkanı Amiral Willy Herteleer, bir süre önce yaptığı açıklamada, savunma bütçesindeki kısıtlamalar nedeniyle ''ordunun iflasın eşiğinde olduğunu'' söylemiş ve bu durumun personele olumsuz yansıyacağını bildirmişti. 
     





</TEXT>
</DOC>
