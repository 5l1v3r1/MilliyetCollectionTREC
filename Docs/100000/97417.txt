<DOC>
<DOCNO> 97417 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/23/siyaset/asiy.html </URL>
<DATE> 2002/07/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Seçim ertelenirse biz çekiliriz 
</HEADLINE>
<TEXT>

Bahçeli, erken seçim konusunda farklı çıkışlar yapan ortaklarına rest çekerek, "3 Kasım’da erken seçim kararı alınmazsa hükümetten çekiliriz" dedi 
     ANKARA Milliyet 

     Sert çıkışıyla hükümeti yeni bir bunalımın eşiğine getiren Başbakan Yardımcısı Devlet Bahçeli, seçim tarihi konusunda tutum değiştiren ortakları DSP ve ANAP’ı sert bir dille eleştirdi. 
     DSP’nin, seçimin önümüzdeki yıl yapılmasını istediğini, ANAP’ın da AB yasalarını seçim kararından önce çıkarma arzusunda olduğunu anımsatan Bahçeli, "Ortaklarımızın, liderler zirvesinde varılan mutabakatlardan cayarak farklı bir tutum içine girmeleri bizim için yadırganacak bir gelişme olmuştur" dedi. 
     
     DSP’nin isteğini anlamak zor 
     Seçimlerin 3 Kasım’dan sonraya bırakılmasının Türkiye’ye maliyetinin çok ağır olacağını savunan Bahçeli, şöyle konuştu "MHP, 3 Kasım şartıyla, DSP’nin bizim yarımıza düşen sandalye sayısındaki bu değişikliğe rağmen hükümetin bugünkü yapısıyla seçime gidilmesine onay vermiştir. Bu gerçekler ortadayken DSP’nin seçimlerin ertelenmesini hangi anlayışla istediğini anlamak kolay değildir." 
     Yılmaz’ın AB yasalarının seçim kararından önce çıkarılmasına ilişkin yaklaşımını ise Yeni Türkiye Partisi’nin kurulması nedeniyle TBMM komisyonlarının yeniden şekilleneceği için uygun bulmadıklarını belirten Bahçeli, "Komisyonlarda kaybedilecek zaman, seçimin 3 Kasım’da yapılmasını engeller" diye konuştu. 
     Bahçeli, ortaklarına meydan okuyan "ya seçime gidelim ya hükümetten çekiliriz" mesajını da şöyle verdi "Seçimlerin 3 Kasım’dan sonraya ertelenmesi veya 3 Kasım’da yapılmasını fiilen imk nsız kılacak şartların ortaya çıkması halinde, MHP’nin ortak hükümet etme sorumluluğunu paylaşmayı sürdürme imk nının artık kalmayacağı açıktır. Böyle bir karar alma noktasına gelmemiz halinde, bunun doğuracağı siyasi ve hukuki sonuçlar da ortadadır. Bunun sorumluluğu MHP’ye ait olmayacaktır." Bahçeli, Seçim ve Siyasi Partiler yasası değişiklikleriyle ilgili giri-şimlerin zamansız olduğunu, ayrıca çok da geç kalındığını belirtti. 
     
Bahçeli’den AKP yorumu      Bahçeli Ecevit’in, "HADEP barajı aşarsa, AKP de birinci parti olursa rejim sorunu yaşanır" açıklamasıyla ilgili şunları söyledi "Seçimlere katılmaya hak kazanan partilerin, rejim bunalımına yol açabileceği endişesiyle bir tartışma başlatılmasını gerekli bulmamaktayım. Türkiye’nin anayasal kurumlarının ve bu çerçevede yargı organlarının, böyle bir gelişme halinde görevlerinin başında olacaklarından, anayasamızdan aldıkları yetkiye dayanarak gerekli önlemleri alacaklarından hiç kimsenin şüphesi olmamalıdır." 
     
MHP 29 Temmuz’ dedi      ANAP’ın, "önce AB yasaları, sonra seçim kararı" turlarına ve Başbakan Bülent Ecevit’in erken seçim tarihini erteleme girişimine karşı atağa geçen MHP, 3 Kasım 2002’de erken seçim kararı alması için TBMM’yi 29 Temmuz Pazartesi günü toplantıya çağırdı. Konuya ilişkin MHP milletvekillerinin imzaladığı metin TBMM Başkanlığı’na verildi. Bahçeli, 29 Temmuz’da toplanacak Meclis’in ilkönce seçim kararını alacağını, ardından da MHP dışındaki partilerin getireceği AB yasalarının görüşülebileceğini söyledi. 
     



 SİYASET 












</TEXT>
</DOC>
