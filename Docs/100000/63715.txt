<DOC>
<DOCNO> 63715 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/23/spor/spo02.html </URL>
<DATE> 2002/01/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Lorant seyirciye hayran 
</HEADLINE>
<TEXT>

Fenerbahçe Teknik Direktörü, 90 dakika takımını destekleyen bir taraftarı kariyerinde ilk kez gördüğünü söyledi. Alman hoca zor bir takımı yendiklerini de sözlerine ekledi 
     SARI - Lacivertli ekibin teknik patronu, seyircinin 90 dakika takımını desteklediğini hatırlattı, "Kariyerimde ilk kez böyle bir taraftar desteği gördüm" dedi. Alman hoca, galibiyetin kendilerini için çok önemli olduğunu söyledi, "İstanbulspor iyi takım. Bunu, kasetlerden maçlarını izlediğim için biliyordum. Ağır sahaya rağmen onlara gol şansı vermedik. Revivo’yu, tekniği iyi olmasına rağmen, ikinci yarıda taktik olarak dışarı aldım" diye konuştu. 
     ALMAN hoca, Andersson’un çok iyi oynadığını ifade etti, oyundan çıkınca tepki göstermesine "Belki gol şansını kullanamadığı için kendisine sinirlenmiştir" yorumunu yaptı. Lorant maç sonrası Serhat ile görüştüğünü, pas vermek yerine şut atmasının hata olduğu konusunda uyarıda bulunduğunu belirtti. Yusuf, takım olarak iyi oynadıklarını söyledi. Serhat da hedeflerinin bundan sonra puan kaybetmemek olduğunu bildirdi, "Hedefimiz bundan sonra puan kaybetmemek" dedi. 
     
Divan gergin      FENERBAHÇE Yüksek Divan Kurulu Başkanı Yüksel Günay sert açıklamalar yaptı. Divan’da hafta sonunda yapılacak başkanlık seçimleri öncesi gruplaşmanın sakıncalarına dikkat çeken Günay, "Grupların Yüksek Divan Kurulu seçimlerini çekişme haline getirmesi, kulübümüz adına sağlıklı değil. Fenerbahçe tarihinde Yüksek Divan Kurulu başkanlık seçimine ilk defa politika hakim oluyor" dedi. 
     GÜNAY, böyle bir çekişmenin kulübe bir yarar sağlamayacağını da belirtti ve şöyle devam etti "Resmen genel kurula hazırlık yapılıyor. Grupların aday çıkarmak yerine, mevcut adaylara yardımcı olması daha yararlıdır. Yönetim Kurulu’nun da tarafsız olmasında fayda vardır" dedi. Bu arada divan başkan adayı Dr.Nejat Akdoğan, boksörlerle görüşüp, desteklerini aldı. 
     
Kural hatası mı Muhittin Boşat, 25. dakikada Ümit Özat’a izinsiz oyuna girdiği için sarı kart gösterdi, ardından maçı hakem atışıyla başlattı 
     CEMAL ERSEN 

     FENERBAHÇE - İstanbulspor maçının, hakem Muhittin Boşat’ın kural hatası yaptığı gerekçesiyle tekrarının gündeme gelmesi futbol kamuoyunu karıştırdı. Boşat, karşılaşmanın 25. dakikasında sakatlığı sonrası izin almadan sahaya girdiği için Ümit Özat’a sarı kart gösterdi. Ardından müsabakayı Fenerbahçe aleyhine endirekt vuruş yerine hakem atışı ile başlattı. Boşat’ın bu kararıyla FIFA oyun kurallarına aykırı hareket ettiği iddia edildi. 
     İSTANBULSPOR’UN kural hatası yapıldığını öne sürerek bugün Futbol Federasyonu’na itirazda bulunacağı öğrenildi. Söz konusu karşılaşma ile ilgili hakem ve gözlemci raporlarını inceleyecek olan federasyon bugün İstanbul’da yapacağı toplantıda konuyu karara bağlayacak. 1999 - 2000 sezonunda Gaziantep - Denizli maçının bir pozisyon sonrası hakem tarafından oyun kuralları dışında başlatılması üzerine karşılaşma aynı gerekçe ile tekrarlanmıştı. 
     



 SPOR 























</TEXT>
</DOC>
