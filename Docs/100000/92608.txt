<DOC>
<DOCNO> 92608 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/28/son/sondun02.html </URL>
<DATE> 2002/06/28/ </DATE>
<TIME>  </TIME>
<AUTHOR>  </AUTHOR>
<HEADLINE>
G - 8 liderlerinin Arafat ile ilgili görüşleri... 
</HEADLINE>
<TEXT>

     G-8 liderleri, Filistin lideri Yaser Arafat'ın görevinde kalıp kalmamasıyla ilgili yaptıkları yorumlarda, çeşitli fikirler öne sürdüler. 
     İtalya Başbakanı Silvio Berlusconi, Arafat'ın yerinde kendisi olsaydı Ortadoğu'ya barış gelmesi için gönüllü olarak çekileceğini belirtti. 
     Berlusconi, G-8 zirvesinin sonunda basına yaptığı açıklamada, ''Nobel Barış ödülü sahibi Arafat, cömertçe bir jest yaparak kenara çekilmelidir, ben Arafat'ın yerinde olsaydım, ülkesinin özgürlüğü için herşeyini ortaya koşmuş bir adam olarak beni tarihe geçirecek bu büyük jesti yapardım'' diye konuştu. 
     ABD Dışişleri Bakanlığı ise, Arafat'a karşı tonunu sertleştirerek, Ocak ayında yapılacağı açıklanan seçimlere kadar kurumsal reform yapacağına inanmadıklarını açıkladı. 
     Bakanlık sözcüsü Richard Boucher, ''Biz Arafat'tan birçok kez reform yapmasını ve şiddeti durdurmak için gerekli adımları atmasını istedik, ama her defasında hayal kırıklığına uğradık'' dedi. 
     Fransa Cumhurbaşkanı Jacques Chirac da, Ortadoğu konulu uluslararası barış konferansı düzenlenmesi gerektiğini yineledi. 
     Chirac, G-8 zirvesinin sonunda yaptığı basın toplantısında İsrail ile Filistin arasındaki şiddetin durdurulması için konferansın düzenlenmesinin öneminin bir kez daha altını çizerken, ABD Başkanı George Bush'un Arafat'ı dışlamak isteğine karşın, Filistin liderinin kaderinin yine Filistin halkı tarafından tayin edileceğini bir kez daha belirtti. 
     Fransa Cumhurbaşkanı Chirac, Avrupalıların açıkça liderlerini seçme hakkının Filistin halkına ait olduğu görüşünü savunduğunu ve onlardan seçim yapmaları ya da şu kişiyi seçip şunu seçmemeleri gibi isteklerde bulunulamayacağını söyledi. 
     Rusya Devlet Başkanı Vladimir Putin de, Bush'un açıkça Arafat'ın gitmesinden söz etmediğini savundu. 
     Putin, Bush'un Filistin Yönetimini terörizmle mücadelede yetersiz bulduğu için eleştirdiğini, ancak açıktan açığa Arafat'ın gitmesi gerektiğini söylemediğini belirterek, ''Bush, Arafat'ı siyasi sürecin dışında bırakmak istediğini söylemedi'' dedi. 
     Rusya Devlet Başkanı, Moskova için Arafat'ın ''Filistinliler tarafından tanınan yönetici'' olduğu ve kendisinin gelecekteki barış müzakerelerinin dışında kalmasının yapılıcılıktan uzak olacağını, ancak yine de Arafat'ın demokratik temellere dayanarak terörizmle mücadele için daha fazla çaba göstermesi gerektiğini kaydetti. 
     





</TEXT>
</DOC>
