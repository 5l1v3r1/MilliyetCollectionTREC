<DOC>
<DOCNO> 92886 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/29/son/sontur05.html </URL>
<DATE> 2002/06/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Ulaştırma Bakanı "Seçimler normal tarihinde yapılmalı" 
</HEADLINE>
<TEXT>

     New York'ta bulunan Ulaştırma Bakanı Oktay Vural, seçimlerin normal tarihi olan 2004 yılında yapılması gerektiğini, Başbakan Bülent Ecevit'in 
     hastalığıyla ilgili her türlü kararın kendisine ait olduğunu, ülkede başbakan ya da hükümet boşluğu bulunmadığını söyledi. Oktay Vural, AB ile ilişkiler konusunda ise, ''Türkiye'nin güvenlik sorununu çözmeden idamı kaldırmama hakkı bulunduğunu'' kaydettikten sonra, ''AB gerektiğinde teröristle masaya oturmanız lazım diyor. Biz buna karşı Türk halkının sesi olacağız'' diye konuştu. Bakan Vural, ''5 bin terörist dışarda bekliyor. Türkiye'de bile hala silah bırakmamış 600 kişi var'' diye ekledi. Türkiye'nin geliştirdiği ulaştırma projeleri konusunda Washington'da Amerikalı yatırımcılar ve Ulaştırma Bakanlığı yetkililerine bilgi verdikten sonra New York'a geçen Bakan Vural Türkevi binasında Türk Amerikan Dernekleri Federasyonu TADF tarafından düzenlenen Türk vatandaşlarıyla sohbet ve bilgilendirme toplantısına katıldı. 
     
     TÜP GEÇİŞ PROJESİ 
     İstanbul'a yapılacak Avrupa-Asya tüp geçiş projesinin 2.5 milyar dolara mal olacağını belirten Vural, projenin Söğütlüçeşme-Üsküdar-Sirkeci-Yenikapı-Yedikule güzergahını izleyeceğini açıkladı. 
     Depremle ilgili sismik incelemelerin yenilendiğini belirten ve 9 şiddetindeki depreme dayanıklı olarak inşa edilecek tünelin İstanbul metrosuyla bağlantılı hale getirilmesiyle, saatte 175 bin kişinin taşınabileceğini kaydeden Vural, Ankara-İstanbul demiryolu rehabilitasyon projesinin tamamlanmasıyla da iki büyük kent arasındaki tren yolculuğunun 4 saate ineceğini bildirdi. 
     Bakü-Tiflis-Ceyhan boru hattı projesinin temelinin gelecek ay atılabileceğini belirten Oktay Vural, İzmir'e 150 milyon dolar yatırımla bir konteyner limanı inşa edileceğini, ayrıca Ege'de 9 yeni yat limanı yapılacağını belirtti. Vural, tüm bu projelerin ayrıntılarının Amerikalı yatırımcılara sunulduğunu, gelecek aylarda aynı sunuşun Avrupalı yatırımcılara yapılacağını kaydetti, ancak finansmanın kendi bakanlığınca değil, hazine tarafından temin edileceğini ifade etti. 
     
     DEMİRYOLLARI 
     Bakanlığı döneminde demiryolu taşımacılığına ağırlık vermeye çalıştıklarını vurgulayan Vural, Türkiye'de yüzde 97 olan karayolu taşımacılığı payının, özellikle kargo taşımacılığında demiryoluna kaydırılmasında yarar bulunduğunu söyledi. 
     Türkiye'de inşa edilen havaalanlarının yüzde 65'inin bugün atıl olduğuna işaret eden Vural, bunları değerlendirmek amacıyla 50-70 kişilik uçaklarla taşımacılık yapmayı hedefleyen Türkjet projesini geliştirmeye çalıştıklarını belirtti, bu projenin turistlerin Türkiye içinde taşınmasını da kolaylaştıracağına dikkat çekti. 
     





</TEXT>
</DOC>
