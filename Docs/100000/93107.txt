<DOC>
<DOCNO> 93107 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/01/son/sondun04.html </URL>
<DATE> 2002/07/01/ </DATE>
<TIME>  </TIME>
<AUTHOR>  </AUTHOR>
<HEADLINE>
New York'ta zehirli örümcek paniği... 
</HEADLINE>
<TEXT>

     New York'un Long Island kesiminde 3 kişinin zehirli örümcekler tarafından ısırılmasından sonra halk arasında panik başladı. 
     John Mather Memorial hastanesinde tedavi edilen 3 kişinin ''kahverengi münzevi'' denilen bir tür örümcek tarafından ısırıldıkları sanılıyor. 
     Vücudu sarımsı kahverengi olan ve başında keman biçiminde bir motif bulunan örümceklerin çok zehirli oldukları bildiriliyor. 
     Uzmanlar, söz konusu örümceklerin genelde Amerika'nın orta ve güney kesimlerinde yaşadıklarını, New Mexico'dan Alabama'ya ve Teksas'tan Louisiana'ya kadar uzanan kesimlerde bulunduklarını, ancak zaman zaman daha kuzeye de çıkabildiklerini belirttiler. 
     
     ZEHİR VÜCUTTA 2 YIL KALIYOR 
     Doktorlar, kahverengi münzevi örümceğin zehrinin özellikle 48-72 saat içinde çok etkili olduğunu, ancak bazı hassas kimselerin vücudunda 2 yıl süreyle kalabildiğini kaydettiler. 
     Örümceğin soktuğu yerin 24 saat içinde şişerek adeta bir yanardağ gibi kabardığı ve ortasında bir delik oluştuğu belirtiliyor. Bu süre içinde ısırılan kişide ateş, titreme, adale ağrısı gibi çeşitli belirtiler görülüyor. Daha sonra derinin dokunulmaz derecede hassaslaştığını ve çok ağrı verdiğini belirten uzmanlar, örümceğin zehrinin hücre dokularını tahrip ettiğini ve kangrene yol açtığını söylediler. 
     Örümceğin ısırması sonucu oluşan yaranın başparmak tırnağından avuç içi büyüklüğüne kadar değişik boyutlarda olabileceği kaydedildi. 
     Tedavi edilen hastalarda yara yerinin iyileşmesinin aylar sürdüğü, buna rağmen yara izinin geçmediği belirtildi. Doktorlar bu nedenle bazı hallerde plastik cerrahinin gerekli olduğunu ifade ettiler. 
     





</TEXT>
</DOC>
