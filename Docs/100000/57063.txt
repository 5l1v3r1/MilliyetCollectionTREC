<DOC>
<DOCNO> 57063 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/13/son/sontur11.html </URL>
<DATE> 2001/12/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Çiller'den Derviş'e "Şeytan ayrıntılarda yatar" 
</HEADLINE>
<TEXT>

     DYP Genel Başkanı Tansu Çiller, IMF'nin istediği yasalar için destek turuna çıkan Devlet Bakanı Kemal Derviş'le biraraya geldi. Çiller, Derviş'e "şeytan ayrıntılarda yatar" uyarısında bulundu. 
     Derviş, İhale, Borçlanma ve Tütün Yasalarına destek için başlattığı muhalefet turunu, Çiller'i ziyaretiyle noktaladı. DYP Genel Merkezi'nde gerçekleşen ve yaklaşık 25 dakika süren görüşmeye, Derviş ile Çiller'in yanısıra DYP Genel Başkan Yardımcıları Ufuk Söylemez ve Hasan Ekinci de katıldı. 
     Görüşme sonunda basına ortak yaptıkları açıklamada Derviş, 2002 yılına yeni bir programla girileceğine dikkat çekerek, Çiller'e bunun anahatlarını anlattığını ve görüşlerini aldığını ifade etti. "Çok zor bir yılı bitiriyoruz, ama sanıyorum 2002 yılına biraz daha güçlü gireceğiz" diyen Derviş, ayrıntılar konusunda farklı görüşler olabileceğini, ama herkesin amacının aynı olduğunu ifade etti. Derviş, görüşmenin yararlı geçtiğini, Çiller'in Bayramı'nı kutlama fırsatı bulduğunu da söyledi. 
     Çiller de açıklamasında, Derviş'in kendilerine bilgi verdiğini, bu çerçevede gelecek dönemde yeni stand-by anlaşmasından önce Meclis'te ele alınması gereken yasaları konuşma fırsatı bulduklarını kaydetti. 
     Derviş'e Türkiye'nin 1997'den sonra hangi hataları yaptığını, Türkiye'nin bugün geldiği noktada bu tarihten sonra alınmış hatalı kararların rolünün bulunduğunu anlattığını ifade eden Çiller, gelinen noktada ise geriye bakmadan ileriye yürümek ihtiyacı bulunduğunu belirtti. 
     Çiller, Derviş'in destek isteğidiği yasalara ilişkin yaklaşımlarını da anlattı. İhale Yasası'nı desteklediklerini söyleyen Çiller, ancak sözkonusu yasanın ayrıntılarının çok önemli olduğuna dikkat çekti. Çiller, "İhale Yasası'nın ayrıntılarına ehemniyet veriyoruz. Çünkü ayrıntılarda en önemli meseleleri görmek mümkündür. Şeytan ayrıntılarda yatıyor. Bunu kendisine de ifade ettim" diye konuştu. Tansu Çiller, sözkonusu yasanın yeni ihaleler gündeme gelmeden ele alınmasının önemli olduğunu bildirdi. 
     DYP Lideri Çiller, Borçlanma Yasası'nın ise iyi bir enstrüman olabileceğini, ama "monetizasyonu" gündeme getirebileceği için dikkatli olunması gerektiğini söyledi. 
     Tütün Yasası'na ise tümüyle karşı olduklarını ifade eden Çiller, bu yasanın çıkmaması için herşeyi yapacaklarını Derviş'e söylediğini aktardı. 
     Gönüllerinde yatanın gelecek yıl herşeyin daha iyiye gitmesi olduğunu ifade eden Çiller, Derviş'e 2002 yılının enflasyon ve geniş kitlelerin ezilmesi bakımından kolay bir yıl olmayacağını söylediğini bildirdi. Çiller, Türkiye'yi daha ileriye götüren yapabilecek iyi şeylere destek vereceklerini belirtirken, Derviş'in bayramını da kutladı. 
     
     Pil polemiğine girmedi 
     Çiller, açıklama sonrasında bir gazetecinin kendisine "Sayın Derviş'in hükümetin ömrünü uzatmaya yarayan bir pil olduğunu söylemiştiniz. Görüşünüzde değişiklik var mı" yönündeki sürpriz sorusunu yanıtlandırmakta zorluk çekti. 
     Çiller, Derviş'in dışarıdan gelen bir bakan olduğunu belirtirken, "Şimdi bizi polemiklere falan zorlamayın" demekle yetindi. 
     






</TEXT>
</DOC>
