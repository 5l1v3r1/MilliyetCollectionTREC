<DOC>
<DOCNO> 95859 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/15/son/sontur02.html </URL>
<DATE> 2002/07/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Çiller "Irak operasyonu sırasında Türkiye'nin başında olmalıyım" 
</HEADLINE>
<TEXT>

     DYP Genel Başkanı Tansu Çiller, Irak'a yönelik olası bir operasyonda, Türkiye'nin yeniden büyük bir devlet gibi hareket etmesi gerektiğini belirtti. 
     Çiller, yaptığı yazılı açıklamada, Ortadoğu'daki liderlerin Irak'a yönelik operasyon gerçekleşeceğine işaret ettiklerini kaydederek, ''Biz Ortadoğu'da da bölgemizde de savaş istemeyiz'' dedi. Çiller, ''Türkiye'nin depremler için gerekli önlemleri almadığı gibi Ortadoğu operasyonu için de önlem almadığını'' savundu. 
     Ankara Anlaşması sürecinde ABD ve İngiltere ile Kürt ve Türkmen unsurların Türkiye'de biraraya gelerek, barış görüşmeleri yaptıklarını anımsatan Çiller, ''Türkiye çekici güç oldu. Türkiye'nin yeniden büyük bir devlet gibi hareket etmesi lazım'' görüşünü dile getirdi. 
     Bütün dünyanın olası bir Irak operasyonunu tartıştığını, Ortadoğu'daki liderlerin de böyle bir operasyonun gerçekleşeceğine işaret ettiklerini belirten Çiller, şunları kaydetti 
     ''Ortadoğu'da olası bir operasyon sırasında Türkiye'nin başında olmayı istememin nedeni, terörle mücadeleyi bilmemdir çünkü o gün ciddi bir irade gerekecektir. Terör mücadelesi yapmış, bu mücadelede deneyimli, ekonomiyi bilen, Avrupa Birliği vizyonundan vazgeçmeden hareket edebilen bir lidere ihtiyaç olacaktır. Onun için öyle bir dönemde Türkiye'nin başında olmayı istedim. Bunu başka tarafa çekmek isteyenler olduğu görülüyor. İşin aslı ve özü budur.'' 
     





</TEXT>
</DOC>
