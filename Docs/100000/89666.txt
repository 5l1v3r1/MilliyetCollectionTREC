<DOC>
<DOCNO> 89666 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/13/son/sonspo14.html </URL>
<DATE> 2002/06/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Güneş "Biz sınıfı geçtik. Kalanlar derslerine daha iyi çalışsın" 
</HEADLINE>
<TEXT>

     Türkiye, 48 yıl aradan sonra katıldığı Dünya Kupası finallerinde 2. tura yükselirken, Milli Takımlar Teknik Direktörü Şenol Güneş, zirveye çıkmak için basamakları birer birer çıkmak gerektiğini söyledi. 
     Şenol Güneş, kendilerinin sınavı geçtiğini belirterek, ''Bir imtihana girdik demiştim. Biz sınıfı geçtik. Kalanlar daha iyi çalışsın'' dedi. 
     Güneş, büyük bir mutluluk yaşadıklarını ifade ederek, şöyle konuştu 
     ''Çok mutluyuz. Türk halkına verdiğimiz bir söz vardı. Önce Dünya Kupası'na katılmak, sonra da tur atlamak. Sözümüzü tuttuğumuz için sevinçliyiz. Özellikle ilk yarının başında çok iyiydik. Baskılı oynadık ve golleri de bulduk. Üzerimizde büyük baskı vardı ve şimdi bu yük kalktı. Hak ettiğimiz bir galibiyet aldık. Japonya'da daha iyi olacağımıza inanıyorum. Japonya'da muhtemel rakiplerimiz arasında, ev sahibi Japonya da var. Kendi sahasında Japonya ile oynayacak olmamız bizim için dezavantaj olabilir. Ancak hangi takım çıkarsa çıksın, ister Japonya, Rusya, Belçika ya da Tunus bizim için farketmez.'' 
     





</TEXT>
</DOC>
