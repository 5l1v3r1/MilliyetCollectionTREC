<DOC>
<DOCNO> 60898 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/06/son/sontur19.html </URL>
<DATE> 2002/01/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Aydın'da buzda kayıp düşen 150 kişi hastanelere kaldırıldı 
</HEADLINE>
<TEXT>

     Aydın'da 1987 yılından beri ilk kez yağan karın soğukla birleşmesi sonucu, 3 günde 150 kişi düşme şikayetiyle hastanelere başvurdu. 
     112 Acil Servis yetkililerinden alınan bilgiye 
     göre, Aydın'da yağan karın buza dönüşmesi nedeniyle son 3 gündür hastanelere düşme şikayetiyle gelenlerin sayısında artış yaşandı. Yetkililer, Aydın Devlet Hastanesi'ne 50, SSK Hastanesi'ne 25, Nazilli Devlet Hastanesi'ne 15, Kuşadası Devlet Hastanesi'ne 20, Çine Devlet Hastanesi'ne 15, Nazilli SSK'ya 20, Söke SSK Hastanesi'ne de 5 kişi olmak üzere toplam 150 kişinin buzda kayarak düştükleri için getirildiklerini ifade ettiler. Karayolları 2. Bölge Müdürlüğü yetkilileri, kar ve buzlanma nedeniyle kapalı olan İzmir-Çeşme otoyolu ile Ovakent-Çayırkent yolunun trafiğe açıldığını belirttiler. Yetkililer, Nazilli-Beydağ ve Tire-İncirliova yollarının açılması için ekiplerin yoğun olarak çalıştıklarını bildirdiler. Aydın'ın 96 köy yolunda ise halen ulaşımın sağlanamadığı belirtildi. 
     






</TEXT>
</DOC>
