<DOC>
<DOCNO> 91404 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/22/son/sondun19.html </URL>
<DATE> 2002/06/22/ </DATE>
<TIME>  </TIME>
<AUTHOR>  </AUTHOR>
<HEADLINE>
AB ülkeleri kaçak göç ile mücadele konusunda anlaştılar 
</HEADLINE>
<TEXT>

     İspanya'nın Sevilla kentinde devam eden AB zirvesinde, kaçaklarla mücadele konusunda liderler, Birlik içindeki farklı görüşleri uzlaştırmayı başarmış görünüyorlar. 
     Taslak bildiri, liderlerin 2002 yılı sona ermeden birliğin dış sınırlarında insan kaçakçılığıyla mücadele için ortak operasyonlar yapılması konusunda anlaştıklarını ortaya koyuyor. 
     Taslakta ayrıca, liderlerin ortak göç ve iltica politikaları oluşturma çabalarını hızlandırma kararı aldıkları belirtiliyor. 
     Taslakta, kaçak göç yolları üzerinde bulunan üçüncü ülkeleri işbirliğine davet eden AB, taleplerini yerine getirmeyi reddeden üçüncü ülkelere yaptırım uygulanması önerisinden ise vazgeçmiş görünüyor. 
     AB ile işbirliği içinde olmayan üçüncü ülkelere yaptırım uygulanması kararının bildiride yer almaması, bu konu üzerinde yapılan uzun tartışmalar sonucu AB içindeki iki grup arasında bir uzlaşmaya ulaşıldığını ve dönem başkanı İspanya'nın önerilerinin yumuşatıldığına işaret ediyor. 
     AB içinde İngiltere ve İspanya, kaçaklarla mücadelede katı önlemler alınmasını, göç yolları üzerindeki üçüncü ülkelerin AB ile işbirliği yapmamaları durumunda, bu ülkelere yaptırım uygulanmasını benimserken, başta Fransa olmak üzere ikinci grup ise alınacak önlemlerin konunun insan hakları boyutuna zarar vermemesi gerektiğini, yaptırımların üçüncü ülkelerin ekonomilerine daha fazla zarar vererek daha çok göçe neden olacağını savunuyor ve üçüncü ülkelere yaptırım fikrine sıcak bakmıyorlardı. 
     Dönem başkanı İspanya'nın Dişişleri Bakanı Josep Pique, dün düzenlediği basın toplantısında, 15 ülkenin bir uzlaşmaya yakın olduğunun sinyallerini vermiş, ''Sanırım Sevilla'dan sonra AB'nin ortak göç politikasından söz edebilir hale geleceğiz'' diye konuşmuştu. 
     





</TEXT>
</DOC>
