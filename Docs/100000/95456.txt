<DOC>
<DOCNO> 95456 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/13/spor/spo03.html </URL>
<DATE> 2002/07/13/ </DATE>
<TIME>  </TIME>
<AUTHOR>  </AUTHOR>
<HEADLINE>
"Gücümüz arkadaşlık" 
</HEADLINE>
<TEXT>

Galatasaray’ın yeni gözdesi Balic, Sarı-Kırmızılı formaya çabuk ısındığını söyledi. Boşnak futbolcu, "Başarının dostluktan geçtiğini şimdi daha iyi anladım" dedi 
     ELVİR Balic yeni sezon öncesinde iddialı konuştu ve Galatasaray’a gelmekten mutluluk duyduğunu söyledi. Yıldız futbolcu, "Takım içindeki arkadaşlık ortamı en üst seviyede. Galatasaray’ın da başarısı bundan kaynaklanıyor. Hazırlık maçlarında rakiplerin gücü değil, bizim ciddiyetimiz önemliydi. Milli futbolcuların da takıma katılmasıyla birlikte çok çetin bir forma savaşı yaşayacağız. Hedefimiz Avrupa’da ve ligde mutlu son" dedi. 
     GALATASARAY, Nanni’nin transferinden vazgeçtikten sonra forvet arayışlarını da hızlandırdı. Sarı - Kırmızılılar’ın geçen sezon Nurnberg’te kiralık oynayan Leverkusenli Paolo Ring’i gündemine aldığı iddia edildi. Bundesliga’da geçen sezon 3 gol atan Brezilya asıllı futbolcu için temasların başladığı vurgulandı. Ring 1993 - 95 sezonlarında Brezilya’da gol kralı olduktan sonra Almanya’ya transfer olmuştu. 
     
DANCİA veda etti      GALATASARAY’IN denemek için Avusturya kampına götürdüğü Rumen futbolcu Dancia, ülkesine geri yollandı. Fatih Terim’in istediği kapasitenin altında bir performans sergileyen genç futbolcu, dün kafile İstanbul’a hareket etmeden önce Avusturya’da vedalaştı. Oldukça üzgün olduğu gözlenen Dancia, "Elimden geleni yaptım ama olmadı. Galatasaray’ın çok zengin ve kaliteli bir kadrosu var" dedi. 
     
Kamp analizi      FELIPE 
     METİN Oktay ve Hagi gibi yıldızların giydiği 10 numaralı forma, Fatih Terim tarafından ona büyük bir gönül rahatlığıyla verildi. Brezilya futbolunun en ince özelliklerine sahip. Top hakimiyeti mükemmel, tekniği en üst seviyede. İlk maçlarında hata yapmama duygusundan olacak, kaleyi fazla düşünmedi. Ancak kalitesini verdiği ince paslarla ortaya koydu. Sambacı yeni sezonda Terim’in yeni sürprizi olacak. Kendisinden beklentiler çok büyük. 
     
     PINTO 
     FUTBOL yapısı olarak birçok mevkide görev yaptığı söyleniyor. Avusturya kampında antrenmanlarda defansa dönük bir anlayışla karşımıza çıktı. Hazırlık maçlarında ise ofans ağırlıklı bir tablo çizdi. Ağır bir görüntü çizmesine karşın çabuk hızlanan bir futbol yapısı var. Kısa dönem içinde göze çarpan en olumsuz yönü çok top kaybı yapması. Ceza sahası içinde oldukça soğukkanlı. Özellikle kaleciyle karşı karşıya kaldığı pozisyonlarda etkili. 
     
     BALIC 
     NE kadar sıkıntı yaşamış olsa da herzaman kafalarda futbolumuzun önemli yıldızları arasında yer alıyor. Ağır sakatlık döneminin getirdiği idmansızlık onu olumsuz etkilemiş. Gözle görülür bir güçsüzlük yaşıyor. Kendisine 3 - 4 hafta gibi bir zaman dilimi belirlemiş. Kendine güveni tam. Kampın en hırslı isimlerindendi. Frikikleri parmak ısırttı, ortaları asist sıkıntısını bitirdi. 
     
     MURAT ERDOĞAN 
     TRANSFER döneminin en çok konuşulan isimlerinden oldu. Fatih Terim ile çalışmak onun için apayrı itici bir güç. Bunu antrenmanlarda gösterdi. Hırslı ve istekliydi. Ancak hocasından öğrenmesi gereken çok şeyler var. İlk önce Terim’in kafasındaki futbol mantığını benimsemesi gerekiyor. Bildiği gibi değil, istenildiği gibi olursa takıma çok güç katar. 
     
     SARR 
     GENÇ olmasına rağmen, kontrollü ve soğukkanlı. Ne yapması gerektiğini bilen, çalışkan bir isim. Fatih Terim, Milan’dan eski öğrencisi olan Sarr’ın eksiklerini biliyor ve ağırlığını bu yönlere veriyor. Hazırlık maçlarında göz doldurdu. Birebirde yıkılmıyor, çalım atmak zor. Eksik noktası oyuna top sokarken sıkıntı yaşaması. Ancak savunma için önemli kazanç. 
     
     MÜSLİM 
     FATİH Terim’in ısrarla istediği futbolculardan birisiydi. Ancak kamp döneminde istenen performansa yaklaşamadı. Uyum sorunu yaşadığı gözden kaçmadı. Sağ kanatta, zayıf rakipler karşısında iyi gözüktü ancak yine de yetersizdi. Kendisinden beklenen hücuma destek olması. Ancak bu yönünü bir türlü ortaya koyamadı. Zamana ihtiyacı var. 
     
     DURO 
     GEÇEN sezon Samsunspor’da kiralık oynamıştı. Fatih Terim olumlu raporlar almış olacak ki, kendisini de kampa götürdü. Duro hazırlık maçlarında beklentilerin üstünde bir performans sergiledi. Gol attı, attırdı ve savaştı. Futbol kapasitesi yüksek, kumaşı kaliteli. Garantiye oynamaya seven bir anlayışı var. Böyle devam ederse kadroda kalabilir. Terim’in en sevdiği özelliklerden biri istikrar olduğu düşünülürse, Arnavut futbolcunun daha çok çalışması gerekiyor. 
     
     BERKANT GÖZDE BATİSTA HIRSLI 
     AVUSTURYA kampında geçen sezonki kadrodan en çok göze batan isimler Berkant ile Batista oldu. Fatih Terim’in Bayern Münih’te oynadığı dönemde almak istediği Berkant, golleri ve hırsıyla yeni sezon öncesinde beğeni topladı. Antrenmanlarda Terim ile sık sık başbaşa görüştü. Anlaşılan yeni sezonun bankolarından olacak. Brezilyalı Batista ise kampın en çok göze batan isimlerinden oldu. Kıvrak, hızlı ve yardımlaşmayı seven yapısı, şimdiden onu bir adım öne çıkarttı. 
     
Zonguldak’ta Ergün bayramı      GALATASARAY’IN Milli futbolcusu Ergün Penbe, memleketi Zonguldak’ta büyük ilgi gördü. Yıldız futbolcu dün Vali İsmet Metin’i ziyaret edip, 67 numaralı formasını verdi. Yıldız futbolcu, ardından Üzülmez Huzurevi’ne giderek yaşlıları ziyaret etti. Ergün transferle ilgili olarak da, "Pazartesi veya salı yönetimle görüşeceğim" dedi. 
     



 SPOR 

























</TEXT>
</DOC>
