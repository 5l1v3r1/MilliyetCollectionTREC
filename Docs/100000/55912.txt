<DOC>
<DOCNO> 55912 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/07/dunya/dun03.html </URL>
<DATE> 2001/12/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Powell’dan Atatürk’e övgü 
</HEADLINE>
<TEXT>

ABD’li bakan, Afganistan’a en uygun modeli Atatürk’ün gördüğünü söyledi 
     ABD Dışişleri Bakanı Colin Powell, Atatürk’ün, Afganistan’a "Türk modelinin" uygun olduğunu 1920’li yılların başları gibi çok erken bir dönemde görebildiğini belirtti. 
     Türkiye ziyaretinin ardından Brüksel’e geçerken uçakta değerlendirme yapan Powell, "Dışişleri Bakanı İsmail Cem, bana ve diğer meslektaşlarına, Afganistan’da 1920’li yılların başına gidileceğini söyledi" dedi. 
     "Afganistan’da bir hastane varmış, adı Atatürk Hastanesi. Taliban günlerinde bile adını hiç değiştirmemişler" ifadesini kullanan ABD Dışişleri Bakanı, Türkiye’nin Afganistan ile çok bağlantılı olduğunu belirtti. 
     Türkiye’nin Afganistan konusunda ne tür bir katkıda bulunacağını düşünmeye başladıklarını kaydeden Powell, "Türkiye asker önerdi. Bu askerler biraraya getirilince çok yardımcı olacak" diye konuştu. 
     Powell, Türkiye ve diğer müttefiklerle görüşülen konulardan birinin de, Kabil’e gönderilecek askeri gücün bölgeye "niçin gideceği" olduğunu kaydetti ancak bu görevin ne olacağının henüz belirlenmediğini belirtti. 
     



 DÜNYA 














</TEXT>
</DOC>
