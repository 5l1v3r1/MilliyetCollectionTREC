<DOC>
<DOCNO> 84818 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/19/ekonomi/aeko.html </URL>
<DATE> 2002/05/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Derviş - Bayar el ele rüyası bitti 
</HEADLINE>
<TEXT>

Bayar, DTP’nin başına geçtiği kongrede yaptığı konuşmayla, ağırlıklı olarak çiftçi ve küçük esnafa yönelik politika yapacağını belli etti 
     MURAT SABUNCU 

     Mehmet Ali Bayar, Demokrat Türkiye Partisi’nin DTP dün yapılan kongresinde, halkın karşısında ilk kez siyaset kürsüsüne çıkarak konuştu. 
     Öncelikle kendi yorumumuzu yapalım İstanbul’un önde gelen işadamlarının bir hayali vardı. Türkiye’nin genç ve vizyonu açık iki lider adayını, Mehmet Ali Bayar’ı ve Kemal Derviş’i aynı parti içinde görmek, onların bir arada siyaset yapmasını sağlamak. Bize göre Bayar, dün yaptığı konuşmayla bunun neredeyse imkansız olduğunu ortaya koydu. Bayar, ortaya koyduğu siyasi kimlikle Demokrat Parti’nin ve adını anmasa da Adalet Partisi’nin oy tabanına, yani ağırlıklı olarak çiftçi ve küçük esnafa yönelik politika yapacağını belli etti. Bayar’ın oy kaydırmaya çalışacağı esas kesim de Tayyip Erdoğan’ın partisi AKP olacaktır. 
     Kendi cümleleriyle Bayar’ın ekonomiyle ilgili söylediklerini not ettik. İşte kendini "Ben ekonomistim" diye sunan Bayar’dan satırbaşları 
     
     Girişimci devletle barışacak Her gün yüzbinlerce yeni iş sahası, yeni ekmek kapısı yaratmak zorundayız. Devletin artık bunu üstlenmesi mümkün değildir. Bunun için girişim ruhunu yeniden canlandırıp, girişimcinin önündeki engelleri kaldıracağız. Girişimciyi devletle barıştıracağız. 
     Ucuz kredi, ucuz enerji Yeni ekmek kapıları açacak, girişimciyi ucuz kredi, ucuz enerji kullanacak imkanlara kavuşturacak, devleti girişimciyi destekler hale getireceğiz. 
     Vergi indirimi yapılacak Vergi, girişimcilerin önündeki en büyük engeldir. İstihdam arttığı ölçüde üreticinin vergi yükünü hafifletmek gibi temel bir yaklaşımı benimseyebilmeliyiz. Gelir vergisi oranlarını azaltmalıyız. 
     Tarım desteğe muhtaç Dünyanın her yerinde tarım devletin desteğine muhtaçtır. Oysa tarım ülkemizde bizzat devlet tarafından ihmal edilmekte ve yoksulluğa itilmektedir. Dünya fiyatlarına maruz bırakılan çiftçiye, dünya maliyetlerinin üzerinde girdi maliyetini reva görmek hakkaniyet değildir. 
     IMF’ye kim anlatacak Türkiye’nin yüzde 45’i geçimini tarımdan sağlıyor. Bu kesim canını dişine takmış çabalıyor. Ülkenin işçisi, çiftçisi, köylüsü çok zor koşullarda yaşıyor. Peki bunları IMF’ye kim anlatacak Bayar’ın bu sözleri üzerine tribünlerden IMF aleyhine sloganlar atıldı. 
     5 bölgede 5 İstanbul Pahalılık ve fakirlik bir kader olarak görülüyor. Ben kabul etmiyorum. Kimsenin kabul etmemesi lazım. İşçiler, köylüler, emekliler gelecek korkusuyla yaşıyor. Bunu değiştirmemiz lazım. Ülkenin 5 bölgesinde 5 İstanbul yaratacak büyük projeleri, yeniden bölgesel kalkınmayı Türkiye’nin gündemine taşımamız lazım. 
     Hedef AB Türkiye 200 yıldır batılılaşma ve Avrupa’yla bütünleşme çabası içindedir. Türkiye’de Avrupa Birliği’nin üyesi olmak toplumun bütün kesimleri tarafından istenmekte, fakat mevcut yönetim tarafından belirsizliğe itilmiş bulunmaktadır. Avrupa Birliği’ne üyeliği, Avrupalı olarak düşünmenin halkımız için lüks olmadığını görebilmeliyiz. 
     Halk bizden uyanık Sizlere asla yalan söylemeyeceğim. Halk bizden çok daha uyanık ve akıllı. Kendi gerçeğinin kendine bütün çıplaklığıyla anlatılmasını istiyor. 
     
     İşçi notunu hayatı boyunca saklayacak 
     Siyasette "kürsü hakimiyeti, dinleyenle diyalog" önemlidir. Bize kalırsa Bayar, ilk kez bir kalabalık karşısında konuşmasına rağmen başarılıydı. Özellikle vücut dilini iyi kullandı. Ellerini zaman zaman yumruk yaptı, salladı, zaman zaman göğsüne götürüp geleneksel selam verdi, bir kere de elini başına götürüp deyim yerindeyse "asker selamı" verdi. Kendisine salondan atılan bir iki lafı güzel değerlendirip mesaj da verdi. Bir kadın dertlerini anlatmaya başladığında "İşte bu sesi Ankara’nın duymasını istiyoruz" dedi. Salona ilk girdiğinde kendisinden iş isteyen bir vatandaşın notunu konuşmasının ortasında cebinden çıkarıp "Bu kağıdı siyaset hayatım boyunca saklayacağım ve bu kesimin sorunlarına sahip çıkacağım" dedi. 
     



 EKONOMİ 
















</TEXT>
</DOC>
