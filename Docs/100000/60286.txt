<DOC>
<DOCNO> 60286 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/03/guncel/agun.html </URL>
<DATE> 2002/01/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Bu kış halimiz harap 
</HEADLINE>
<TEXT>

Kara kış 2002’de yeniden harekete geçip Marmara’dan Karadeniz’e, İç Anadolu’dan doğu illerimize her yeri beyaza boyadı. Trafik felç oldu. Ankara’da okullar bugün de tatil... 
     ŞAKİR AYDIN İstanbul DHA 

     Yeni yılın ilk günlerinde yoğun kar yağışı ve buzlanma nedeniyle tüm Türkiye'de yaşam alt üst oldu, birçok yerde okullar tatil edildi. Binlerce köy yolu ulaşıma kapatıldı. Kara hazırlıksız yakalanan İstanbul'da dün okullar tatil edildiği için öğrencilerin keyfi yerindeydi. Ancak tatilin ardından işe gitmek üzere yola çıkan sürücüler, zor anlar yaşadılar. Toplam 283 kaza oldu. 21 kişinin yaralandığı kazalarda, yaklaşık 200 milyar lira maddi hasar meydana geldi. 
     
     ÜÇ KİŞİ MAHSUR 
     Kar yağışı Trakya'yı da etkisi altına aldı. Edirne ’de 17 santim olan kar kalınlığı, Kırklareli'nin yüksek kesimlerinde 1 metreye ulaştı. 10 köyüne su ve elektrik verilemeyen Demirköy'de TRT verici istasyonunda görevli 3 personel mahsur kaldı. 
     SOBA İZNİ 
     Adapazarı'nda 83 köy yolu ulaşıma kapatıldı. Vatandaşlar Adapazarı SSK Hastanesi'nin çıkış yolunun kapanması nedeniyle kayan otomobillerinin içinde mahsur kaldı. Hastalar otomobillerinden inip yürüyerek hastaneye gitti. Öte yandan Sakarya Valisi, kış şartlarının ağır geçmesi nedeniyle büyük prefabriklerde soba yasağının yeniden gözden geçirileceğini belirterek "30 metrekarelik prefabriklerde oturanların soba yakması söz konusu değil. Ancak büyük prefabrikler için izin çıkabilir" dedi. 
     
     ULUDAĞ SEVİNDİ 
     Bursa'da kar kalınlığı şehir merkezinde 3 santimetreye ulaşırken, hava sıcaklığı sıfırın altında 4 dereceyi buldu. Türkiye'nin en önemli kayak merkezlerinden Uludağ'da ise kar kalınlığı 195 santimetreye çıktı. Bolu'da ise önceki gün öğle saatlerinde başlayan yoğun kar yağışı kenti beyaza bürüdü, 32 köy yolu ulaşıma kapandı. Bolu Dağı'nda zincirsiz araçların geçişine izin verilmedi. Kazalarda 13 kişi yaralandı. 
     
     KARADENİZ PERİŞAN 
     Samsun kent merkezinde kar kalınlığı 5 santimetreyi buldu. 337 köy yolu ulaşıma kapandı, 83 köye de elektrik ve su verilemiyor. Sinop merkeze bağlı 96, Amasya'da 200, Çorum'da 300, Ordu'da 53 köy yolu ulaşıma kapandı. İl Milli Eğitim Müdürlükleri kapalı köy yollarında taşımalı eğitim sistemi ile eğitim yapılan bölgelerde okulların tatil edilip edilmemesi konusunda inceleme yapıyor. Gümüşhane'de kar kalınlığı 7, Bayburt'ta ise 11 santime yükseldi. 
     UÇAK SEFERİ İPTAL 
     Sivas'ta gece başlayan kar yağışı yüzünden yaklaşık 400 köy yolu ulaşıma kapandı. Kar kalınlığı kent merkezinde 15 santime, yüksek kesimlerde ise 1 metreye kadar ulaştı. Köy yollarının kapanması nedeniyle taşımalı eğitimde aksamalar meydana geldi. Sivas - Erzincan, Sivas - Malatya ve Sivas - Tokat karayollarında ulaşım zaman zaman aksıyor. Kayseri - Malatya Karayolu da dün sabah ulaşıma kapatıldı. Dün sabah yapılması gereken İstanbul - Kayseri uçak seferi de iptal edildi. 
     
     YOLLAR KAPALI 
     Erzurum, Erzincan, Kars ve Ağrı'da etkili olan kar yağışı, sabah saatlerinde şiddetini artırdı. Erzincan - Sivas Karayolu'nun Sakaltutan mevkiinde ulaşım tek şeritten sağlanırken, yüksek kesimlerdeki kar kalınlığı 2 metreyi aştı. Erzurum - Bingöl karayolu tipi yüzünden ulaşıma kapandı. Karayolunun Kirişli Mevkii'nde mahsur kalan onlarca araç, Karayolları ekiplerince kurtarıldı. Konya'da da 150 , Tunceli'de ise 350 köyün yolu karla kapandı. 
     
Kar yağışı devam edecek      Tüm yurdu etkisi altına alan soğuk ve yağışlı havanın önümüzdeki günlerde hayatı olumsuz yönde etkilemeye devam edecek. Uzmanlar hava sıcaklıklarının mevsim normallerinin 10 derece altında seyredeceğine dikkat çekerek vatandaşları don olayına karşı uyardı. Bugün Marmara, Karadeniz, Doğu ve Güney Doğu Anadolu ile Kıyı Ege, İç Anadolu'nun doğusu ve Akdeniz yağışlı geçecek. 
     
     Sıcaklık da düşecek 
     Yağışlar, genelde kar şeklinde olacak. Marmara'nın batısı ve Kıyı Ege dışında tüm yurtta yarın da etkisini sürdürecek olan yağışlı hava, Akdeniz kıyılarında yağmur ve karla karışık yağmur, diğer yerlerde ise kar şeklinde geçecek. Hava sıcaklıkları İstanbul ve Ankara'da bugün ve yarın şöyle olacak 
     İstanbul Bugün Kar yağışlı -2 1, Yarın Kar yağışlı -4 1 
     Ankara Bugün Kar Yağışlı -9 -3, Yarın Kar yağışlı -7 -2 
     
Bakanlar’ın çarpışan otoları      KONYA DHA 

     Tarım ve Köyişleri Bakanı Hüsnü Yusuf Gökalp ve Devlet Bakanı Faruk Bal'ın konvoyu, dün Ankara'dan Konya'ya giderken iki kez kaza yaptı. Gökalp ve Bal, çiftçilerle yapacakları toplantıya için sabah Ankara'dan yola çıktı. Konvoy saat 10.00'da Tavşançalı yakınlarına geldiğinde, korumaların otomobili kayarak takla attı. Kazada araçtaki üç korumadan biri ağır, ikisi hafif yaralandı. 
     Konvoy yola devam ederken Gökalp, makam aracı olarak kullandığı cipten inerek Bal'ın Mercedes marka makam otomobiline bindi. Gökalp'in kısa süre önce indiği cip, Altınekin ilçesi yakınlarında kar ve buzla kaplı yolda kayarak takla attı. Kazada cipte bulunanlardan MHP'li Mustafa Haykır yaralandı. 
     
Kapatılmayan gölet 2 can aldı      SÜREYYA ŞEYHOĞLU DHA 

     Antalya'nın Kaş ilçesinde yol kenarındaki gölete düşen otomobilde Meliha Kocaman 47 ile kızı Sevgi Kocaman 11 hayatını kaybetti. Otomobili kullanan Mustafa Kocaman 50 suya gömülen otomobilden kurtulmayı başardı. Kekova'daki bir pansiyonda yılbaşı tatilini geçiren aile önceki akşam, Kalkan'a dönmek üzere yola çıktı. Mustafa Kocaman'ın kullandığı otomobil, Kılıçlı köyü yakınlarında yağmur suları altında kalan yoldan çıkıp yakındaki tarlada açık unutulan gölet içine düştü. Otomobil 2 metre derinlikteki suya gömüldü. Aracı kullanan Mustafa Kocaman, kendi çabalarıyla otomobilden çıkmayı başardı. Ancak, eşi Meliha ile kızı Sevgi boğuldu. Araç vinçle göletten çıkarıldıktan sonra anne kızın cesetlerine ulaşıldı. 
     
Kar tatili yine karmaşa yarattı      Yeni yılı karla karşılayan İstanbul'da, ilk ve ortaöğretim kurumlarının tatil edilmesi kararının geç açıklanması, yine karışıklıklara neden oldu. İl Milli Eğitim Müdürü Ömer Balıbey, okulların bugün açık olacağını söyledi. 
     Meteorolojinin, İstanbul'un, 2002'nin ilk gününden itibaren soğuk havanın etkisi altına gireceğini açıklamasına rağmen yetkililer, yeni yıl tatili boyunca sessiz kaldı. Önceki gece bastıran yoğun kar yağışı, özellikle yüksek semtlerde etkili oldu. Güne endişeli başlayan öğrenciler bir yandan okula gitmeye hazırlanırken, bir yandan da radyo ve televizyonlardan gelecek tatil haberini beklemeye başladı. 
     
     Yarı yoldan döndüler 
     İstanbul Valiliği'nin sabaha karşı aldığı tatil kararı, gecikmeli olarak vatandaşlara ulaştırıldı. Bazı öğrenciler haberi yola çıkacakları sırada öğrenirken, bazıları da yarı yoldan dönmek zorunda kaldı. 
     Milli Eğitim yetkilileri, şu anda eğitime ara vermek için herhangi bir neden olmadığını belirterek, bugün okulların açık olacağını söyledi. n İSTANBUL Milliyet 
     
Yine İçel yine sel      MİTHAT ÜNAL DHA 

     Aşırı yağmur nedeniyle İçel'in Anamur ilçesinde 200'ün üzerinde ev ve işyeri sular altında kalırken, Aydıncık’ta okullar 1 gün tatil edildi. Anamur’da onlarca ev, işyeri ve sera su altında kaldı. Sulardan etkilenen evlerdeki eşyalar kullanılamaz hale gelirken, vatandaşlar çatı ve balkonlarda uzun süre kurtarılmayı bekledi. Yetkilileri eleştiren vatandaşlar, müdahalenin yetersiz olduğundan ve gereken ilginin gösterilmemesinden yakındı. 
     



 GÜNCEL 













</TEXT>
</DOC>
