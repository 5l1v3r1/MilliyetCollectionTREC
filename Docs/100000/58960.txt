<DOC>
<DOCNO> 58960 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/25/son/sontur02.html </URL>
<DATE> 2001/12/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Vücut sigaradan adım adım nasıl kurtuluyor... 
</HEADLINE>
<TEXT>

     Akciğer kanseri ve kalp krizi riskini artırdığı bilinen sigarayı bırakmanın etkilerinin, 20 dakika sonra vücutta görülmeye başlandığı bildirildi. 
     İşyeri Doktoru Özcan Akbulut'un, ''Global Renault'' dergisinde yer alan araştırmasına göre, Türkiye, 22 milyon tiryaki, 20 milyon da pasif içiciyle sigara tüketiminde, dünyanın önde gelen ülkelerinden biri konumunda bulunuyor. 
     Türkiye'de her yıl 30-40 bin kişinin akciğer kanserine yakalandığına işaret eden Akbulut, bunun yüzde 85'inin, kronik bronşitin yüzde 75'inin, kalp hastalıklarının ise yüzde 25'inin sigaradan kaynaklandığı vurguladı. 
     Sigara içme alışkanlığının sadece sağlık nedenlerine neden olmadığını, beraberinde ekonomik yük de getirdiğinin altını çizen Akbulut, 2000 yılında sigara için 827 trilyon lira harcandığını bildirdi. 
     
     Bir nefeste neler çekiliyor 

     Dr. Özcan Akbulut, sigaranın her nefesinde 4 bin çeşit kimyasal maddenin ciğerlere çekildiğini belirtti. Akbulut'un verdiği bilgiye göre, bu maddelerden bazılarının vücuda verdiği zararlar şöyle 
     Nikotin Kokain ve morfin kadar bağımlılık yapar. Tansiyonu ve kalp hızını artırır. Karbonmonoksit ile koroner arter hastalığı ve beyin damar hastalığına yol açar. 
     Katran Kansorejen olup, akciğer kanseri, amfizem ve kronik bronşit yapar. 
     Arsenik, Benzen, Vinil Klorür Kansorejen madde, felç edici zehir. 
     Hidrojen Siyanür Nazi gaz odalarında kullanılan zehir. 
     
     20 dakika sonra 

     Dr. Akbulut, sigarayı bırakmanın etkilerinin ise 20 dakika içinde hissedildiğini bildirdi. Akbulut'a göre, sigarayı bıraktıktan sonra vücutta şu değişiklikler oluyor 
     20 dakika sonra Kan basıncı ve kalp hızı normale döner. Eller ve ayaklar, dolaşım normale döndüğü için ısınmaya başlar. 
     8 saat sonra Kanda oksijen düzeyi normale döner. Kalp krizi riski düşmeye başlar. 
     24 saat sonra Karbonmonoksit vücuttan atılır. Akciğerlerdeki balgam ve diğer birikimler temizlenmeye başlar. 
     48 saat sonra Nikotin vücutta artık saptanamaz. Tat ve koku alma duyusu gelişmiştir. 
     72 saat sonra Solunum yolları gevşediği için nefes almak kolaylaşır. Vücut enerjisi artar. 
     12 hafta sonra Dolaşım bütün vücutta düzelir. Yürümek kolaylaşır. 
     3-9 ay sonra Öksürük, nefes darlığı düzelir. Akciğer işlevi yüzde 5-10 oranında artar. 
     5 yıl sonra Kalp krizi riski sigara içenlerin riskinin yarısına iner. 
     10 yıl sonra Akciğer kanseri riski sigara içenlerin riskinin yarısına iner. Kalp krizi riski hiç sigara içmemiş biri ile eşit olur. 
     






</TEXT>
</DOC>
