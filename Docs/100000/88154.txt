<DOC>
<DOCNO> 88154 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/05/son/sontur15.html </URL>
<DATE> 2002/06/05/ </DATE>
<TIME>  </TIME>
<AUTHOR>  </AUTHOR>
<HEADLINE>
İzgi'den Apo yorumu "TBMM'de ak koyun kara koyun belli olur" 
</HEADLINE>
<TEXT>

     TBMM Başkanı Ömer İzgi, Avrupa İnsan Hakları Mahkemesi'ndeki AİHM terörist başına ilişkin kararını iki ay içinde açıklayacağını belirterek, ''Sonra Meclis'e inecektir. O zaman ak koyun kara koyun belli olur'' dedi. 
     İzgi, İstanbul Şehit Anaları Derneği Başkanı Pakize Akbaba ve bir grup şehit yakınını kabul etti. İzgi, sadece TBMM Televizyonu kameralarının alındığı görüşme sırasında, şehit yakınlarının, terör örgütü elebaşı hakkındaki idam kararı konusunda görüşlerini dinledi. 
     Türkiye'nin AİHM sürecini kabul ettiği tarihte terör örgütü elebaşı hakkındaki yargı kararının gündemde olmadığını belirten İzgi, şöyle konuştu 
     ''Sonra da Abdullah Öcalan yakalandı ve bir ceza aldı. İşte, Meclis'ten çıkardığımız yasa bakımından, AİHM idam edilirse bizim verdiğimiz kararın bir hükmü kalmaz diye yürütmeyi durdurma kararı vermiş. Abdullah Öcalan gibi bir insanın cezasını çekmesi bakımından en fazla istekli olanlardan biri olmama rağmen, o gün ben olsaydım Hükümet'te çıkan kanundan dolayı aynı uygulamayı yapardım. 
     Şurada iki ay kaldı. Bu iki ay içerisinde AİHM'de yapılan denetim kararı açıklanacak. Aldığımız bilgilere göre, Türkiye'deki yargılamanın çok yerinde ve AİHM kriterlerine uygun olduğu yönünde çıkacak. Sonuç çıktıktan sonra, o Meclis'e inecektir. Meclis'te sizin hassasiyetleriniz anlatılır. Meclisimiz karar verecek buna. Yoksa bugün çıkıp da sivil toplum örgütlerinden şunlar ya da bunlar böyle istiyor diye TBMM etkilenmez. 
     Dosya inecek Meclis'e. O zaman ak koyun, kara koyun belli olur. 
     Göreceksiniz, herkesin nesi varsa ortaya dökülecektir. Bunun siyaseti falan kalmayacaktır. O zaman belli olacaktır. Rahat olun, şahsen ben rahatım.'' 
     
     ''YALNIZ O DEĞİL'' 
     Ömer İzgi, ''Yalnız o da değil. Onun gibi daha birçok kişi var. 
     Yargılanmış ceza almış. Onların hepsi cani, bir tanesi değil'' dedi. 
     Abdullah Öcalan dışındaki kararların AİHM'ye götürülmediğini belirten İzgi, şöyle konuştu 
     ''Örneğin Şemdin Sakık, AİHM'ne gitmedi. Gitseydi o da aynı durumda olacaktı. O Abdullah Öcalan'a güvendi. Dedi ki, onun konumu ne olacaksa biz de o olacağız, örnek oluşturacak . Ama ne var, Abdullah Öcalan'ın ki ele alındı. Aldığımız bilgilere göre Avrupa kriterlerine uygun olacak denecek. Ondan sonra sorun kalmayacak ortada.'' 
     
     ''BİR SENEDİMİZ YOK'' 
     İzgi, AİHM sürecinin, Türkiye'nin kabul ettiği gibi yargılamanın bir uzantısı olduğunu ifade ederek, ''İdam bakımından bir senedimiz yok, verdiğimiz bir söz yok. Ama yargılama süreci bakımından var. 
     Fazla vehme kapılmayın. Bakmayın siz medyanın yazdıklarına, söylediklerine. Yarın dosya Meclis'e inecektir'' dedi. 
     Türkiye'nin terörle mücadele sürecini anlatan İzgi, Abdullah Öcalan'ın sadece komşu ülkelerden değil, Avrupa'daki bazı ülkelerden de destek aldığının ortaya çıktığını kaydetti. İzgi, ''Anlaşılıyor ki, Türkiye Kurtuluş Savaşı'ndan daha zor bir mücadeleyi kazanmış o dönemde'' diye konuştu. 
     





</TEXT>
</DOC>
