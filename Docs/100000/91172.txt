<DOC>
<DOCNO> 91172 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/21/son/sondun01.html </URL>
<DATE> 2002/06/21/ </DATE>
<TIME>  </TIME>
<AUTHOR>  </AUTHOR>
<HEADLINE>
İsrail askerleri Nablus'a girdi 
</HEADLINE>
<TEXT>

     İsrail askerlerinin tanklar desteğinde Batı Şeria kentlerinden Nablus'a girdiği bildirildi. 
     Filistinli görgü tanıkları yaklaşık 50 kadar tank ve çok sayıda zırhlı buldozerin Nablus kentine saat 04.00'de girdiklerini belirttiller. Askerlerin kente girişte direnişle karşılaşmadıkları kaydedildi. 
     İsrail ordusundan ise konuyla ilgili henüz bir açıklamada bulunulmadı. 
     Gözlemciler, İsrail'in kenti işgalinin, Filistinli silahlı kişilerin Nablus kenti yakınlarındaki Itamar Yahudi yerleşkesine yaptığı saldırıdan ardından gerçekleştiğine dikkati çekiyorlar. 
     İsrail televizyonu söz konusu saldırıda aynı aileden 4 kişinin hayatını kaybettiğini duyurmuştu. Ancak görgü tanıkları ve kurtarma görevlileri daha sonra yaptıkları açıklamada söz konusu saldırıda 6 İsraillinin hayatını kaybettiğini duyurdular. Saldırıda bir anne ile 3 çocuğunun öldüğü belirtilirken 8 kişinin de yaralandığı kaydedildi. 
     Saldırının sorumluluğunu Halk Kurtuluş Cephesi adlı örgütün üslendiği belirtildi. 
     Öte Yandan Filistin güvenlik yetkilileri İsrail askerlerinin Cenin kentinde boş bir binayı bugün erken saatlerde havaya uçurduğunu duyurdu. Havaya uçan binanın yakınındaki başka bir binanın çökmesine neden olduğunu belirten Filistinli yetkililer, çöken binada bulunan 14 yaşındaki bir Filistinlinin öldüğünü 7 Filistinlinin yaralandığını kaydettiler. 
     İsrail ordusundan konuyla ilgili henüz bir açıklama yapılmamasına karşın İsrailli yetkililer, İsrail askerlerinin Cenin kentinde bir bomba fabrikasını dün gece havaya uçurduklarını ifade ettiler. 
     





</TEXT>
</DOC>
