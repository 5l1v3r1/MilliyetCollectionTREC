<DOC>
<DOCNO> 88150 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/05/son/sontur11.html </URL>
<DATE> 2002/06/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Yedek subay ve astsubay adaylarının izinleri uzatıldı... 
</HEADLINE>
<TEXT>

     Türk Silahlı Kuvvetleri sınıf okullarındaki yedek subay ve astsubay adaylarının hafta sonu izinleri, 3.5 saat uzatılabilecek. 
     Yedek subay ve astsubay adayları, Cuma günleri mesai saati bitiminden, pazar günleri saat 21.30'a kadar evci izinlerini kullanabilecekler. 
     Türk Silahlı Kuvvetleri Sınıf Okulları Yönetmeliği'nin konuya ilişkin 21. maddesinde yapılan değişiklik, Resmi Gazete'nin bugünkü sayısında yayımlanarak yürürlüğe girdi. 
     Buna göre, her aday, sınıf okulunun bulunduğu garnizondaki anne, baba, evli kız ve erkek kardeşlerin yanına evci çıkabilecek. Evci izinleri Cuma günü mesaisinin bitimiyle başlayıp, pazar günü akşam saat 21.30'a kadar sürebilecek. Bu saate, kuvvet komutanlıkları ve Jandarma Genel Komutanlığı, mevsim ve ulaşım imkanları ile ihtiyaçları göz önünde bulundurarak karar verecek. 
     Yedek subay adayları ile kıta erbaş ve er kaynağından alınan astsubay adaylarından evli olanlar, eşi garnizonun bulunduğu yerde ise cuma günü mesai saati bitiminden, pazar günü akşamı 21.30'a kadar evci çıkabilecekler. Bu saate de, kuvvet komutanlıkları ve Jandarma Genel Komutanlığı, mevsim ve ulaşım imkanları ile ihtiyaçları göz önünde bulundurarak karar verecek. 
     Yedek subay ve astsubay adaylarının izinlerine ilişkin eski düzenlemede, evci izinlerinin cuma günü mesai saati bitiminden başlayıp pazar günü saat 18.00'e kadar süreceği belirtiliyordu. 
     
     ÇARŞI İZİNLERİ DE UZATILDI 
     Yeni düzenlemeye göre, evci çıkabilecekler dışındaki adaylar ise cumartesi ve pazar günleri saat 21.30'a kadar çarşı izni kullanabilecekler. Bu saate de, kuvvet komutanlıkları ve Jandarma Genel Komutanlığı, mevsim ve ulaşım imkanları ile ihtiyaçları göz önünde bulundurarak karar verecek. 
     Eski düzenlemede, evci çıkacak adayların dışındaki adaylar, cumartesi günleri saat 21.30'a, pazar günleri ise 18.00'e kadar çarşı izni kullanabiliyorlardı. 
     





</TEXT>
</DOC>
