<DOC>
<DOCNO> 66978 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/11/magazin/mag00.html </URL>
<DATE> 2002/02/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Sanatçının sırtından sopa eksik olmaz’ 
</HEADLINE>
<TEXT>

Yeni şarkılardan oluşan albümüyle "Nostalji yapıp hazıra konuyor" diyenlere cevap vermeye hazırlanan Muazzez Ersoy, "Eleştirilere de açığım. Bunlar beni kamçılıyor" diyor 
     BULUŞMALAR Ahmet TULGAR 

     Muazzez Ersoy’un muhteşem, buğulu sesinde sanırım çoğumuz mutabıkız. Onun genç kuşak assolistlerden bir farkı da şu Muazzez Hanım, "Türk Sanat Müziği Modernleşmesi"ne hep biraz daha kapalı oldu. Zaten tipi de, tavrı da eskileri çağrıştırıyordu. Onu Sibel Can gibi sahnede eteğini sıyırırken ya da Ebru Gündeş gibi "dizaynır" koltuklarda, top model kılığında şarkı söylerken düşünmek zordu. O, Yeşilçam tadında kliplere, nostalji’ şarkılarına iyi oturmuştu. 
     Şimdi Muazzez Ersoy oturduğu yerden kalkıyor ve Sevgililer Günü’nde yeni şarkılardan oluşan bir albümle geliyor. Bir zamanlar şarkıları eski, aşkları yeniydi. Şimdi aşkları eskide kaldı, şarkıları yeni... 
     
     Yıllarca nostalji albümleri yaptınız. Milan Kundera son romanı "Bilmemek-L’ignorance"te nostaljiyi, "Bilinmeyenin tutkularla dolu keşfine, bilinenin tercih edilmesi" olarak tanımlıyor. Şimdi siz nostalji albümlerine ara verip yeni bestelerden oluşan bir albüm çıkarırken bilinmeyenin eşiğinde misiniz Öyle mi hissediyorsunuz 
     Yedi sekiz sene hep nostalji yaptım. Şarkıcılığa yeni başlıyormuşum, ilk albümümmüş gibi heyecanlıyım. Ama bu albüm içime de, kalbime de, beynime de sindi. 
     
     Albüm yaparken hangisine öncelik tanırsınız Beyninize mi, kalbinize mi Akıla mı, sezgilere mi 
     Sezgilere. 
     
     Sanatçılar böyle der de, nostalji trendini yakalamak, nostalji serisi yapmak, akıllı davranmak, sağlamcılık değil mi 
     Ben Nostalji’lerimi bir anne nasihatinden yola çıkarak yaptığımda da içim kıpır kıpırdı. Herkes eleştirdi "Hazıra kondum" diye. Astılar, kestiler, vurdular, çizdiler, hiç umurumda bile değil. Ağzı olan konuşuyor. 
     
Bir sanat savaşçısıyım’      Tamam, bir nostalji albümü yaptınız. Sattı. Ama sonra 11 tane daha çıkarmak giderek iş kadınına dönüştüğünüzü göstermez mi 
     Hayır, ben iş kadını olduğumu hiçbir zaman kabul etmedim, şimdi de kabul etmiyorum. Ben sanatçıyım. Sesiyle, gırtlağıyla, şu boğazındaki damarlarıyla sanatına hizmet vermeye çalışan bir sanat savaşçısıyım. 
     
     Şirketiniz uzun yıllardır faaliyette. Genç bir kadın olarak bu şirkette kararları siz mi alıyordunuz, sizi sahne arkasından yöneten erkek iktidarları oluyor muydu 
     Bu bir ekip işi tabii. Ama sanatçı ben isem, sesimi, görüntümü koyuyorsam, son söz benimdir. Başarısız olursam, sopayı ben yiyorum, ben eleştiriliyorum. Zaten başarılı olsam da eleştiriliyorum, sopayı yiyiyorum. Sanatçının sırtından sopa eksik olmuyor. Ama bu sopa bana kamçı oluyor. Kimse beni eleştirmeseydi, daha korkunçtu. Eleştirildiğime göre, demek ki korkutucuyum, çekiniyorlar, risk görüyorlar beni, tehlikeli görüyorlar. Tehlike derken, sanatçı kimliğim açısından. 
     
     Dikkat ediyorum hep "tehlike", "sopa", "kamçı", "risk", "korkutmak" gibi sözcüklerle konuşuyorsunuz. Sahnede zarif, içli bir diva, sahne gerisinde bir savaşçı. 
     Hayır, benim sanatçı kimliğim o kadar güçlü, o kadar güçlü ki, bu sirkülasyonlar oluyor. 
     
     Siz de bir Sezen Aksu şarkısı söylüyor musunuz albümünüzde 
     Sözü Sezen Aksu’ya, bestesi Ercan Saatçi’ye ait bir şarkı. 
     
     Ya, sizi ne zaman görsem, ağlamış gibisiniz. Bir de Zuhal Olcay böyledir. 
     Fakirlikten geldiğim için. İnsan değil Türkiye’nin, dünya starı bile olsa, o insanın yüreğinin bir yerinde kalıyor. Yüzümdeki hüzün odur. Annem Cibali fabrikasında sigara kutuları kesiyordu, babam da dolmuş şoförüydü. Onlar çalışır, ben boynumda sicimle evin anahtarı asılı, koştururdum sokaklara. Para bırakırlardı, akşam olunca evin ekmeğini ben alırdım. Yüreğimin bir kenarında bu gariplik kalıyor. 
     
     Ama işte bu hüzün belki, görüntünüze de yansıyan bu eziklik, toplumun sizi şık bir kadın olarak, bir erkekle birlikte düşünmesine engel oluyor. Siz hissediyor musunuz seyircinizde bu tür bir şey 
     Görüntü insanın yüreğindeki aşkın önünde engel değildir. 
     
     İsmet Özhan, ayrıldığınızda bir şey söylememenizi "Albümü çıkınca reklam için konuşmaya başlar" diye yorumlamıştı. Özel hayatınızla ilgili konuşmayacak mısınız 
     Hayır, konuşmayacağım. Adı üstünde, özel. Ben özelimi vıdı vıdı vıdı vıdı anlatmayı sevmiyorum. 
     
Bence Demirel ikinci Atatürk’      Her Türk kadın assolistin parlak olduğu bir siyasi iktidar dönemi olur. Emel Sayın 12 Eylül iktidarında, Yüksel Uzel, Özal iktidarında, siz ise son Demirel iktidarında Çankaya’nın sanatçısı oldunuz. Demirel ile dostluğunuz nasıl bir şeydi 
     Sayın Demirel ülkemiz için çok kıymetli güzellikler yapmış bir devlet adamı. O sanata ve sanatçıya çok önem veren, çok hassas bir insan. Ayrı derya yani, Süleyman Demirel ayrı bir derya. Bence o ikinci Atatürk. 
     
     Ahmet Necdet Sezer şarkıcı davet etmiyor galiba. 
     Bilmiyorum ama ben böyle bir teklif almadım. 
     
     Albümünüzün adı "Senin İçin". Sevgililer Günü’nde piyasaya sürüyorsunuz. Bu iyi bir pazarlama taktiği de olabilir, sizin aşk hayatınızla, özel hayatınızla ilgili bir şifre de. Hangisi 
     İçinde herkesin kendisinden bir şeyler bulabileceği bir sevgi albümü oldu. Biz de Doğan Music Company olarak bu sevgi albümünün Sevgililer Günü’nde çıkmasını uygun bulduk. 
     
     Doğan Music Company’yi tercih ederken arkanıza büyük bir medya grubunu almak gibi bir düşünceniz oldu mu 
     Ben DMC ailesini işi bilerek yapan, bu konuda tecrübesi olan ve benim "Genç neslin Saadettin Kaynak’ı" dediğim Ercan Saatçi ile çalışacağım için tercih ettim. 
     
     Burnunuzdaki kemeri aldırtmamanız ne kadar güzel, bir sürü ünlü kadın kendisini ameliyat masalarında tektipleştirirken 
     Bunu hiç düşünmedim. Burun dediğimizde kelime olarak çok basit gelebilir ama burun suratın ifadesi demektir, Kişinin karakterini yansıtır. Ben bebek gibi, hokka gibi bir burun asla istemem. 
     



 MAGAZİN 













</TEXT>
</DOC>
