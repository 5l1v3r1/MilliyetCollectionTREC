<DOC>
<DOCNO> 65806 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/04/yasam/yas02.html </URL>
<DATE> 2002/02/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Çürük binalar öldürdü 
</HEADLINE>
<TEXT>

Yoksullara ait kerpiç evler ölü sayısını artırdı 
     Afyon’u sarsan depremde ölümlere, yoksullara ait kerpiç evler ile inşaat hatası tespit edilen betonerme binalar neden oldu. Yeterli ölçüde çadır kurulamayınca halkın bir bölümü dondurucu soğuğa dayanamayıp geceyi evlerinde geçirdi. 
     Depremden en fazla cami minarelerinin etkilendiği görüldü. Bolvadin, Çay ve Sultandağı ilçelerinde 10’un üzerinde cami minaresi devrildi. Sultandağı Selçuk mahallesindeki üç katlı bina yanındaki kerpiç evin üzerine yıkıldı. 
     Üç cesedin çıkarıldığı binanın önceki depremde hasar görmesine rağmen sahibi tarafından onarıldığı öğrenildi. 
     Kerpiç evi yıkılan 50 yaşındaki Şerife Meşe, sırtında battaniye, elinde ekmek ile gece boyu kalacak bir yer aradı. Meşe, zihinsel özürlü oğluyla birlikte İshaklı İlköğretim Okulu’na sığınarak soğukta donmaktan kurtuldu. 
     Kurtarma ekiplerinin hızla ulaşmasına rağmen gece boyunca enkazlardan canlı çıkartılamadı. Kurtarma çalışmalarına katılanlar "Yıkılan evlerin çoğu kargı katılarak kerpiçten yapılmış, duvarlar, bir toz halinde insanların üzerine yığılmış, hiçbir boşluk yoktu. Enkaz altından kurtulanlar ise tozdan boğulmuşlar" dedi. 
     



 YAŞAM 














</TEXT>
</DOC>
