<DOC>
<DOCNO> 59753 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/30/son/sontur10.html </URL>
<DATE> 2001/12/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Yılbaşı "akşamcıları"na öneriler... 
</HEADLINE>
<TEXT>

     Yılbaşı gecesinde, içki ve yemeği fazla tüketip, uykusuz kalanların, yeni yıl sabahında taze sıkılmış meyve suyu, ayran, kahve veya bitkisel çay içmeleri ve yürüyüş yapmaları halinde, zindelik kazanacakları belirtildi. 
     Gaziantep Üniversitesi Tıp Fakültesi Dekanı Prof. Dr. Yavuz Coşkun, yılbaşı eğlencesi, yemeği ve içkisinin dozunda olmasının, sağlıklı bir bünye için zorunlu olduğunu söyledi. 
     ''Yılbaşı gecesini daha fazla yemek, içmek ve eğlenmek için fırsat olarak görüp ölçüyü kaçıranlar başta olmak üzere, alışkanlıklarının dışında içen, yiyen ve uykusuz kalanlar, sabah kalktıklarında ılık bir duş sonrası nane-limon içmeli ve kahvaltının ardından 2 saat yürümeli'' diyen Prof. Dr. Coşkun, şu uyarılarda bulundu 
     ''Açık havada yürüyüş, vücudun toksinleri atmasına yardımcı olur, solunumu düzenler. Toksinler vücutta su birikimine yol açar. Bol su içilmeli. Ihlamur ve adaçayının, vücuttaki şişkinliği alacağı unutulmamalı. 
     Enerjiye kavuşmak için sebze ve meyve suları idealdir. Ancak, portakal ve greyfurt suyundaki asit mideye baskı yapar. Mide yanmalarına karşı biraz limon sıkılmış soda, yağsız ve hafif tuzlu ayran, mümkünse işkembe çorbası, az olmak koşulu ile kahve, bol miktarda bitkisel çay veya süzme yoğurt etkili olur. 
     Başağrısı, bulantı ve gaz şikayetlerinde kesinlikle ilaç alınmamalı. Derin derin nefes alarak, açık havada dolaşmak daha etkili olur. İlk gün mümkün olduğunca televizyon izlenmemeli ve gözler dinlendirilmeli.'' 
     






</TEXT>
</DOC>
