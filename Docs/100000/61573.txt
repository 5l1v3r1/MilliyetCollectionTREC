<DOC>
<DOCNO> 61573 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/10/son/sondun17.html </URL>
<DATE> 2002/01/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Yandık...Almanya'da 132 suç işleyen Türk çocuğu Türkiye'de... 
</HEADLINE>
<TEXT>

     Almanya'nın Münih kentinde yaşayan ve bugüne kadar 132 suç işleyen Bilal G. adlı Türk çocuğu, ailesi tarafından bugün İstanbul'a gönderildi. 
     Münih Gençlik Dairesi'nin bir sözcüsü, 14 yaşına kadar işlediği suçlardan dolayı ceza alamayan, bu yaştan sonra işlediği 3 suç nedeniyle hakkında soruşturma başlatılan Bilal G.'nin, Almanya'da kapalı bir yurtta kalmak istemediği için kendi isteğiyle Türkiye'ye gittiğini belirtti. 
     Sözcü, soygun, uyuşturucu satmak ve bir arkadaşını tehdit etmek suçlarından hakkında soruşturma başlatılan Bilal G.'nin, 2003 yılına kadar Almanya'da oturma izni olduğunu kaydetti. Sözcü, oturma izninin geçerliliğini kaybetmemesi için Bilal G.'nin yabancı bir ülkede 6 aydan fazla kalamayacağına, bu nedenle 6 ay içinde Münih'e dönmesinin beklendiğine işaret etti. 
     Bilal G.'nin İstanbul üzerinden Ankara'ya gideceği bildirildi. 
     Münih Şehir İdaresi, ikinci bir ''Mehmet olayı''ndan endişe ediyor. 
     Alman kamuoyunda ''Mehmet'' lakabıyla tanınan Muhlis Arı adlı Türk genci, Almanya'da işlediği 62 suçtan dolayı sınırdışı edilmiş, Münih İdari Mahkemesi ise sınırdışı kararının yasalara aykırı olduğunu belirterek, Arı'nın Almanya'ya dönmesine olanak sağlamıştı. 
     






</TEXT>
</DOC>
