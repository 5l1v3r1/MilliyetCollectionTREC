<DOC>
<DOCNO> 84770 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/18/son/soneko10.html </URL>
<DATE> 2002/05/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Maliye Bakanı Oral "2002'de yüzde 3 büyüme tahmin ediyorum" 
</HEADLINE>
<TEXT>

     Maliye Bakanı Sümer Oral, hükümetin uyguladığı ekonomik program çerçevesinde şimdiye kadar hedeflenen rakamlara ulaştıklarını belirterek, ''Şimdi sıra ekonomik büyümeyi ve canlanmayı tekrar yakalamaktadır'' dedi. 
     Romanya'nın Başkenti Bükreş'te düzenlenen G-13 ülkeleri Maliye Bakanları Toplantısı sona erdi. Avrupa Birliği'ne aday 13 ülkenin maliye bakanlarının katıldığı toplantıda, aday ülkeler, AB entegrasyonu hedefine ulaşma yönünde mali yapı üzerinde bütçelerin önemini tartıştı. 
     Toplantıya katılan Maliye Bakanı Sümer Oral, AB'ye aday olan Türkiye'nin uygulanan ekonomik programlar çerçevesinde hedeflenen rakamlara ulaştığını söyledi. Oral, toplantı sonunda yaptığı açıklamada, uygulanan programın hedefinin 2002 yılında yüzde 3'lük büyüme hızını yakalamak olduğunu belirterek, ''Önümüzdeki günlerde bu büyümeyi sağlayacak canlanmanın olacağını bekliyoruz'' diye konuştu. 
     Türk ekonomisinin bugün itibariyle önemli meselelerde ciddi mesafeler aldığını sözlerine ekleyen Oral, ''Ekonomide, kamu finansmanında reform çalışmaları yapıldı ve bunlar çok olumlu sonuçlar verdi. Hedeflenen rakamlara ulaştık. Şimdi sıra ekonomik büyümeyi ve canlanmayı tekrar yakalamaktadır'' dedi. 
     Maliye Bakanı Oral, sağlık, eğitim ve sosyal güvenlik konuları üzerinde yapılması gereken reformların da ele alındığını kaydederek, çeşitli ülkelerin kendi sorunlarını dile getirdiklerini ve bu konudaki görüşlerini ortaya koyduklarını söyledi. Oral, kamu maliyesinin sağlıklı hale getirilmesinin, son derece önemli olduğunu ifade ederek, ''Eğer, AB normlarına ulaşabilmek istiyorsak, bunu başarmalıyız'' dedi. 
     Oral, bir gazetecinin Başbakan Bülent Ecevit'in sağlık durumu ile ilgili sorusunu yanıtlarken, ortada bir anormallik olmadığını ifade ederek, ''Sayın Başbakan, en kısa sürede görevinin başında olacaktır'' diye konuştu. 
     Oral, Başbakan'ın sağlık durumundan piyasaların olumsuz yönde etkilenmesinin zaman zaman Türkiye'de yaşandığını hatırlatarak, ''Ancak, piyasalar yine kendi seviyesine ulaşır'' dedi. 
     G-13 ülkeleri Maliye Bakanları Toplantısı'nda ayrıca, bir sonraki toplantının Bulgaristan'ın ev sahipliğinde Sofya'da yapılmasına karar verildi. 
     Bakan Oral, yarın akşam Türkiye'ye dönecek. 
     





</TEXT>
</DOC>
