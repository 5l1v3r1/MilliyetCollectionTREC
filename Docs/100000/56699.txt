<DOC>
<DOCNO> 56699 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/12/dunya/adun.html </URL>
<DATE> 2001/12/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Yeni hedef Somali 
</HEADLINE>
<TEXT>

Afganistan'dan sonra Somali'deki El Kaide üsleri vurulacak. Irak'a operasyon ise beklemede 
     YASEMİN ÇONGAR Washington 

     Bush yönetiminin, Afganistan harekatının Usame Bin Ladin ve adamlarının ele geçmesiyle sona ermesi halinde, savaşın ikinci cephesinin Somali'de açılması için düğmeye bastı. Washington'da son birkaç gündür yapılan açıklamalar, Irak'a yönelik bir askeri harekatın "Afganistan'ın hemen ardından gündeme geleceği" yönündeki beklentileri zayıflatır nitelikte. ABD'li yetkililer, önceliğin El Kaide şebekesinin örgütlendiği ülkelere verileceğini ve Irak'ın "şu an için" askeri menzile girmediğini belirtiyorlar. 
     Irak lideri Saddam Hüseyin'in askeri harekatla devrilmesi fikrinin yönetim içindeki baş savunucularından Savunma Bakan Yardımcısı Paul Wolfowitz, önceki gün Irak ile ilgili sorulara, "Şimdi sırası değil. Bütün dikkatimizi Afganistan'da yoğunlaştırmak durumundayız. Sonrasında da, terör örgütlerinin barındığı başka ülkelere yönelik askeri eylem gündeme gelebilir" yanıtını verdi. 
     ABD'nin El Kaide'nin en yaygın örgütlendiği ülkelerden biri sayılan Somali'ye yönelik bir harekat için askeri hazırlıkları başlattığı bildiriliyor. Ayrıca Yemen, Sudan ve Filipinler'de bu ülkelerin yönetimlerinin de işbirliğiyle El Kaide'ye karşı yaygın polisiye operasyonlar gerçekleştirilebileceği söyleniyor. 
     Diplomatik kaynakların Irak değerlendirmesi, "İlk hedef, El Kaide'nin kökünün kazınması olacak. Bu örgütün yaygın biçimde örgütlendiği ülkeler arasında Irak yok" diye özetleniyor. 
     



 DÜNYA 













</TEXT>
</DOC>
