<DOC>
<DOCNO> 99219 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/31/son/sontur33.html </URL>
<DATE> 2002/07/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Meclis kulislerinden renkli notlar... 
</HEADLINE>
<TEXT>

     Erken seçim önergesinin görüşüldüğü TBMM, normal çalışma dönemlerinde eşi görülmedik bir yoğunluğa sahne oldu. 
     Olağanüstü toplantı için tatillerini keserek Ankara'ya gelen milletvekilleri Genel Kurul'daki gelişmeleri, hükümet ortaklarının zirvesini izlerken, zaman zaman salonun ve kulislerin ağırlaşan havasından kurtulmak için Meclis bahçesinde değişik partilerden arkadaşlarıyla biraraya gelerek sohbet ettiler. 
     Erken seçim önergesi nedeniyle TBMM çalışmalarına uzun süredir katılmayan isimler de bugün Meclis'e geldi. DYP Şanlıurfa Milletvekili Sedat Edip Bucak ile ANAP İstanbul Milletvekili Güneş Taner, aylar sonra Genel Kurul çalışmasına katıldılar. 
     Olağanüstü toplantı nedeniyle TBMM ziyaretçilere yasaklandığı halde, daha öncekiler de olduğu gibi bu yasak da delindi. Çeşitli partilerin teşkilat üyeleri, bütün engelleri aşarak Meclis kulislerine kadar girdiler. Kulislerde, eski milletvekillerinin çokluğu da dikkati çekti. 
     Parlamenterlerin çoğu, erken seçim kararının alınmasında bir sürpriz yaşanmayacağını ve 3 Kasım'da seçimlerin yapılacağını beklediklerini ifade ederlerken, bir kısmı da olası bir küskünler hareketinin ya da Türkiye'nin de dahil olacağı askeri bir harekatın seçimleri geri bıraktırabileceği tahmininde bulundular. Milletvekili sohbetlerinin esprili cümlesi ise ''gidip de dönmemek var'' sözü oldu. 
     Çalışma ve Sosyal Güvenlik Bakanı Yaşar Okuyan, menisküs ameliyatı geçirmesi nedeniyle Meclis'e bastonla geldi. Genel Kurul girişinde Okuyan'ı gören Başbakan Yardımcısı Mesut Yılmaz, ''ne bu hal '' diye sorarken, Okuyan'ın yanıtı, ''sizin yüzünüzden...'' oldu. Yılmaz'ın Genel Kurul Salonu'nu işaret ederek, ''Hadi gel'' demesi üzerine de Okuyan gülerek ''gelelim de nasıl gelelim'' karşılığını verdi. 
     





</TEXT>
</DOC>
