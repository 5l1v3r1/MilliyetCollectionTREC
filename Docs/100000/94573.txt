<DOC>
<DOCNO> 94573 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/09/spor/bbas.html </URL>
<DATE> 2002/07/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Potada ağır mesai 
</HEADLINE>
<TEXT>

Basketbol Milli Takımımız, dün İstanbul’da toplandı, çalışmalara başladı. Amerika’daki Dünya Şampiyonası’na hazırlanan 12 Dev Adam, 52 günde 57 antrenman, 13 hazırlık maçı yapacak 
     İki eksik var 
     ABD’DE 29 Ağustos’ta başlayacak Dünya Şampiyonası için Basketbol Milli Takımımız startı verdi. İstanbul’da toplanan Ay - Yıldızlı ekibimizin aday kadrosunda 19 oyuncu yer alırken, milliler Ayhan Şahenk Salonu’nda ilk idmanlarını yaptı. Antrenör Aydın Örs’ten izin alan Mirsad Türkcan ve Mehmet Okur’un bir hafta sonra takımla çalışmalara başlayacağı bildirildi. Yoğun bir tempoya girecek olan milliler, 52 günlük hazırlık programında 57 antrenman yapıp, 13 özel maç oynayacak. 
     
     Müthiş trafik 
     12 Temmuz’a kadar İstanbul’da çalışacak olan basketbolcular, 13 - 22 Temmuz’da İtalya’da hazırlıklara devam edecek. Daha sonra İstanbul’a dönüp, 7 Ağustos’a kadar burada çalışacak. 25 - 26 Temmuz’da İsveç ile iki hazırlık maçı oynayıp, İstanbul’da Mini Dünya Kupası’nda ter dökecekler. Milliler, 8 Ağustos’ta Yugoslavya’da dörtlü turnuvaya katılacak, 19 Ağustos’ta da ABD’ye gidecekler. 23 - 25 Ağustos’ta Arjantin, NBDL Karması ve daha sonra belirlenecek bir takımla maç oynayacaklar. 
     
     Kurmaylar iddialı 
     COACH Aydın Örs, özgüvenlerinin arttığını vurgulayıp, "Avrupa ikincisi olarak çıtayı yükselttik. Şimdi daha da yukarıya çıkarmalıyız. Kararlı ve inançlıyız. İlk gruptan stressiz çıkmalıyız. İkinci grupta da iyi bir yer alırsak, çeyrek ve yarı finale kadar gidebiliriz" dedi. Federasyon Başkanı Turgay Demirel de, Futbol Milli Takımı’nın kendilerini motive ettiğini ifade ederek, "Bu sevincin tırmanması ve halkımızın yeniden sokaklara dökülmesi için vargücümüzle çalışacağız" diye konuştu. 
     
Efes bırakmadı      BASKETBOL 1. Ligi’nin şampiyonu, iç transferde milli oyuncuları Kerem Tunçeri ve Kaya Peker ile birer yıllık sözleşme yeniledi. Efes Pilsen Genel Menajeri Engin Özerhun, iki oyuncuyla anlaştıkları için mutlu olduklarını belirterek, "Zaten yuvada kalacaklarından emindik. Ömer Onan ve Alper Yılmaz’la da anlaşacağız" dedi. 
     
Ülker’den atak      YUNANİSTAN’DA Pire Olympiakos’ta forma giyen Dimitri Papanikolau’ya, Ülker’den teklif geldiği bildirildi. Elefteros Tipos Gazetesi, "Sınır Tanımayan Basketbol" kampına katılan oyuncunun yöneticilerle görüştüğünü iddia etti. İtalyan La Gazzetta della Sport da, Ülker’in ABD’li Melvin Booker’a iki yıllık transfer teklifinde bulunduğunu yazdı. 
     



 SPOR 

























</TEXT>
</DOC>
