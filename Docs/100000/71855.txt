<DOC>
<DOCNO> 71855 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/10/son/sontur13.html </URL>
<DATE> 2002/03/10/ </DATE>
<TIME>  </TIME>
<AUTHOR>  </AUTHOR>
<HEADLINE>
1. Ordu Komutanı Doğan "Orgeneral Kılınç yanlış anlaşıldı" 
</HEADLINE>
<TEXT>

     1. Ordu Komutanı Orgeneral Çetin 
     Doğan, MGK Genel Sekreteri Orgeneral Tuncer Kılınç'ın AB ile ilgili sözlerine ilişkin, ''Orgeneral Kılınç'ın açıklamaları, sadece son olaylarda PKK ve başka terör örgütlerinin Batı'da terör örgütü olarak kabul görmeyişinin bir üzüntüsü ve yansımasıdır. Onun dışında herhangi bir şey aramak da doğru değil'' dedi. 
     Şişli Belediyesi'nce OYAK Sitesi'nde yaptırılan Kültür ve Dinlenme Merkezi'nin açılış törenine katılan Orgeneral Doğan, törenin ardından basın mensuplarının sorularını yanıtladı. 
     Orgeneral Doğan, bir gazetecinin ''Türkiye'nin geleceğini nerede görüyorsunuz '' şeklindeki sorusu üzerine, şunları söyledi 
     ''Türkiye'nin geleceğini Atatürk'ün gösterdiği yolda, çağdaşlaşmakta görüyorum. Türk Silahlı Kuvvetleri mensuplarının tamamı, Atatürk'ün aydınlattığı yoldadır, O'nun ışığıyla aydınlanmıştır. Ve çağdaş Türkiye'nin Batı uygarlığı ile bütünleşmekten geçtiğine, bütün arkadaşlarımız yürekten inanırlar ve bilirler.'' Orgeneral Doğan, bir gazetecinin, Orgeneral Kılınç'ın AB ile ilgili sözlerini hatırlatarak, bu konudaki düşüncesini sorması üzerine, şöyle konuştu 
     ''Tuncer Kılınç'ın açıklamalarının yanlış anlaşıldığını sanıyorum. 
     Kılınç, benim çok sevdiğim bir arkadaşımdır. Kılınç, bütünüyle Batı medeniyetine, çağdaş medeniyete yürekten bağlı bir arkadaşım. 
     Orgeneral Kılınç'ın açıklamaları, sadece son olaylarda PKK ve başka terör örgütlerinin Batı'da terör örgütü olarak kabul görmeyişinin bir üzüntüsü ve yansımasıdır. Onun dışında herhangi bir şey aramak da doğru değil. Boyutunu öyle düşünmek lazım. Kesinlikle başka türlü düşünmeyin.'' 
     






</TEXT>
</DOC>
