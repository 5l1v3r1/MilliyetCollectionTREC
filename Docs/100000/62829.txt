<DOC>
<DOCNO> 62829 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/17/son/sontur17.html </URL>
<DATE> 2002/01/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Uludağ Gazoz fabrikasının sahibi gözaltına alındı 
</HEADLINE>
<TEXT>

     Bursa'da kurulu bulunan Uludağ Gazoz Fabrikası'nın sahibi Mehmet Erbak'ın da aralarında bulunduğu 6 kişi, ''hayali ihracat'' iddiasıyla gözaltına alındı. 
     Bursa Emniyet Müdürlüğü, Kaçakçılık ve Organize Suçlar Şube Müdürlüğü'nün bu sabah başlattığı ''hayali ihracat'' operasyonu çerçevesinde gözaltına alınan Uludağ Gazoz Fabrikası'nın sahiplerinden Mehmet Erbak ve kızkardeşi Nuran Kızıl ile fabrikanın 4 yöneticisinin sorgulamaları sürüyor. 
     Erbak, Kızıl ve diğer 4 kişinin bugün adliyeye sevk edilmeleri bekleniyor. 
     Bursa Emniyet Müdürü Reşat Altay, Kaçakçılık ve Organize Suçlar Şube Müdürlüğü'nün bu sabah ''hayali ihracata'' yönelik bir operasyon başlattığını, operasyon çerçevesinde bazı kişilerin gözaltına alındığını doğruladı. Altay, ''Gözaltına alınan kişilerin sayısını ve kimliklerini şu an için ben de bilmiyorum'' dedi. 
     A.A muhabirinin telefonla ulaştığı, gözaltında bulunan Nuran Kızıl'ın oğlu, Türkiye Futbol Federasyonu Yönetim Kurulu Üyesi Levent Kızıl, fabrika yöneticilerinin gözaltına alınmadığını, sadece bir konu hakkında ifadelerine başvurulmak üzere Emniyet Müdürlüğü'ne götürüldüklerini savundu. Kızıl, ''Şu anda yurtdışındayım. Onun için konu hakkında detaylı bilgiye sahip değilim'' dedi. 
     Bu arada, polisin operasyonla ilgili Levent Kızıl'ın da ifadesine başvuracağı öğrenildi. 
     






</TEXT>
</DOC>
