<DOC>
<DOCNO> 99414 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/01/son/sonspo04.html </URL>
<DATE> 2002/08/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Dağcılar bu kez Özal anısına tırmanacak... 
</HEADLINE>
<TEXT>

     Kaçkar Dağları'na 8. Cumhurbaşkanı Turgut Özal anısına tırmanış yapılacak. 
     Dağcılık Federasyonu tarafından gerçekleştirilen, ''Cumhurbaşlarımız Tırmanışları 2002'' adı altındaki faliyetler kapsamında, 8. Cumhurbaşkanı Turgut Özal anısına 3-7 Ağustos tarihleri arasında, 3 bin 937 metre yüksekliğindeki Kaçkar Dağları'na tırmanış gerçekleşeceği açıklandı. 
     Tırmanışa, Devlet Bakanı Fikret Ünlü, Dağcılık Federasyonu Başkanı Alaattin Karaca ve yaklaşık 400 kişiden oluşan bir dağcılık ekibinin katılacağı da belirtildi. 
     Bu yıl içinde 17-18 Ocak'ta Palandöken'de, 9-11 Şubat'ta Uludağ'da, 2-3 Mart'ta Davraz Dağı'nda, 20-22 Nisan'da Süphan Dağı'nda, 18-20 Mayıs'ta Erciyes Dağı'nda, 31 Mayıs-2 Haziran tarihleri arasında Esence Dağı'nda, 21-23 Haziran'da Kızlar Sivrisi Dağı'nda, 6-8 Temmuz tarihleri arasında Demirkazık Dağı'nda tırmanış yapılırken, 25-31 Ağustos tarihleri arasında da Ağrı Dağı'na Mustafa Kemal Atatürk adına tırmanış yapılacak. 
     





</TEXT>
</DOC>
