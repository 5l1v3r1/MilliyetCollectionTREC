<DOC>
<DOCNO> 50067 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/01/son/sontur22.html </URL>
<DATE> 2001/11/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Derviş'in açıklamalarına TBMM'de tüm partiler tepki gösterdi 
</HEADLINE>
<TEXT>

     TBMM Genel Kurulu'nda, Devlet Bakanı Kemal Derviş'in ''Milletvekilleri usulsüz kredi istiyorlar'' sözlerine sert tepki gösterildi. 
     TBMM Başkanvekili Ali Ilıksoy, birleşimi açtıktan sonra yaptığı konuşmada, Derviş'in sözlerini ''Ağır bir itham'' olarak niteledi. 
     Sorumlu makamlarda bulunan kişilerin görüş açıklarken çok dikkatli olmaları gerektiğini kaydeden Ilıksoy, bu kişilerin itham edici açıklamalardan kendilerini alıkoymaları gerektiğini söyledi. Milletten gelmeyerek, dışardan gelenlerin bu durumlarını dikkate alarak daha da dikkatli konuşması gerektiğini ifade eden Ilıksoy, ''Milletten yetki almayanların, milletten yetki alanlarla kendilerini karıştırmamaları gerektiğine inanıyorum. Bulundukları her konumda ve her fırsatta TBMM'yi ve saygıdeğer milletvekillerini rencide eden açıklamalardan kendilerini alıkoymalarını bir kez daha açıklıyorum'' dedi. 
     Bakan Derviş'ten ''Varsa kişisel çıkar peşinde koşan milletvekilini ismen açıklamasını'' da isteyen Ilıksoy, ''Aksi halde kendilerini müfteri ilan ediyorum'' dedi. Şirketlerin ve yurttaşların içinde bulundukları zor koşulları herkesin bildiğini kaydeden Ilıksoy, bir milletvekilinin böyle bir sorunun çözümüne aracılık etmesinin çıkar amaçlı olmayabileceğini söyledi. Ilıksoy, bu konuşmasının Genel Kurul'da bulunan İçişleri Bakanı Rüştü Kazım Yücelen tarafından Devlet Bakanı Derviş'e iletmesini istedi. 
     
     Yücelen'den teşekkür 
     İçişleri Bakanı Yücelen de yaptığı konuşmada, Başkanvekili Ilıksoy'un TBMM'ye yönelik küçültücü, aşağılayıcı sözler söylemesine karşı çıkmasının takdire şayan olduğunu söyledi. 18 yıldan bu yana milletvekilliği yapan bir kişi olarak buna teşekkür etmek istediğini kaydeden Yücelen, şunları söyledi 
     ''Bundan böyle her tür saldırıda Meclis'in birlik ve beraberlik içinde buna karşı koyması gerektiğine inanıyorum. Çünkü bugün Türkiye'nin içinde bulunduğu çıkmazdan kurtulması için siyaset kurumunun, siyasetçinin yerin dibine batırılması değil, göklere çıkartılması, siyasetçinin ve siyaset kurumunun bu işe aktif olarak girmesi gerekiyor.'' Bu konunun Bakanlar Kurulu'nda da dile getirildiğini bildiren Yücelen, hiçbir milletvekilinin veya dışardan bir şahsın Bankalar Yasası'nda yapılan düzenleme ile bankalara ve finans kurumlarına aracılık yapma olanağının olmadığının vurgulandığını aktardı. Yücelen, bu yasanın bu dönemde Meclis'te çoğunlukla kabul edildiğinin anımsatıldığı ve bu tür konuşmalarla ilgili olarak çok dikkatli olunması gerektiğinin ifade edildiğini bildirdi. 
     TBMM Başkanvekili Murat Sökmenoğlu da Türk çiftçisinden 150 bin lirayı esirgeyen Derviş'in bunun nedenlerini açıklayacağına, ''Sermaye önünde TBMM'yi küçültücü ifade kullanmasının Türkiye'nin içinde bulunduğu koşullarla bağdaşmadığını'' söyledi. 
     
     Korumak doğal ama 
     DSP Grup Başkanvekili Emrehan Halıcı, son zamanlarda TBMM'ye yönelik küçültücü tavırlarla karşılaşıldığını ve bunlara karşı Parlamento'nun kendisini korumasının doğal olduğunu söyledi. Ancak, bu yapılırken hiçbir milletvekilinin yeni sorunlara yol açmaması gerektiğini kaydeden Halıcı, ''Türkiye bizden çözüm bekliyor, uyum bekliyor, uzlaşı bekliyor. Sorunlarımız bu kadar büyükken tabii ki haklarımızı koruyacağız, Parlamento'nun yüceliği, kutsallığı konusunda ortaya atılan bütün soru işaretlerine karşı çıkacağız. Ancak yeni sıkıntılar da yaratmamamız gerekir'' diye konuştu. 
     
     Sorumsuzluğun ifadesi 
     ANAP Grup Başkanvekili Beyhan Aslan, Bakan Derviş'in sözlerinden büyük üzüntü duyduklarını bildirdi. Demokrasilerde parlamentonun haysiyet ve onurunu korumanın herkesin görevi olduğunu belirten Aslan, ''Biz her platformda demokrasiye, parlamentoya ve onun saygıdeğer üyelerine vaki saldırılara karşı koymaya devam edeceğiz. Biz milletvekili olarak sorumluluklarımızı biliyoruz ve herkesi de sorumluluğa davet ediyoruz. Herkesin biraz daha dikkatli konuşması demokrasinin yararına olur'' dedi. 
     DYP Grup Başkanvekili Ali Rıza Gönül, herkesin taşıdığı sorumluluğun bilincinde olarak konuşması gerektiğini söyledi. 
     Derviş'in sözlerinin ''Sorumsuzluğun ifadesi'' olduğunu kaydeden Gönül, bu konuşmayı protesto ettiklerini bildirdi. 
     AK Parti Grup Başkanvekili Salih Kapusuz, kurtarıcı olarak birileri tarafından bu ülkeye getirilen Derviş'i başarısızlığını örtmek için mazeret arama gayreti içine girdiğini söyledi. Özellikle Meclis Başkanlığı'nı, TBMM Başkanlık Divanı'nı itham altında tutan çevreler karşısında duyarlı olmaya çağırdığını bildiren Kapusuz, ''Milletvekili olarak bizler de bu ve benzeri durumlarda tepkimizi ortaya koymalıyız'' dedi. 
     
     Meclisten biri layık görülmezse 
     DSP İstanbul Milletvekili Tahir Köse ise bazı makamlara Meclis'ten insanların layık görülerek seçilmemesi nedeniyle böyle bir durumu kendilerinin hazırladığını söyledi. Köse, bundan dolayı şikayet etmeye haklarının bulunmadığını söyledi. 
     DYP Erzurum Milletvekili Zeki Ertugay, son zamanlarda TBMM'ye, milletvekillerine karşı sürdürülen karalama ve halkın gözün düşürme kampanyasının yeni bir halkası olduğunu söyledi. Bunun Cumhurbaşkanı Sezer'in açıklamalarıyla başladığını ve Derviş'in açıklamalarıyla had safhaya vardığını kaydeden Ertugay, ''Bu Yüce Meclis'in güvenoyuyla, bakanlık görevini sürdüren Derviş'in bunu açıklaması ve onun ardından istifa etmesi gerektiğini düşünüyorum'' dedi. 
     
     Müfteri ilan edeceğiz 
     MHP Niğde Milletvekili Mükerrem Levent de konuşmasında, Derviş'in sözlerini hakketmediklerini ve açıklama yapmaması durumunda kendisini ''Müfteri'' ilan edeceklerinin bilinmesini istedi. 
     MHP Ordu Milletvekili Cemal Enginyurt, TBMM'ye hakaretin Cumhurbaşkanı Ahmet Necdet Sezer'le başladığını ve dün de Bakan Derviş tarafından ''İşadamlarına şirin görünmek veya bütçe sonrası kuracağı siyasi partiye malzeme olması'' amacıyla sürdürüldüğünü söyledi. Bunu şiddetli protesto ettiğini bildiren Enginyurt, ''Bu sözlerini Sayın Derviş'e geri iade ediyorum'' dedi. 
     SP Van Milletvekili Fethullah Erbaş, Derviş'in konuşmasını ''Talihsizlik'' olarak niteledi. Kimsenin Parlamento'nun saygınlığını zedelemeye hakkı olmadığını ifade eden Erbaş, Derviş'i kınadıklarını bildirdi. 
     MHP Antalya Milletvekili Nesrin Ünal, hayatında hiç köylerden oy istemeyenlerin, ''Eksiğiyle fazlasıyla'' halka kucağını açan tek kişi olan milletvekillerini yıprattığını söyledi. 
     MHP'li İdare Amiri Ahmet Çakar da tüm milletvekillerinin ortak bir tavır takınmalarının sevindirici olduğunu söyledi. Çakar, Derviş'in ''Ben bir yana, herkes bir yana'' tavrıyla hareket ettiğini ve artık kendine bir çekidüzen vermesi ve Türkiye Cumhuriyeti'nin bir bakanı gibi hareket etmesi gerektiğini söyledi. 
     AK Parti Samsun Milletvekili Musa Uzunkaya, Derviş'in getiriliş şekli nedeniyle 550 milletvekiline hakaret etme hakkını kendinde gördüğünü söyledi. 
     TBMM Başkanvekili Ilıksoy, çok sayıda milletvekilinin konuşma hakkı istemini, ''Konu yeterince açıklığa kavuşmuştur'' diyerek kabul etmedi ve tartışmaları sona erdirdi. 
     






</TEXT>
</DOC>
