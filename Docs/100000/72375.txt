<DOC>
<DOCNO> 72375 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/13/son/soneko22.html </URL>
<DATE> 2002/03/13/ </DATE>
<TIME>  </TIME>
<AUTHOR>  </AUTHOR>
<HEADLINE>
POAŞ'ın halka arzında "kesin talep toplama" bugün başladı 
</HEADLINE>
<TEXT>

     Petrol Ofisi'nin halka arzında ikinci aşama olan kesin talep toplama dönemi bugün başladı. Kesin talep toplama 15 Mart Cuma akşamı sona erecek. 
     Özelleştirme İdaresi Başkanlığı'ndan yapılan açıklamada, Petrol Ofisi'nin 7.5 trilyon lira nominal değerli ve çıkarılmış sermayesinin yüzde 15'ine tekabül eden A grubu hisse senetlerinin halka arzında birinci aşama olan ön talep toplama döneminin 6 Mart 2002'de sona erdiği hatırlatıldı. 
     Ön talep toplama öncesinde halka arzı planlanan hisse miktarının 7.5 milyon lot olarak planlandığı ancak bu dönemde gelen ön talep 
     miktarının 16.3 milyon lot, toplam başvuru sayısının da 99 bin 946 olarak gerçekleştiği belirtilen açıklamada, şöyle denildi ''Bugün başlayan kesin talep toplama dönemi ise 15 Mart 2002 Cuma akşamı sona erecektir. Kesin talep toplama döneminde 1.000 lira nominal değerli bir A grubu hisse senedinin yurtiçi satış fiyatının 30 bin lira-34 bin lira fiyat aralığı içinde olması öngörülmüştür. Hisse senedinin kesin satış fiyatı, bu fiyat aralığı içinde kalınarak, kesin talep toplama işleminin tamamlanmasından sonraki işgünü yani 18 Mart 2002 Pazartesi günü ÖİB tarafından bilahare belirlenecektir.'' 
     
     Tavan 34 bin lira 
     Açıklamada, talep sahiplerinin taleplerini, 34 bin lira üzerinden, talep edilen hisse senedi adedi ile çarpımı sonucu bulunacak miktar kadar bir bedel üzerinden, satışa aracılık yapan konsorsiyuma dahil olan aracı kurumların belirtecekleri hesaba yatırmaları gerektiği bildirildi. 
     Halka arzın yurtiçi ve yurtdışı tahsisatı, gelen kesin talep miktarına göre konsorsiyum liderinin önerisi ile ÖİB tarafından kesin alep toplama süresi sonunda 18 Mart 2002 tarihinde belirleneceği ifade edilen açıklamada, talep sahiplerinin halka arzda sunulan ön talep avantajlarından faydalanabilmek için kesin kayıt döneminde de mutlaka ön talep dönemindekine eşit miktarda talepte bulunmaları gerektiği kaydedildi. Açıklamada, hisse senetlerinin yurtiçi yurtdışı dağılımının, hisselerin arzı sonrasında istikrarını sağlamak amacıyla, yurtiçinden ve yurtdışından alınan talepler değerlendirilerek dengeli bir şekilde yapılacağı belirtilerek, ''halka arz edilecek miktar ise yurtiçinden ve yurtdışından gelen talepler değerlendirilerek yine fiyat istikrarını sağlayacak bir şekilde belirlenecektir'' denildi. 
     






</TEXT>
</DOC>
