<DOC>
<DOCNO> 65813 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/04/yazar/congar.html </URL>
<DATE> 2002/02/04/ </DATE>
<TIME>  </TIME>
<AUTHOR> Yasemin CONGAR  </AUTHOR>
<HEADLINE>
Türkiye'nin görünümü 
</HEADLINE>
<TEXT>

     Bu satırları, New York'taki Dünya Ekonomik Forumu çerçevesinde dün akşam yapılan "Türkiye'nin Görünümü" toplantısı öncesinde yazıyorum. Zaten yazımın da, o toplantıyla doğrudan bir ilgisi yok. Amacım, yakın tarihinin en büyük iktisadi krizini bir yıl önce yaşayan Türkiye'nin, şubat 2002 başında, ABD'den nasıl göründüğünü, son dönemde Washington'da yüksek sesle dile getirilen ve getirilmeyen gözlemler ışığında kısaca anlatmak. 
     önce iyi haberler... 
     
     Sözüne güvenilirlik katsayısı 
     Uluslararası Para Fonu IMF icra Direktörleri Kurulu bugün toplanarak, Türkiye ile yeni stand - by düzenlemesini ele alacak. Kurulun, bu düzenlemeye ve ona bağlı 10 milyar dolarlık taze krediye yeşil ışık yakacağı kesin gibi. 
     Diyebilirsiniz ki, "boğazımıza kadar borca batmışken daha fazla borçlanmakta sevinecek bir şey yok üstelik bunca yıl, IMF paketleriyle belimizi doğrultamadık." 
     Washington'dan görünen ise farklı. Türkiye, gerek IMF ile ilişkilerinde, gerekse IMF'de nüfuzlu başkentler nezdinde artık eski Türkiye değil. Son bir yılda önemli bir dönüşüm yaşandı bir IMF yetkilisinin bana geçen hafta söylediği gibi, "Türkiye'nin sözüne güvenilirlik katsayısı arttı." 
     Bu sözün anlamı basit. Bunca yıl IMF kapısına gidip gelen, çok sayıda stand - by düzenlemesine imza koyan, birbiri ardında iktisadi programlar açıklayan Türkiye, ilk kez, evet, ilk kez, "yapacağım" dediğini yapan, kendi programını sadakatle uygulayan, Fon'un periyodik performans kriterlerini karşılayabilen bir ülke görünümünde. 
     Son günlerde, Türkiye ekonomisini izleyen herkes, bu dönüşümün altını çiziyor ve koalisyon hükümetini, çoğu zaman "kendisine rağmen" sergiyebildiği kararlıklıktan ötürü kutluyor. Bu kararlılıkta, Devlet Bakanı Kemal Derviş'in belirleyici olduğu da, Washington'da genel kabul gören bir izlenim. 
     şimdi Türkiye, 2002 - 2004 için, IMF'den 16 milyar dolar almanın eşiğinde. Dünya Bankası da yeni mali sektör uyum kredileriyle Türkiye'ye destek verecek. ABD Hazinesi'nin kurmayları, bir yıl öncesine dek "Güvenemeyiz" dedikleri Türkiye'nin iktisadi reformlarını örnek gösteriyorlar. Yeni stand - by'ın uygulamaya girmesi ile piyasalara da güven mesajı gönderilecek. Bütün bunlara bakıp "Sıkıntılar aşılıyor" hissine kapılmamız mümkün. Kapılmayalım. 
     
     Demokratikleşmemenin bedeli 
     Washington'dan çok net görülen bir şey var üçlü koalisyonun, iktisadi reformları kendi içinde boğuşa boğuşa, ama eninde sonunda yapmasının asıl nedeni, başka çaresinin kalmayışı idi. Deniz bitmişti hükümet partileri, iktisadi krizden çıkış programını yarıda bıraktıkları anda, kendilerinin de siyaseten biteceklerini görüyorlardı. 
     Sonuçta, bu adımların bir bölümü "istemeye istemeye" atıldı aynı isteksizliğin, Türkiye'nin 2002'de sürdürmesi gereken yapısal reformlarda ve artık daha disiplinli götürülmesi şart olan anti - enflasyonist önlemlerde de, kendini göstereceği kesin. 
     Oysa krizden henüz çıkmadık. Ekonominin canlanması, pozitif büyümeye geçilmesi ve krizin en çok ezdiği sabit gelirli ve işsiz kesimin güvenli bir gelecek umudu yakalaması, önemli bir kısmı borç geri ödemesinde kullanılacak IMF kredileri sayesinde olacak iş değil. Asıl mesele, piyasalarda güven yaratabilmek Türkiye'ye yatırım çekebilmek. işte bunun için gerekli olan da, "Türkiye'de herşey her an bozulabilir" izlenimini silecek, reformların devamını kişilere, hükümetlere ve çaresizliklere bağlı olmaktan çıkaracak bir istikrar çizgisi. 
     Türkiyenin bu istikrarı yakalamasının tek yolu, Avrupa Birliği AB kapılarının kapanmamasından geçiyor. Bu açıdan 2002 son derece "kritik." Türkiye eğer bu yıl sonunda, AB'den üyelik müzakereleri için "tarih" koparabilirse, bunun en olumlu yansımasının ekonomide görüleceğinden emin olabilirsiniz. 
     Washington'ın, Türkiye'ye son dönemde söylediklerinde, açıktan bir "demokratikleşme" vurgusu işitmeyen bazı kulaklar, rahatlıyor olabilirler. Ancak yönetim içinde ve dışında Türkiye'yi gerçekten tanıyan bir avuç kişiyle konuştuğunuzda, ifade özgürlüğünün tam güvenceye alınmasının ve Kürt meselesi özelinde, Türkiye'nin toplumsal entegrasyonunu güçlendirecek yönde, eğitim ve basın - yayın alanlarına yansıyacak bir serbestleştirmenin Washington'da da şart görüldüğünü anlıyorsunuz. ABD Dışişleri'nin, Pentagon'un en tepesinde çalışan ve bizi iyi bilen yetkililer, bu konuda son derece net konuşuyorlar. 
     Asıl önemsenen, bir ucu Kıbrıs'ta çözüme dayanan ama kalbi Türkiye'nin demokratikleşmesi olan AB maceramızın yarıda kesilmemesi. Uzun vadede, Türkiye'nin enflasyonsuz büyüyen bir ekonomiye kavuşması, Doğu Avrupa'nın bizden önce atladığı treni kaçırmayarak refahı yakalaması için, 2002'de ileri demokratikleşme adımları şart. 
     
     Stratejik konumun maliyeti 
     Nihayet bugünlerde Washington, her ülkeye olduğu gibi Türkiye'ye de "11 Eylül sonrası" gözlükleriyle bakıyor. Bu gözlükler, yarım yamalak da olsa demokratik - laik çizgiyi izleyen bir Müslüman ülke olarak, Türkiye'nin istisnai değerini artırdı. Dahası, stratejik önemimiz yeniden ön planda. 
     Gerçi William Safire gibi, "Türk tanklarının da Bağdat'a gireceği" türünden öngörülerde bulunmak için çok geniş bir hayal gücü gerekli, ancak ABD yönetiminin içinde ve dışında, daha gerçekçi değerlendirme yapanlar, birkaç noktayı vurgulamakla yetiniyorlar. 
     Birincisi, henüz kararı verilmemiş olan olası bir Irak harekatı, eğer er geç gündeme girerse, Türkiye'nin de bunun, şu ya da bu şekilde destekçisi olacağına, Washington'da genel bir güven var. 
     ikincisi, halihazırda Türkiye'nin Irak'la sürdürdüğü ticaret ve sattığı malların bir bölümünün "stratejik" nitelikli sayılması, Başbakan Bülent Ecevit'in Washington'da söylediğinin aksine, ABD'yi çok rahatsız ediyor ve bu rahatsızlık iki ülke arasında, yeni yaptırımlar rejimini oluşturma sürecinde daha da katmerlenebilecek bir pürüz oluşturuyor. 
     üçüncüsü, Türkiye'nin Afganistan Uluslararası Güvenlik Gücü'ne katılımı ve liderliği meselesi, Washington'da güçlü destek bulurken, Ankara'nın bu konudaki yavaşlığı da yadırganıyor. Bir ABD'li diplomatın deyişiyle, "Avrupa'nın en kalabalık ordusunun hangi birlikleri nasıl görevlendireceği konusunda bu kadar zorlanması" Washington'ı şaşırtmış durumda. 
     
     







Tasavvuf ve iktisat 


DSİ mühendisleri 


Deprem beşiğinde... 


Türkiye'nin görünümü 


Kurdaki yanlış algılamalar 


Powel, Cem, Derviş, Toskay ve Oral Bir görüşememe öyküsü 


Cemal Nadir de 100 yaşında... 


Prof. Rodrik ve küresel seçenekler 


El şakasına alıştınız mı 


2002’nin bombası Samurai krizi mi 


Müteahhitler mektup’ bulamıyor 


</TEXT>
</DOC>
