<DOC>
<DOCNO> 61289 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/09/ekonomi/eko03.html </URL>
<DATE> 2002/01/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Devletle iş yapan bunlara alışmalı 
</HEADLINE>
<TEXT>

Emlakbank eski Yönetim Kurulu Üyesi Prof. Dr. Alkin, memurlukta bu tür soruşturmalara alışık olduğundan gözaltına alınmasını yadırgamadığını söyledi 
     TARIK YILMAZ 

     Emlakbank’ın verdiği krediler nedeniyle başlatılan Kılıçbalığı Operasyonu’nda ifadesi alınan Başbakan Yardımcısı Hüsamettin Özkan’ın dünürü, İstanbul Üniversitesi İktisat Fakültesi Öğretim Üyesi Prof. Dr. Erdoğan Alkin, devlet memurluğunda bu tür soruşturmalara alışık olduğunu, konuyu yadırgamadığını söyledi. 
     
     Evden çıkmaya hazırlanıyordum’ 
     Devlet Denetleme Kurumu’nun DDK hazırladığı rapora dayanılarak Türk Ceza Kanunu’nda düzenlenen zimmet suçu nedeniyle başlatılan operasyonda gözaltına alınan Emlakbank’ın eski yönetim kurulu üyesi Alkin, önceki sabah polislerin elinde tebligatla kapıyı çaldığı sırada evden çıkmak için hazırlık yaptığını söyledi. Polisleri karşısında görünce şaşırmadığını belirten Alkin "Devlet memuru olduğum için bu tür konulara hazırlıklıyım. Ne telaşlandım ne de ürktüm. Demek ki devlet benden bazı konularda bilgi almak istiyor’ diye düşündüğümden polislerle birlikte gidip ifade verdim" diye konuştu. 
     
     Arı dönemini sordular’ 
     Kendisine yönetim kurulu üyesi olduğu dönemdeki takipsizlik verilen davalarla ilgili sorular sorulduğunu söyleyen Alkin, savcının ayrıca Erdin Arı’nın Emlakbank Genel Müdürü olduğu dönemde açtığı krediler hakkında da bilgi almak istediklerini açıkladı. 
     Savcıların 10 yıl geriye giderek soru işareti kalan tüm konuların sorguladığını belirten Prof. Erdoğan Alkin soruşturmanın 1985’li yıllara kadar döneceğini ifade etti. 
     
DDK raporu Başbakanlık’ta      Emlak Bankası’nın 200 milyon dolar usulsüz kredi verdiğine ilişkin DDK raporları, Başbakanlık Teftiş Kurulu’na da gönderildi. Daha önce Vakıfbank dosyasını Başbakanlık’a gönderen DDK, Emlakbank raporlarunu "bilgi için" gönderdiği kaydediliyor. 
     
Borcumuzu ödeyeceğiz’      Emlakbank’tan kredi kullanan Piraziz Denizcilik’in Yönetim Kurulu Başkanı Tuncay Akınsal, borçlarını ödeyeceklerini bildirdi. Akınsal, bankadan 445 bin dolar kredi kullandıklarını, bankanın aldığı karar üzerine taksitlendirme dilekçesi verdiklerini söyledi. 
     
Jet gözaltı, jet sorgu      NEZİH GÜROL, BÜLENT ÖZDEMİR İstanbul 

     Kılıçbalığı Operasyonu’nda gözaltına alınan 27 kişi, aynı günün akşamında jet sorguyla serbest bırakıldı. 
     Emlakbank’ın eski genel müdürleri Erdin Arı, Sinan Solok, Veysi Oral ve Zafer Kültürlü’nün de aralarında bulunduğu 27 kişi 1996 - 1999 arasında verilen krediler nedeniyle gözaltına alınmışlardı. Mali Şube Müdürlüğü’nde sorgulanan zanlılardan 18’inin ifadesinin alınmasına karşın, başsavcılık, gözaltındakilerin hemen getirilmesini istedi. 
     Savcılar Altan Günaydın, Mecit Ceylan ve Nihat Aygün tarafından gruplar halinde dinlenen zanlılar, gözaltı sürelerinin dolması nedeniyle serbest bırakıldı. Ancak gözaltına alınmaları ile sorgulanmaları arasında geçen zaman ise şimdiye kadar yapılan banka operasyonları arasında en hızlısı olarak kayıtlara geçti. 
     
     YPK’nın isteğiyle açıldı 
     Sorguda suçlamaları kabul etmeyen zanlıların, Yüksek Planlama Kurulu’nun YPK 3 Nisan 1998’deki toplantısında denizcilik firmalarının kurtarılması görevinin, Emlakbank’a verildiğini öne sürdükleri öğrenildi. Zanlılar, firmalara, Landesbank’a borçları bulunduğu ve bu borçları ödemeyemedikleri halde, YPK’nın isteği doğrultusunda kurtarılmaları amacıyla kredi açtıklarını da söyledi. Dün gözaltına alınan bankanın eski şube müdürlerinden Ethem Davran ve Tayyar Cebernut da serbest bırakıldıdı. 
     



 EKONOMİ 

















</TEXT>
</DOC>
