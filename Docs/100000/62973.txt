<DOC>
<DOCNO> 62973 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/18/son/soneko27.html </URL>
<DATE> 2002/01/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Derviş "IMF, şubatın ilk haftasında Türkiye için toplanacak" 
</HEADLINE>
<TEXT>

     Ekonomiden sorumlu Devlet Bakanı Kemal Derviş, Türkiye'nin niyet mektubu bugün imzalayacaklarını belirterek, Uluslararası Para Fonu'nun IMF İcra Direktörleri Kurulu'nun Şubat'ın ilk günlerinde Türkiye için toplanacağını tahmin ettiğini söyledi. 
     Başbakan Bülent Ecevit ile birlikte ABD'de bulunan Derviş, Ecevit ve beraberindeki heyet Washington'dan New York'a geçerken, kendisi ve Merkez Bankası Başkanı Süreyya Serdengeçti, Washington'da bir süre daha kalacağını kaydetti. 
     Ecevit ve beraberindeki heyet New York'a gitmek üzere ayrılırken Serdengeçti ve Hazine Müsteşarı Faik Öztrak ile birlikte bir basın toplantısı düzenleyen Derviş, ayrılırken, ''niyet mektubunu bugün imzalayacağız. IMF İcra Direktörleri Kurulu'nun Şubat'ın ilk günlerinde Türkiye için toplanacağını tahmin ediyorum'' dedi. 
     Derviş, niyet mektubunda bir sorun kalmadığını söyledi. 
     Başbakan Ecevit'in gezisini ''çok olumlu'' olarak değerlendiren Derviş, ziyaretin siyasal, askeri ve ekonomik boyutları bulunduğunu, Dışişleri Bakanı İsmail Cem'in de başarılı üç gün geçirdiğini, ekonomide de çok önemli görüşmeler yapıldığını vurguladı. 
     Derviş, Amerikalı yetkililerle görüşmelerinde iyiye giden ortamı anlattıklarını belirterek, 2002'ye çok daha güçlü girildiğini söyledi. 
     Hala bazı sorunlar bulunduğunu, özellikle dar gelirli vatandaşların sıkıntı çektiğini hatırlatan Derviş, buna karşı olumlu bir ortamın oluşmaya başladığını vurguladı. 
     Derviş, ''oluşan bu olumlu ortamın çalışan halka etkisini önümüzdeki aylarda göreceğiz'' dedi. 
     Türkiye'deki yasal altyapının TBMM desteğiyle değiştiğini ve dinamik, istikrarlı büyüme ekonomisinin oluştuğunu belirten Derviş, giderek bu altyapının kişilere bağlı olmayan hale geleceğini ve bunun da Türkiye'de ekonomiyi yöneten grupların ve kurumların teminatı olacağını söyledi. 
     Bir gazetecinin Cumhurbaşkanı Ahmet Necdet Sezer'in onayını bekleyen bankacılık yasasına ilişkin sorusu üzerine Derviş, ''Cumhurbaşkanı yasalar ve anayasa çerçevesinde yetki kullanacak. Bu kadar önemli bir konuda her boyutunu tartışması doğaldır'' yanıtını verdi. 
     
     "Gereken adımlar atılmalı" 
     Bir başka gazetecinin Türkiye'nin atması gereken adımlara ilişkin sorusu üzerine Derviş, bu adımları, yatırım ortamının düzeltilmesi, şeffaflığa ilişkin kararnameler, kamu bankalarının yeniden yapılanması ve bankacılık yasası olarak sıraladı. 
     Derviş, bir başka soru üzerine, ''gereken adımlar atılmalı, bunlar önümüzdeki günlerde tamamlanmazsa IMF İcra Direktörleri Kurulu'nun toplanması gecikebilir. Bu her zaman öyle'' dedi. 
     Bakan Derviş, ''niyet mektubunu liderlere sunduk, 20 Aralık'tan beri biliyorlar. Yasal bir süreç var. Her zaman gecikme olabilir. Ama benim beklentim IMF İcra Kurulu'nun Şubat başında olması. Piyasa da bunu bekliyor. Ancak İcra Kurulu toplanmadan olmuş gibi bakmak yanlış bir şey. Önce niyet mektubunu okuyacaklar'' diye konuştu. 
     
     Serdengeçti ve Öztrak 
     Merkez Bankası Başkanı Süreyya Serdengeçti de 2001 yılının büyüme ve işsizlik açısından kötü bir yıl olduğunu, ancak büyümeye yönelik önemli adımlar atıldığını vurguladı. 
     Serdengeçti, 2002 yılından itibaren Merkez Bankası'nın niyetinin enflasyonu Türkiye'nin gündeminin baş noktasına oturtmak olduğunu söyledi. 
     Hazine Müsteşarı Faik Öztırak da Aralık ayına baktığımızda ekonomide bir canlılık görüldüğünü, programın uygulanmasının ekonomik aktiviteyi artırdığını belirtti. 
     






</TEXT>
</DOC>
