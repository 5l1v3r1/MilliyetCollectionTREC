<DOC>
<DOCNO> 52722 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/17/guncel/gun13.html </URL>
<DATE> 2001/11/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Satırbaşı 
</HEADLINE>
<TEXT>

     Aceleci bekçi, 100 bin orucu yaktı 
     DHA 

     Erzurumlular, ilk gün saat 16.07'deki iftar vaktini beklerken, belediyede 4 yıldır bekçilik yapan İsmail Özdemir, Erzurum Kalesi'ndeki ses bombasını yanlışlıkla saat 16.02'de patlattı. Yanlışlığı fark eden Belediye Başkanı Üstün Gülakar, telsizle kentin diğer ucundaki topun erken patlamasını önledi. Ancak, yaklaşık 100 bin kişi orucunu 5 dakika erken açtı. Müftü Mustafa Uçar, orucunu erken açanların Ramazandan sonra 1 gün "kaza orucu" tutmaları gerektiğini söyledi. 
     
     Suç makinesi iadeyle geliyor 
     ANKARA Milliyet 

     Türkiye'nin 4 ayrı suç dosyasından dolayı aradığı Cesur Özbay, Almanya'nın Herford kentinde yakalandı. Halen cezaevindeki çete lideri Kasım Gençyılmaz'ın adamı olan Özbay, iade edilmek üzere tutuklandı. Hakkında kesinleşmiş hapis cezaları bulunan Özbay’ın suç dosyasında, sahte evrak düzenlemekten, taammüden adam öldürmeye, dolandırıcılıktan, çete reisi olmaya kadar birçok suç bulunuyor. 
     
     Üniversitede geç kaldın’ dayağı 
     Dicle Üniversitesi DÜ Elektrik Elektronik Mühendisliği 4. sınıf öğrencisi Mehmet Ateş, "derse geç kaldığı için kendisini dövdüğü" gerekçesiyle, hocası Yrd. Doç. Dr. Mehmet Akın hakkında suç duyurusunda bulundu. Hocasından yumruk yediğini iddia eden Ateş, Adli Tıp’tan rapor da aldı. Akın ise Ateş’le arasında çıkan tartışmanın kavgaya dönüştüğünü, o sırada vurmuş olabileceğini söyledi. 
     
     Polis kurşunu iki çocuğu felç etti 
     Ankara Gölbaşı'nda polisin 'dur' ihtarına uymayan otomobile açılan ateş sırasında 11 yaşındaki Sultan ve 9 yaşındaki Ayzer Karasöğüt felç oldu. Olay 5 Kasım günü meydana geldi. Bir mağazadan hırsızlık yapıldığı ihbarı üzerine olay yerine gelen polis, Ömür 20 ve Azize Karasöğüt'ü 21 otomobile binerken yakaladı. Bu sırada sürücü Ümit Bayram 36 araçla hızla kaçtı. Bala da polisin barikatını da geçen araca ateş açıldı. Otomobilde bulunan Sultan ve Ayzer Karasöğüt yaralandı, Bayram ve Nehir Karasöğüt yakalandı. 
     
     Vatandaşa teyze amca’ demek yok 
     Bartın İl Telekom Müdür Yardımcısı Nevzat Bayraktar, yeni başlattıkları uygulama ile personelin müşterilere, "teyze, amca, yenge, sıradaki gibi kelimelerle hitap edemeyeceklerini ve nazik davranacaklarını" belirtti. Müşteri servisi kurduklarını, vatandaşla memur arasındaki bankoların kaldırıldığını kaydeden Bayraktar, hedeflerinin öncelikle kaliteli ve en hızlı hizmeti sağlamak olduğunu söyledi. 
     
     Van’da hafif şiddette deprem 
     VAN DHA 

     Van merkezle Gevaş, Edremit ve Gürpınar ilçeleri, dün saat 04.44'te meydana gelen Richter ölçeğine göre 3.6 büyüklüğündeki depremle sallandı. Boğaziçi Üniversitesi Kandilli Rasathanesi Deprem Araştırma Enstitüsü’nün, merkez üssünü Gevaş ilçesinin kuzeydoğusu olarak saptadığı deprem, herhangi bir can veya mal kaybına neden olmadı. 
     



 GÜNCEL 





















</TEXT>
</DOC>
