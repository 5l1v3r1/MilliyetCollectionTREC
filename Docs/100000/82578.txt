<DOC>
<DOCNO> 82578 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/07/son/sondun05.html </URL>
<DATE> 2002/05/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Dizüstü bilgisayar satışları artıyor 
</HEADLINE>
<TEXT>

     Masaüstü bilgisayar satışları gerilerken, dizüstü bilgisayar satışlarının arttığı bildirildi. 
     Dünyadaki bilgisayar satışlarını izleyen IDC adlı kuruluşun yayınladığı verilere göre, 1998 yılında 3.6 milyon olan dizüstü bilgisayar satışı, 2002'nin ilk çeyreğinde 2 kat artarak, 7.2 milyona çıktı. 
     Dünyada 2002'nin ilk çeyreğinde satılan bilgisayarların yüzde 23.8'ini dizüstü bilgisayarlar oluşturuyor. Bunların satışındaki artış oranları 2001'in birinci çeyreğinde yüzde 22.3, dördüncü çeyreğinde ise yüzde 21.8 olmuştu. 
     Uzmanlar, dizüstü bilgisayarların 3 yıla kalmadan, tüm satışların yüzde 25'ini aşacağına inanıyorlar. 2006 yılında ise bu oranın yüzde 30'u bulacağı bildiriliyor. 
     Dizüstü bilgisayar satışları 1998 yılından itibaren artmaya başlamıştı. O tarihte dizüstü bilgisayarların, toplam hacmin yüzde 17.6'sını oluşturduğu kaydedilmişti. Bu oran, 1999 yılında yüzde 18.2'ye, 2000 yılında ise yüzde 20'ye çıktı. 
     
     FİYATLAR UCUZLADI 
     Dizüstü bilgisayarlar, aynı niteliklere sahip masaüstü bilgisayarlara oranla en az yüzde 50 daha pahalıya satılıyor. Buna rağmen günümüzde 1 GHZ hızında işlemciye sahip, 14 inç ekranı bulunan bir bilgisayarı 999 dolara satın almak mümkün. 
     Yetkililer, fiyatlardaki bu düşüşün dizüstü bilgisayar satışlarını artırdığını dile getiriyorlar. 
     





</TEXT>
</DOC>
