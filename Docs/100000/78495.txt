<DOC>
<DOCNO> 78495 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/15/son/sonspo08.html </URL>
<DATE> 2002/04/15/ </DATE>
<TIME>  </TIME>
<AUTHOR>  </AUTHOR>
<HEADLINE>
İtalyan basını ''Emre, orta sahanın acı biberi'' 
</HEADLINE>
<TEXT>

     İtalyan spor basını, şampiyonluk yarışında FC İnter'i kurtaran isimler arasında gösterdiği Emre Belözoğlu için ''Orta sahanın acı biberi'' yorumunda bulundu. 
     Ligin 31. haftasında FC İnter'in Brescia'yı 79 ve 82 dakikalarda Ronaldo'nun golleriyle 2-1 yenmesindeki başarıda 59. dakikada Conceiçao'nun yerine oyuna giren Emre'nin de payının olduğu belirtiliyor. 
     İtalyan gazetelerince Emre'ye 6.5-7 gibi yüksek puanlar verildi. 
     Emre hakkında gazetelerde yapılan yorumlarda, Corriere dello Sport, ''Orta sahada kendini göstermeden yapamayan acı biber. Bacakları ve cesaretiyle oyunu süratlendiriyor ve Ronie'ye sonucu getiren pası veriyor'' derken, La Gazzetta dello Sport, ''Di Baggio'nun yerini alıyor ve biraz hayat veriyor'' ifadesini kullandı. 
     Tutto Sport gazetesi de Türk futbolcu için ''Ritmi yükseltiyor, sahanın her alanında rakibini rahatsız ediyor, güç buluyor ve Toldo'nun önünde savunma yapmak için cesaretli. Bir de bundan fazla Ronaldo'ya 2-1'lik golün pasını veriyor'' diye yazdı. 
     La Repubblica gazetesinde de ''Emre koşuyor, savaşıyor, gol pası veriyor'' denildi. 
     Öte yandan, İtalya'daki Türk temsilcilerden 31. hafta maçlarında forma giyen diğer isim Parma'da Hakan Şükür olurken, ''bir hafta iyi, bir hafta kötü'' yorumlar alan Şükür için bu hafta ''vasat'' olduğu yorumu yapıldı. Maçta, Parma adına önemli bir gol pozisyonundan yararlanamayan Hakan için ''Hiçbir pozisyonu değerlendiremedi'' denildi. 
     37 puanla 13. sırada bulunan ve ligde kalma mücadelesi veren 
     Parma'da sadece Hakan değil, diğer futbolcular için de benzer ifadeler kullanıldı. 
     





</TEXT>
</DOC>
