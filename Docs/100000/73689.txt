<DOC>
<DOCNO> 73689 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/21/ekonomi/aeko.html </URL>
<DATE> 2002/03/21/ </DATE>
<TIME>  </TIME>
<AUTHOR>  </AUTHOR>
<HEADLINE>
İşçi çıkarmalar yaygınlaşacak 
</HEADLINE>
<TEXT>

Devlet bakanları Özkan, Keçeciler ve Yılmaz ile Türk İş Başkanı Meral arasında yapılan görüşmede, Köy Hizmetleri ve Karayolları ile Tarım ve Orman bakanlıklarına bağlı işyerlerinin kapatılması gündeme geldi 
     ATİLLA ÖZSEVER 

     Devlet bakanları Hüsamettin Özkan, Mehmet Keçeçiler, Mustafa Yılmaz ve ilgili müsteşarlarla birlikte Türk İş Başkanı Bayram Meral’in de katıldığı toplantıda işçi çıkarmalar gündeme geldi. Başbakanlık’ta yapılan toplantıda Köy Hizmetleri ve Karayolları’na bağlı bazı genel müdürlük ve müdürlüklerin kapatılmasının yanı sıra, Orman ve Tarım bakanlıklarına bağlı işyerlerinin de kapatılması konuşuldu. Türk İş Başkanı Bayram Meral’in hükümetin bu talebine tepki gösterdiği ve karşı çıktığı öğrenildi. Başlangıçta ilgili bakanlıkların müsteşarlarıyla görüşen Meral, daha sonra devlet bakanlarıyla bir araya geldi. Meral görüşme hakkında şu bilgiyi verdi 
     "Köy Hizmetleri ve Karayolları’nın yanı sıra Orman ve Tarım bakanlıklarında da birtakım müesseseleri kapatmayı amaçlıyorlar. Buralarda çok kişi çalışıyor. Yer değiştirmesi ya da işinden olması söz konusu. Kendilerine tek bir kişinin işten çıkartılmasına izin vermeyeceğimizi söyledik. Bu bizim için intihar olur." 
     
     İpin ucu kaçmış’ 
     Türk İş Başkanı Meral, herhangi bir anlaşmaya varılamayan bu toplantıdan sonra önümüzdeki hafta bakanlarla tekrar bir araya geleceğini söyledi. 
     Bayram Meral, "İpin ucu kaçmış. O kadar insanın ekmeği ile oynanamaz. Bazı müesseseler birleşebilir, ancak insanların işten çıkartılmasına kesinlikle karşıyız" dedi. Özellikle Doğu ve Güneydoğu Anadolu’da özel sektörün yatırım yapmadığına dikkat çeken Meral, kamuda mevcut işyerlerini kapatarak ve çalışanları çıkartarak istenmeyen hadiselerin meydana gelebileceği uyarısında bulundu. 
     



 EKONOMİ 

















</TEXT>
</DOC>
