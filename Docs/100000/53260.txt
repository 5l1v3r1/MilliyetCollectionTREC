<DOC>
<DOCNO> 53260 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/20/son/sonspo18.html </URL>
<DATE> 2001/11/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Galatasaray Roma karşısında ilk yarıyı 1-0 önde kapadı 
</HEADLINE>
<TEXT>

     Stat Ali Sami Yen 
Hakemler Claude Colombo xx, Vincent Texier xx, Philippe Larose xx Fransa 
Galatasaray Mondragon xxx, Emre xxx, Capone xxx, Bülent Korkmaz xxx, Hakan xx, Perez xxx, Bülent Akın xx, Sergen xxx, Ayhan xxx, Hasan xx, Ümit xx 
AS Roma Antonioli xx, Cafu xx, Zebina xx, Samuel xx, Aldair xx, Tommasi xx, Emerson xx, Lima xx, Candela xx, Batistuta xx, Totti xx 
Gol Dk. 22 Perez 
Sarı kart Dk. 45 Emre 
Avrupa Şampiyonlar Ligi ikinci tur B Grubu'ndaki ilk maçında Galatasaray, AS Roma karşısında ilk yarıyı 1-0 önde kapadı. 
     Ağır bir zeminde oynanan ve iki takımın fizik mücadelesinin ön plana çıktığı karşılaşmada, konuk Roma maça etkili başlarken, Galatasaray ilk dakikalarda rakibinin hızını kesme uğraşı verdi. 
     Sarı-kırmızılı ekipte özellikle Ayhan, Emre ve Capone, rakip futbolculara göz açtırmazken, Sergen ise Diyarbakırspor maçında ortaya koyduğu etkili futbolu tekrarlayamadı. Ancak bu futbolcu da takım arkadaşları gibi olağanüstü bir mücadele sergileyerek Roma'nın etkili olmasını önledi. Kalesinde önemli bir gol pozisyonu yaşamayan Galatasaray, devrenin sonuna doğru girdiği pozisyonları değerlendiremezken, yine de ilk yarıyı önde kapamayı bildi. 
     Konuk ekip ise fizik gücünü kullanıp Galatasaray üzerinde baskı kurmaya çalıştı. Totti'nin organize ettiği Roma'da, fırsatçı futbolcu Batistuta etkili olamazken, İtalyan ekibinin oyuncuları ikili mücadelelerde genellikle Galatasaraylı futbolculara boyun eğdi. 
     6. dakikada Cafu, sağ kanattan getirdiği topla ceza alanına 
     yaklaştı. Orta şut karışımı vuruşunda, meşin yuvarlak direğin üzerinden auta gitti. 
     22. dakikada Hasan, korner atışında topu Ayhan'a verdi. Bu 
     futbolcu müthiş bir hareketle dönerek Roma savunmasından sıyrılıp çizgiye indi. Ortasında, altıpasta bekleyen Perez topu filelere gönderdi 1-0. 
     29. dakikada Capone'nin orta sahadan kullandığı serbest atışta, 
     Antonioli'nin kullandığı kaleye tehlikeli bir şekilde giden top, üst ağlarda kaldı. 
     38. dakikada Hasan'ın pasında, Ümit kaleci Antonioli ile birlikte 
     topa müdahale etmek istedi. Meşin yuvarlak bir anda boşta kalınca Ümit tekrar ayağa kalkıp topa vurdu, ancak top, önünü kapatan savunma oyuncularından döndü. Devam eden pozisyonda topu önünde bulan Sergen'in vuruşunda top az farkla yandan auta gitti. 
     44. dakikada Emerson'un sağdan ortasında Galatasaray savunmasının 
     seyrettiği topa, altıpas içinde Batistuta dokunamayınca, meşin yuvarlak auta çıktı. 
     İlk yarıda başka gol olmayınca Galatasaray, karşılaşmanın ilk yarısını 1-0 önde kapadı. 
     






</TEXT>
</DOC>
