<DOC>
<DOCNO> 65325 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/01/spor/spo01.html </URL>
<DATE> 2002/02/01/ </DATE>
<TIME>  </TIME>
<AUTHOR>  </AUTHOR>
<HEADLINE>
"Martta iş biter" 
</HEADLINE>
<TEXT>

Beşiktaş’ın hocası Daum, şampiyonluk yarışındaki tek rakiplerinin Galatasaray olduğunu vurguladı, "Süper oynuyoruz. Onlarla yapacağımız maça kadar düğüm çözülür" dedi 
     MEHMET DEMİRCAN 

     SİYAH - Beyazlı ekibin teknik patronu Daum, ligde tek rakip olarak Galatasaray’ı gördüğünü, şampiyonluk yarışının ise Sarı - Kırmızılı ekiple 17 Mart’ta oynayacakları karşılaşmaya kadar çözüleceğini söyledi. Alman hoca, "Galatasaray çok formda. Bu nedenle yarışta tek geçmemiz gereken takım Galatasaray. Ancak biz de süper oynuyoruz. İş Galatasaray maçına kalmaz. Ondan önceki maçlarda iş çözülür. Bu nedenle o maçı şimdilik düşünmüyorum" dedi. 
     DAUM, özellikle önlerindeki iki haftanın çok kritik olduğunun altını çizdi ve "Cumartesi Samsun, ardından da kupada Gaziantep ile karşılaşacağız. Peşinden sırasıyla İstanbulspor ve Ankaragücü maçlarımız var. Bunları hasarsız atlatırsak, iki kulvarda da mutlu sona ulaşacağımıza inanıyorum" diye konuştu. Futbolcularına da mesaj gönderen Beşiktaş Teknik Direktörü, "Bu yüzden oyuncularımdan bu dönem için özveri bekliyorum" ifadesini kullandı. 
     AFRİKA Kupası’na katılan Baya konusuna da değinen Daum, "Ben şimdiye dek Baya’yı gözden çıkardığımı kesinlikle söylemedim. Ancak Afrika’ya gitmemesini istedim. Gitti ve yakında geri dönecek" yorumunda bulundu. Baya’nın durumunu gözden geçireceğini sözlerine ekleyen ünlü hoca, şöyle devam etti "Kondisyon olarak hazır ise takıma girer. Bunda hiç sorun olmaz. Zaten iki kulvarda mücadele ediyoruz. Herkese ihtiyacımız var." 
     
Kaleci Myhre yine yedek      BEŞİKTAŞ, Samsun’dan ligin ilk yarısının rövanşını almanın hesaplarını yapıyor. Daum, dün akşam İnönü Stadı’ndaki antrenmanda maçın taktiğini denedi. Alman hoca, Myhre’yi yine yedeğe çekip, kaleyi Asper’e teslim etti. Savunmada Ali Eren, Marinho, Ronaldo ve İbrahim, orta sahada Tamer, Tayfur, Tümer, Bayram, forvette ise İlhan Mansız - Ahmet Dursun ikilisine görev verdi. Ahmet Yıldırım’dan sonra Khlestov’un da yedek takıma gönderilmesi dikkat çekti. 
     
Biletlere hücum      PFDK’NIN verdiği bir maç seyircisiz oynama cezası yüzünden Bursaspor mücadelesinde İnönü Stadı’ndaki yerini alamayan taraftarlar, yarınki Samsunspor karşılaşması için biletleri şimdiden bitirdiler. İnanılmaz bir talebin yaşandığı, numaralı ve kapalı tribün biletlerinin karaborsaya dahi düştüğü öğrenildi. Taraftarların, Samsunspor maçı öncesinde tribünlerde şov yapmaya hazırlandığı bildirildi. 
     
Marinho’ya tam not      SİYAH - Beyazlılar’ın yeni transferi Marinho, antrenmanlarda ortaya koyduğu performansla göz dolduruyor. Sambacı, Samsunspor önünde ilk kez Beşiktaş formasını giymeye hazırlanırken, "Taraftara sesleniyorum, sambaya hazır olsunlar" dedi. Daum’un as takımda ön liberoda denediği Marinho sürati, kesici özelliği ve topu kullanmaktaki ustalığıyla şimdiden hocasının gözüne girdi. Vatandaşı Ronaldo da, "Göreceksiniz, artık defansta sıkıntı yaşanmayacak" diye konuştu. 
     
Baya dönüyor      AFRİKA Uluslar Kupası’nda mücadele eden Baya’nın takımı Tunus, Senegal ile 0 - 0 berabere kalarak turnuvaya veda etti. Şampiyonanın favorisi olmasına rağmen sadece 2 puan alabilen ve gol atamayan Tunus grupta 3. olarak, elendi. Baya, Senegal önünde 90 dakika forma giymesine rağmen etkili olamadı. Baya’nın önümüzdeki günlerde Türkiye’ye dönmesi bekleniyor. 
     
Amokachi Amerika’da      KARTAL’IN eski yıldızlarından Daniel Amokachi, futbol kariyerine ABD’de devam edecek. Nijeryalı süperstar, ABD Ligi takımlarından Colorado Rapids ile anlaşma imzaladı. Yeni hocası Tim Hankinson, Denver bölgesinin takımı olan Rapids’te Kolombiyalı ünlü futbol yıldızı Carlos Valderrama ile birlikte forma giyecek olan Amokachi ile güç kazandıklarını söyledi. Batı Konferansı’nda yer alan Colorado geçen sezon grup maçlarında elenmişti. 
     



 SPOR 




























</TEXT>
</DOC>
