<DOC>
<DOCNO> 58977 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/25/son/sontur19.html </URL>
<DATE> 2001/12/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Kutan'a göre Arjantin ekonomisi Türkiye'ye çok benziyor 
</HEADLINE>
<TEXT>

     SP Genel Başkanı Recai Kutan, Hükümet'in, ABD'nin bölgede yapacağı harekatlara sağlanacak imkanlar karşısında ''alacağını'' beklediğini öne sürerek, ''Bu Hükümet, tüm inisiyatifini kaybetmiştir'' dedi. 
     Kutan, SP Grup toplantısında yaptığı konuşmada, ekonomi ve dış politika konusunda Hükümet'in uygulamalarını eleştirdi. 2001'de yaşanan sorunların 2002'ye taşındığını savunan Kutan, ''Ne dünya için ne de Türkiye için 2002 yılının daha iyi olacağına dair bir tek emare var'' şeklinde konuştu. 
     Ülkenin zenginliklerinin ''yağmalandığını'' ve bunu herkesin bildiğini öne süren Kutan, ''2002'de düzlüğe çıkıyoruz'' açıklamasının ''doğru olmadığı'' görüşünü savundu. Kutan, 2001 rakamlarının Türk ekonomisinin Arjantin'den kötü olduğunu, bütçenin de 2002'de neler olacağını gösterdiğini söyledi. Kutan, şunları kaydetti 
     ''IMF onaylı bir miktar para gelecek ama bu para Türkiye ekonomisi iyiye gittiği için gelmiyor. Bu para 11 Eylül sonrası konjonktürün sonucudur. Bu paranın karşılığında sadece ekonomik kıymetlerimiz değil stratejik çıkarlar da pazarlık konusu olmaktadır, olmaya da devam etmektedir. 
     Biz daha önce, Hükümet'in kendi geleceğini bölgedeki savaşa bağladığını söylemiştik, yanılmamışız. Hükümet, ABD'nin bölgede yapacağı harekatlara sağlayacağı kolaylıklar ve imkanlar karşısında alacaklarını bekliyor.'' 
     
     Ecevit'in ABD ziyareti 
     Kutan, Başbakan Bülent Ecevit'in ABD ziyareti öncesinde Irak'ın toprak bütünlüğüne vurgu yaptığını belirterek, ''ABD dönüşünde de düşüncesinde ısrar edecek mi Yoksa ABD ikna olmuşsa biz de olduk mu diyecek'' diye sordu. 
     Recai Kutan, ''Sayın Ecevit'in hayatında müthiş değişmeler oluyor. 
     Bir zamanlar söylediklerini tamamen terk etti. Tabii, değişsin, kendisinin bileceği bir iş ama Ecevit'in bugünden yarına değişmesi her seferinde millete pahalıya mal oluyor'' şeklinde konuştu. 
     
     Türkiye ve Arjantin 
     ''Türkiye bölgemizde yapılan ve yapılacak katliamlara ortak olamaz, olmamalı'' diyen Kutan, Hükümet'in Irak'a yapılacak müdahale sonrasını hesaplayamadığını iddia etti. Kutan, şunları kaydetti 
     ''Bu Hükümet tüm inisiyatifini kaybetmiştir. Arjantin'de olup bitenler Hükümet'in ikna edilmesi için kullanılacaktır. IMF ve Dünya Bankası ile arkalarındaki siyasi güçler herhangi bir tereddüt durumunda Arjantin gibi olursunuz diye tehdit edeceklerdir. Bu durumda, Türkiye, Arjantin olmayacak, ama korkarım ki Arjantin'den beter olacak. Arjantin en azından Ortadoğu'da, Ortadoğu gibi kritik bir bölgede değil ve olaylardan sonra durumu yeniden değerlendirme şansını yakaladı.'' Kutan, ''Arjantin ekonomisinin Türkiye'ye benzemediği'' sözlerinin doğru olmadığını savunarak, ''Arjantin ekonomisi tam bir IMF klasiğidir ve Türkiye'ye çok benzemektedir'' dedi. 
     Bu sözleriyle ''felaket tellallığı yapmadığını'' anlatan Kutan, sorumlu muhalefet örneği verdiklerini herkesin bildiğini, ancak gerçekleri söylemek durumunda olduğunu söyledi. 
     
     Gariplikler yaşanıyor 
     İnsanların sadece ekmeklerini değil haklarını özgürlüklerini de kaybettiğini öne süren Kutan, iktidar sahiplerinin büyük bir ''aymazlıkla toplumsal birliği ve barışı tahrip ettiği'' görüşünü savundu. 
     Türkiye'de ''en büyük ve en çok oya alan siyasi partinin sudan sebeplerle kapatıldığını'' iddia eden Kutan, ''Ülkenin anamuhalefet partisi sudan sebepler bile gösterilmeden kapatıldı. Dinsel tercihlerinden dolayı on binlerce kız öğrenci eğitim hakkından mahrum edildi, mahzun bırakıldı. Bu toplumsal yaraya parmak basmak, en temel insan hakkını savunmak, siyasi parti kapatmanın sebebi oldu. Bu ülkede böyle gariplikler yaşanıyor'' dedi. 
     Olası bir sosyal patlamayı, kendilerini uluslararası kurum ve güç odaklarına mecbur edenlerin değil SP ve Milli Görüşçülerin önleyeceğini bildiren Kutan, sözlerini şöyle tamamladı 
     ''Bu ülkede alternatif vardır. Alternatif biziz. Alternatif SP'dir, SP'nin programıdır, alternatif ülkenin zenginliklerine, milletin değerlerine sahip çıkmaktır. alternatif üretim ekonomisidir. 
     Alternatif demokrasidir, insan hakları ve özgürlüklerin garanti altına alındığı hukuk devletidir. Bugün milletin ekmeği küçülmüşse, insanımız açlığa mahkum edilmişse, bunun altında alternatifleri engelleyen baskı rejimi vardır, demokrasi eksikliği vardır. Millet olarak, bunu, bedeller ödeyerek öğrendik. Şimdi millet olarak hep beraber ülkemize, demokrasiye, ekmeğimize sahip çıkıyoruz. Hiç kimsenin kuşkusu olmasın, kimse umudunu kaybetmesin. Bu ülkenin imkanları var, bu milletin gücü var. Bu kabusu atlatacağız.'' 
     






</TEXT>
</DOC>
