<DOC>
<DOCNO> 82409 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/06/son/soneko10.html </URL>
<DATE> 2002/05/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Arjantin hala krizde. Nisan enflasyonu yüzde 10 oldu 
</HEADLINE>
<TEXT>

     Ekonomik krizdeki Arjantin'de fiyatlar genel düzeyinin bir ay içinde yüzde 10 artış gösterdiği bildirildi. 
     Arjantin Kabine Sekreteri Alfredo Atanasof, enflasyonun özellikle Nisan ayında ivme kazandığını belirtirken, enflasyonun hız kazanmasına rağmen hükümetin fiyatlara ve piyasaya müdahale etmeyeceğini söyledi. 
     Nisan ayında kaydedilen artışla yılın ilk dört aylık dönemi için toplam enflasyonun yüzde 20 olduğu kaydedildi. 
     Arjantin ulusal parası peso'nun değerinin ise ABD Doları ile bire bir eşitliğine son verilerek serbest dalgalanmaya bırakıldığı Ocak ayından bu yana yüzde 70 azaldığı ifade ediliyor. 
     Paranın değerinin yüzde 70 azalmasına, fiyatların yüzde 20 artmasına rağmen, halkın çoğunluğunu oluşturan ücretlilerin gelirlerinin Ocak ayından beri artış göstermediğine dikkat çekiliyor. 
     Sabit gelirlere karşılık artan fiyatlar, Arjantinliler için yoksullaşmanın devam etmesi anlamına geliyor. 
     





</TEXT>
</DOC>
