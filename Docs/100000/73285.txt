<DOC>
<DOCNO> 73285 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/18/son/sonspo17.html </URL>
<DATE> 2002/03/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Bülent Korkmaz "Zor dönemlerde her zaman başarılı olduk" 
</HEADLINE>
<TEXT>

     Galatasaray Futbol Takımı Kaptanı Bülent Korkmaz, sarı-kırmızılı ekibin hep zor dönemlerde aldığı başarılı sonuçlarla dikkat çektiğini söyledi. 
     FC Barcelona maçı öncesi kampta bulundukları Florya Metin Oktay Tesisleri'nde bir televizyonun canlı yayınına katılan milli futbolcu, bu zorlu maçı mutlaka kazanmaları gerektiğini söyledi. 
     Çok karışık bir grupta olduklarını ve çeyrek finale yükselecek takımların yarın yapılacak son maçlarda belli olacağını anlatan Bülent, ''Şu anda puanlarda önemli bir fark yok. Birinci ve ikinci sırada bulunan takımlar üç ve dördüncü sıradaki takımlarla karşı karşıya gelecek. Burada biz sahaya kazanmak için çıkacağız. 
     Liverpool'un Roma'yı yenmesi halinde çeyrek finale son iki sıradaki takımlar çıkarken, bir ve ikinci elenecek. Bizim hedefimiz, her zaman olduğu gibi zoru başarmak ve bir üst tura geçmek. İnşallah yarın da istediğimiz gibi olur'' diye konuştu. 
     Tüm takım arkadaşlarının bu önemli maçı sabırsızlıkla beklediğini de belirten kaptan Bülent, böye maçları beklemenin dahi çok zor olduğunu kaydetti. 
     
     "Sonuçlara göre yorumlar yapılıyor" 
     Bülent Korkmaz, sezon başında bazı futbol yorumcularının ''Şampiyonlar Ligi'ne bile katılamaz'' dediklerini hatırlatarak, konuşmasını şöyle sürdürdü 
     ''Galatasaray kadrosunda 11 oyuncu kaybetti. Bugün Avrupa çapında hangi takıma bakarsanız 3-4 önemli oyuncusunu kaybettikten sonra birkaç yıl uluslararası alanda iyi neticeler alamazlar. Biz Şampiyonlar Ligi'nde çeyrek final için oynuyoruz. Ligde de maç eksiğimizle lideriz. Sonuçlara göre çok farklı yorumlar yapılıyor. 
     Galatasaray Türk futbolu için çok şey yaptı. Yapmaya da devam edecek. 
     Şampiyonlar Ligi'ne kalamaz diyenler şimdi farklı şeyler söylüyorlar. 
     Biraz yapıcı olmaları gerekirdi. Galatasaray'ın Avrupa Kupaları'nda topladığı puanlarla Şampiyonlar Ligi ve UEFA Kupası'na daha fazla Türk takımının katılmasını saglayacak. Biz bununla gurur duyuyoruz.'' Rivaldo'nun oynayamayacak olmasıyla ilgili olarak, ''Rivaldo sakat sakat oynuyordu. Keşke gelip oynasaydı bizim için daha yararlı olurdu'' şeklinde konuşan Bülent Korkmaz, sarı-kırmızılı taraftarlardan da 90 dakika boyunca destek isteyerek, ''Sonunda birlikte gülen taraf olacağız'' dedi. 
     






</TEXT>
</DOC>
