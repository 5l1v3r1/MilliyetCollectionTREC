<DOC>
<DOCNO> 92416 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/27/son/sondun33.html </URL>
<DATE> 2002/06/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Genişleme AB'ye 5 bin göçmen getirecek 
</HEADLINE>
<TEXT>

     Alman Göç Konseyi tarafından yaptırılan bir araştırmaya göre, AB'nin genişlemesiyle, Batı Avrupa ülkelerine doğudan 5 milyon göçmen gelecek. 
     ''Genişleme karşıtlarını güçlendirdiği'' ileri sürülen araştırma, AB devletlerinde istihdam pazarının, genişleme kapsamında 2004'ten itibaren çok zorlanacağını, Doğu Avrupa ülkelerinden Batı'ya büyük bir göç olacağını gösteriyor. 
     Araştırma raporunun yazarlarından olan, Osnabrück Üniversitesi Göç Araştırmalar Enstitüsü profesörlerinden Klaus Bade, 700 ila 900 bin Doğu Avrupalı'nın ''valizleri hazır bir şekilde beklediğini'' belirtti. 
     Çek Cumhuriyeti, Macaristan, Polonya ve Slovakya gibi ülkelerde yapılan araştırmalara dayanarak ''5 milyon göçmen'' rakamını belirlediklerini açıklayan uzmanlar, göçmen adaylarının en cazip gördükleri ülkelerin İsveç, Almanya, Avusturya ve İtalya ile AB üyesi olmayan, ancak AB vatandaşlarına göç hakkı tanıyan İsviçre olduğunu ifade ettiler. 
     Araştırmacılar, göç hareketinin, genişlemeyle bir anda gerçekleşeceğini ve birkaç yıl sonra yavaşlayacağını savunuyorlar. 
     İşsiz sayısı 4 milyona ulaşan, her yıl 850 bin göçmenin girdiği ve nüfusun yüzde 12'si yabancı veya yabancı asıllı olan Almanya, AB'nin genişlemesi çerçevesinde meydana gelecek göç hareketinden en fazla etkilenen ülkelerden biri olacağı görüşünü savunarak, önlem alma arayışlarını sürdürüyor. 
     Araştırma sonuçlarının, ''Almanya'nın endişelerinin haklı olduğunu gösterdiği'' ifade ediliyor. 
     





</TEXT>
</DOC>
