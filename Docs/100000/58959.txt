<DOC>
<DOCNO> 58959 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/25/son/sontur01.html </URL>
<DATE> 2001/12/25/ </DATE>
<TIME>  </TIME>
<AUTHOR>  </AUTHOR>
<HEADLINE>
İstanbul'da bazı semtlerde kılık kıyafet önlemi 
</HEADLINE>
<TEXT>

     İstanbul Valisi Erol Çakır, İstanbul Emniyet Müdürlüğü'ndeki olağan il emniyet toplantısında bazı semtlerdeki Cumhuriyet ve laiklik karşıtı odaklara yönelik önlemlerin görüşüldüğünü söyledi. 
     Geleneksel 6. Yunus Etkinlikleri'ne katılan Vali Çakır, gece çıkışında gazetecilerin sorularını yanıtladı. 
     Çakır, bugün İstanbul Emniyet Müdürlüğü'ndeki olağan il emniyet toplantısı ile ilgili bir soru üzerine, toplantıda bazı kararlar aldıklarını belirterek, ''Bazı semtlerde Cumhuriyet ve laikliğe karşı oluşan odaklara karşı önlem aldık'' dedi. 
     Çakır, bu semtlerde kılık kıyafet kanununun düzenli bir şekilde uygulanmasına önem vereceklerini belirterek, buralarda cami gibi ibadet yerlerinde görev yapan kişileri de rotasyona tabi tutacaklarını söyledi. 
     Bu semtlerde örgütlenen vakıf, dernek gibi yerlerin de sıkı kontrol altına alınacağını ifade eden Çakır, ''Bu yerlerin mali ve idari denetimi yapılarak, maddi kaynakları tespit edilecek ve sıkı denetime tabi tutulacak'' dedi. 
     
     Ankara'da ifade veren müdürler 
     Bu arada Vali Erol Çakır, Ankara DGM'de ifade veren İstanbul Organize Suçlar Şube Müdürü Adil Serdar Saçan ve Mali Şube Müdürü Ayhan Mimaroğlu'nun ifadelerinin içeriği ve hukuksal boyutu konusunda bilgisi olmadığını söyledi. 
     Çakır, suç sabit bulunana kadar hukukta masumiyet ilkesinin yer aldığını belirterek, bu iki müdürün halen görevlerinin başında olduğunu, Ankara'da bir seminere katıldıktan sonra İstanbul'a döneceklerini söyledi. 
     Öte yandan, Çakır, yargı kararıyla görevine dönen Sedat Demir'in de İstanbul Emniyet Müdürlüğü bünyesinde göreve başladığını belirtti. 
     






</TEXT>
</DOC>
