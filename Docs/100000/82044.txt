<DOC>
<DOCNO> 82044 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/04/son/sondun06.html </URL>
<DATE> 2002/05/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Terör örgütü yandaşları Mesut Yılmaz'ı Köln'de protesto etti 
</HEADLINE>
<TEXT>

     Devlet Bakanı ve Başbakan Yardımcısı, ANAP Genel Başkanı Mesut Yılmaz, ''Türkiye'deki Avrupa kuşkuculuğunu zayıflatmak için iyi düşünülmüş açık bir perspektife ihtiyacımız var'' dedi. 
     Yılmaz, Köln Üniversitesi'nde Türkiye ve AB ilişkileri konusunda bir konferans verdi. 
     Mesut Yılmaz, tam üyelik yolunda Avrupa Konseyi'nin diğer adaylara uyguladığı kriterleri Türkiye'ye de uygulaması halinde Türkiye'nin dışarıda kalmaması gerektiğini söyledi. 
     Yılmaz, 'Aksi takdirde diğer adaylar ile Türkiye arasındaki uçurum büyüyecektir. Eğer bu uçurumu kapatma yolunda gidilmezse bizim adaylığımız anlamsız bir hedefe dönüşecektir. Türkiye'nin üyeliği AB için önemliyse ve bir zenginleşme olarak düşünülüyorsa, AB Türkiye'yi desteklemenin araçlarını bulmalıdır'' dedi. 
     
     REFORM SÜRECİ 

     Açık bir tam üyelik perspektifinin Türkiye'nin reform sürecinin hızlanmasında yardımcı olacağını vurgulayan Yılmaz, Türkiye'de kamuoyunun yüzde 70'inin AB üyeliğine destek verdiği düşünüldüğünde değişim sürecinin devam edeceğinin kesin olduğunu ifade etti. 
     Türkiye'de, AB'nin gerçekten Türkiye'yi isteyip istemediği, Türkiye'nin adaylığı ve üyeliği konusunda samimi olmadığına inananlar olduğunu belirten Yılmaz, ''Bunlar Türkiye'nin AB üyeliğini Kıbrıs'ın üyeliği ile ilişkilendiriyorlar. Eğer bu düşünce biraz gerçek olsa karşılıklı kaygının ortaya çıkacağı açıktır. Kıbrıs sorununa politik bir çözüm bulunmadan Kıbrıs'ın AB'ye alınması bu konuda siyaset cambazlıklarının kalıcı olmasına yol açacaktır'' dedi. 
     ''AB'nin aynı dinden halkları biraraya getiren bir oluşum olduğuna'' katılmadığını ifade eden Yılmaz, böyle bir tavrın AB'nin kültürel açıdan zenginleşmesinin engellenmesi olacağını söyledi. 
     Türk ekonomisinin çok hızlı büyüdüğünü ancak ciddi bir krizle bu büyümenin duraklamaya girdiğini belirten Yılmaz, Türkiye'deki reformların gerçekleşmesi ile Türkiye'nin büyümeye gireceğini belirtti. 
     
     DEĞİŞİM ARZUSU YÜKSELİYOR- 

     Ulusal programın kabul edilmesinden sonra Türkiye'de değişim arzusunun yükseldiğine dikkat çeken Yılmaz, kamuoyunun ve basının idam cezasının kaldırılacağını tartıştığını söyledi. 
     Yılmaz, ''Bu konuda dikkate değer gelişmeler Kopenhag kriterlerini gerçekleştirmedeki kararlılığı ortaya koymaktadır'' dedi. 
     Konuşmasında yapılan son Anayasa değişikliklerine de yer veren Mesut Yılmaz, Türkiye'nin bir Avrupa ülkesi olduğunu, bunu tarihi, geçmişi ve coğrafyasıyla ortaya koyduğunu ifade etti. 
     Terörün Türkiye'de demokratikleşme sürecine engel olduğunu belirten Yılmaz, son Anayasa değişiklikleri ve değişiklik paketleri ile yeniden mesafe alındığını kaydetti. 
     
     PROTESTO GÖSTERİSİ- 

     Bu arada, Mesut Yılmaz'ın konuşması sırasında bir grup protesto gösterisinde bulundu. Pankart açan göstericiler, Türkiye aleyhine sloganlar attılar. Salondaki dinleyiciler ise göstericileri protesto ederek dışarı çıkmalarını istediler. 
     Göstericiler daha sonra dışarı çıkarıldı. 
     Mesut Yılmaz, Köln Üniversitesi'ndeki konuşmasından sonra Stuttgart'a gitti. 
     





</TEXT>
</DOC>
