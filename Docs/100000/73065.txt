<DOC>
<DOCNO> 73065 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/17/yasam/yas00.html </URL>
<DATE> 2002/03/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Onlar şimdi Harvardlı 
</HEADLINE>
<TEXT>

Yolları ilk kez, Milliyet’in bilgi yarışmasında kesişen Miray ile Nejat Emre, yıllar boyu hep aynı ödül, okul ve sosyal aktiviteleri paylaştı. Ve şimdi ikisi de Harvard’a gidiyor 
     PINAR AKTAŞ İstanbul 

     Şimdi 17 yaşında olan Miray Topay ile Nejat Emre Eczacıbaşı’nın kaderleri ilk kez 11 yaşındayken aynı yola düştü. Gençler, Milliyet’in 1995 İlkokullararası Bilgi ve Kültür Yarışması’nda Türkiye üçüncülüğünü paylaştı. Ve bu ağustosta, iki genç, yine birlikte, Harvard Üniversitesi’ne gidiyor. Ve her ikisi de Türkiye’ye dönmeyi planlıyor. 
     
Başarılar birleştirdi...      Milliyet’in 1995’te gerçekleştirdiği İlkokullararası Bilgi ve Kültür Yarışması’na girdiklerinde Miray, Özel Marmara, Eczacıbaşı Holding Yönetim Kurulu Başkanı Bülent Eczacıbaşı’nın oğlu Nejat Emre de Özel Yüzyıl Işıl okulları son sınıftaydı. Yarışmada Türkiye üçüncülüğünü paylaşan Miray ve Nejat Emre, daha sonra girdikleri Anadolu liseleri sınavında da 100 soruyu hatasız yapan 5 çocuktan 2’si oldu. Girdikleri Robert Kolej’de 7 yıl okuyan iki gencin birlikteliği sosyal aktivitelerde de sürdü. Model Birleşmiş Milletler Kulübü’nde Lise 2. sınıfta birlikte başkan yardımcılığı yapan Miray ve Nejat Emre, bu yıl da, okulun sosyal yardımlaşma çalışmaları kapsamında oluşturulan Körlere Yardım Derneği’nde yine birlikte hareket etti. 
     Yaşamlarının son yedi yılında sürekli hayatları kesişen Miray ve Nejat Emre, ağustosta da birlikte Harvard Üniversitesi’ne gidecek. 2001’de yaptıkları başvuru sonucu okula kabul edilen ve okuyacakları alanları gelecek yıl belirleyecek olan gençlerden Miray ekonomi ve siyasal bilgiler, Nejat Emre ise fizik ve ekonomi okumak istiyor. 
     Miray ve Nejat Emre, Harvard’da birbirlerine destek olacaklarını belirtiyor. Miray, tanıdığı biriyle yabancı bir ülkede okumanın "rahatlatıcı" olduğunu söylerken, Nejat Emre, "Biraz korkuyorum ama Miray’ın orada olacak olması beni çok rahatlatıyor" diyor. 
     
Ülkemize döneceğiz’      İkisi de Harvard Üniversitesi’nde alacakları eğitimden sonra Türkiye’ye dönmeye kararlı. Akademik kariyer yapmayı planladığını söyleyen Miray, "Yaşadığım şehri ve ülkeyi çok seviyorum. Bana bu kadar emek veren bir ülke için bir şeyler yapmak istiyorum" diyor. 
     Türkiye’de olan her şeyi yakından takip ettiğini söyleyen Nejat Emre, dedesi ve babasının, toplumsal alanda da ülkeye yararlı olacak sorumluluklar altına girmelerini ve bu konuda çalışmalarını örnek aldığını ifade ediyor. "Türkiye’ye dönünce işadamı olmayı düşünüyorum" diyen Nejat Emre, ailesinden hiçbir baskı gelmediğini de vurguluyor. 
     



 YAŞAM 




















</TEXT>
</DOC>
