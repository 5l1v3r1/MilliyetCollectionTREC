<DOC>
<DOCNO> 87633 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/03/yasam/yas05a.html </URL>
<DATE> 2002/06/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Zayıflama hapı Slim10’ öldürdü 
</HEADLINE>
<TEXT>

Çin yapımı zayıflama hapı Slim 10’, yaygın olarak kullanıldığı Singapur’da bir kadının ölümüne, onlarca kişinin de hastalanmasına neden oldu... 
     DIŞ HABERLER SERVİSİ 

     43 yaşındaki Singapurlu kadın Rani Raja içindeki birtakım maddelerden ötürü önceki ay ülkede satışına son verilen hapla ilgili gittikçe büyüyen skandalın ilk kurbanı oldu... Yetkililer, Slim 10 adlı Çin yapımı zayıflama ilacını kullanan kadının, dün karaciğer yetmezliğinden yaşamını yitirdiğini açıkladı. 
     Yerel bir televizyon sunucusu olan Andrea Da Cruz’un da, aldığı Slim 10 hapı yüzünden rahatsızlanarak hastaneye kaldırıldığı, erkek arkadaşının karaciğerinin bir bölümünü bağışlaması sayesinde kurtulduğu belirtildi. 
     
     Karaciğeri bitiriyor 
     Singapur’da yayımlanan Sunday Times gazetesi, bir kişinin de halen karaciğer rahatsızlığı nedeniyle hastanede yattığını, en az 13 kişinin daha sağlık sorunları çektiğini yazdı. 
     Ülkede geçen aralık ayında piyasaya sürülen Slim 10 adlı hapı, bugüne kadar 20 bin kadar kişinin kullandığı sanılıyor. Testlerde Slim 10’un içindekiler arasında belirtilen 5 bitkisel madde dışında nicotinamide ve fenfluramine içerdiği de ortaya çıktı. 
     
     İki ölümcül madde... 
     B3 vitamininin bir türü olan nicotinamide, aşırı dozda alınması durumunda yan etkilere neden olabiliyor. Amerikan Gıda ve İlaç Dairesi, fenfluramine ilacını da, diğer zayıflatıcı maddelerle kullanılması halinde kalp kapakçıklarında hasara yol açtığı gerekçesiyle 1997’de piyasadan çekmişti. 
     



 YAŞAM 















</TEXT>
</DOC>
