<DOC>
<DOCNO> 64028 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/24/son/sontur22.html </URL>
<DATE> 2002/01/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Mehmet Ali Erbil'in sağlığı ile ilgili spekülasyonlara sert yanıt 
</HEADLINE>
<TEXT>

     Alman Hastanesi Mesul Müdürü Uzm. 
     Dr. Haluk Toygarlı, ünlü şovmen Mehmet Ali Erbil'in hastalığının ''reklam malzemesi yapıldığı'' iddialarının doğru olmadığını belirterek, ''Sayın Erbil'in sağlık durumunun basın toplantılarında aktarıldığı gibi olmadığını iddia edecek sağlık kurumlarının oluşturacağı bütün heyetlere kapımız açıktır'' dedi. 
     Toygarlı yaptığı yazılı açıklamada, 16 Ocak 2002 tarihinde hastanelerine getirilerek tedavi altına alınan Erbil'in sağlık durumu hakkında zaman zaman Yoğun Bakımlar Koordinatörü Kutay Akpir'in basına açıklamalarda bulunduğunu hatırlattı. 
     Bazı kişi ve kuruluşların Erbil'in sağlık durumu ve hastane hakkında ''her türlü mesnetten yoksun, gerçekle hiçbir ilgisi olmayan'' iddialar ortaya attıklarını ve bunların da bir kısmının basında yer aldığını belirten Toygarlı, Erbil'in kız kardeşi Doç. Dr. 
     Yeşim Erbil'in, İstanbul Tıp Fakültesi'nde görev yaptığını, Erbil'in teşhis ve tedavisinin her aşaması konusunda bilgi sahibi olduğunu kaydetti. 
     Yoğun bakım süresinin uzatılmasının tedavi ekibinin verdiği bir karar olduğunu ifade eden Toygarlı, Erbil'in sağlık durumunun hassasiyetinin bu sürenin uzun tutulmasını gerektirdiği için böyle bir uygulama yapıldığını söyledi. 
     Toygarlı, ''Erbil'i kimsenin görmediği'' şeklinde bir iddianın olduğunu da dile getirerek, ''Bu da tamamen asılsızdır. Yakınları, eşi, kızı, annesi ve hatta kendisinin istediği yakınları kendisiyle görüştürülmüştür'' dedi. 
     ''İddialar arasında yer alan, 'hastalık reklam malzemesi yapılıyor' iddiası da tamamen asılsızdır'' diyen Toygarlı, ''Sayın Erbil'in sağlık durumunun basın toplantılarında aktarıldığı gibi olmadığını iddia edecek sağlık kurumlarının oluşturacağı bütün heyetlere kapımız açıktır'' dedi. 
     Toygarlı, iddia sahiplerinin, iddialarına sahip çıkmaları durumunda hastanın muvaffakatı şartıyla bir heyetle Erbil'i muayene ederek, bunun sonuçlarını da açıklayabileceklerini de ifade etti. 
     Erbil'in basın önüne çıkıp çıkmamasının kendi inisiyatifinde olduğunu, Erbil'in şuurunun açık, bilincinin yerinde bulunduğunu dile getiren Toygarlı, çıkmak istediğinde kendisinin basınla görüşeceğini söyledi. 
     ''Hipokrat yeminimizi tutuyoruz'' diyen Toygarlı, bu iddiaların yer aldığı gazeteleri dava etmeyi düşünmediklerini kaydetti. 
     






</TEXT>
</DOC>
