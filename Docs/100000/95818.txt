<DOC>
<DOCNO> 95818 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/15/son/sondun41.html </URL>
<DATE> 2002/07/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Af Örgütü Cenova'daki olaylardan İtalya'yı sorumlu tuttu 
</HEADLINE>
<TEXT>

     Uluslararası Af Örgütü Amnesty İnternational hazırladığı bir raporda, 19-21 Temmuz 2001 tarihleri arasında Cenova kentinde yapılan G8 zirvesinde göstericilerle polis arasında çıkan olaylar nedeniyle İtalya'yı suçlayarak, ''Avrupa'da görülmemiş insan hakları ihlali yapıldı'' ifadesine yer verdi. 
     La Repubblica gazetesi tarafından bugün verilen haberde, tamamlanmasına rağmen henüz yayımlanmayan raporla ilgili açıklama yapan Uluslararası Af Örgütü Avrupa sorumlusu Nerys Lee, İtalyan polisinin dünyanın dört bir yanından gelen binlerce küreselleşme karşıtı göstericiye işkence, şiddetli darbe, insanlık dışı ve aşağılayıcı kötü muamelede bulunduğunu savundu. 
     Lee, örgütün G8 olayları sonrasında İtalya Başbakanı Silvio Berlusconi'ye yazdığı mektupta, bağımsız bir soruşturma komisyonu oluşturulmasına izin vermesini istediğini kaydederek, herhangi bir yanıt alamadıklarını ve isteklerini yinelediklerini söyledi. 
     15 ülkeden göstericilerin ifadeleri alınarak hazırlanan raporda, 
     ''2001 Temmuz'unda İtalya'da, Avrupa tarihinde hiç görülmemiş insan hakları ihlali yapıldı'' denildi. 
     Barışçı göstericilere, gazetecilere, doktorlara ve hemşirelere karşı ''insanlık dışı saldırılar'' yapıldığını vurgulayan Uluslararası Af Örgütü, Cenova'da polisin 15 el ateş ettiğini ve silahları ''son anı beklemeden kullandıklarını'' savundu. 
     G8 zirvesini protesto amacıyla düzenlenen gösterilerde polisle çatışan küreselleşme karşıtlarından Carlo Giuliani adlı 20 yaşındaki bir İtalyan genci ölmüş ve yüzlerce gösterici yaralanmıştı. 
     Bu arada, 93 İtalyan ve yabancı küreselleşme karşıtının haftalarca göz altında tutulduğu olaylarda güvenlik ekiplerinin şiddet uyguladığı iddiasına ilişkin bu zamana kadar 13 soruşturma açıldı, ancak yargılanan kimse olmadı. 
     





</TEXT>
</DOC>
