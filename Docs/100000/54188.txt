<DOC>
<DOCNO> 54188 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/26/son/soneko14.html </URL>
<DATE> 2001/11/26/ </DATE>
<TIME>  </TIME>
<AUTHOR>  </AUTHOR>
<HEADLINE>
TÜSİAD ''Türkiye Denktaş'ın uzlaşmaz tutumunu desteklememeli..'' 
</HEADLINE>
<TEXT>

     TÜSİAD Başkanı Tuncay Özilhan, Kıbrıs'ın stratejik bir özelliği olduğunu belirtirken, bir taraftan da 65 milyonun Avrupa Birliği'ne üye olup yaşam standartlarını 
     yükseltmek, zengin bir ülke haline gelip ve medeni toplum arasına girme hedefinin bulunduğunu belirtti. Özilhan, KKTC Cumhurbaşkanı Rauf Denktaş'ın Ada'daki sorunun çözümü için masaya oturması gerektiğini söyledi. 
     TÜSİAD AB-Türkiye Karma Parlamento Toplantıları için Türkiye'de bulunan AB Parlamentosu üyeleriyle öğle yemeğinde biraraya geldi. Yemekte bir konuşma yapan Özilhan, Kıbrıs ile Türkiye'nin AB üyeliği arasında bir bağ kurulmasını doğru bulmadıklarını belirtirken, "Meselenin çözülmesi için atılması gereken adımların tamamı Türkiye'den beklenmemelidir" dedi. Türkiye'nin Denktaş'ın "uzlaşmaz tutumunu" desteklemesini de doğru bulmadıklarını belirten Özilhan, "Kıbrıs Rum Kesimi'nin AB üyeliğine kabul edilmesi durumunda AB-Türkiye ilişkilerinde onarılmaz hasarlar meydana gelmesinden endişe duymaktayız. Bu bağlamda iki liderin önümüzdeki günlerde biraraya gelecek olmasını, çözümün ilk adımı olmasını diliyoruz" diye konuştu. 
     Toplantı çıkışında gazetecilerin sorularını da yanıtlayan Özilhan, yemekte Türkiye'nin yaptıkları ve yapması gerekenlerin ortaya konulduğunu söyledi. Yemekte, Kıbrıs sorununun da gündeme geldiğini, görüşlerin tartışıldığını aktaran Özilhan, "Kıbrıs'ı bir mani olarak mı görüyorsunuz" şeklindeki soruya ise "Kıbrıs'ı bir mani olmaktan ziyade Kıbrıs probleminin çözülmesi gerektiğine inanıyoruz. Bizim anlayışımız Türkiye'nin AB'ye girmesi için gereken çözümün ortaya konması, tartışılması ve masadan uzaklaşarak değil, masaya oturarak çözülmesi gerektiğine inanıyoruz" diye yanıt verdi. 
     
     Masadan kaçmanın taraftarı değiliz 

     Denktaş'ın bunun dışında olup olmadığının sorulması üzerine de Özilhan, "Biz daha ziyade masada oturup tartışılması taraftarıyız, masadan kaçmanın taraftarı değiliz. Kıbrıs Türkiye'nin Avrupa Birliği'ne adaylığıyla ilgili en önemli problemi teşkil ediyor. Onun için detaylı üzerinde çalışılması gerektiği inancındayım. İş geldi kilitlendi Kıbrıs konusuna" diye konuştu. 
     TÜSİAD Başkanı Özilhan, Kıbrıs konusuna çare olarak neyi gördüklerinin sorulması üzerine, konuyu teknik bir detay olarak değerlendirdi. Meclis'in geçtiğimiz günlerde kapalı bir oturum gerçekleştirdiğini anımsatan Özilhan, şöyle devam etti 
     "Kıbrıs stratejik özelliği olan bir ada olabilir. Ama diğer taraftan da 65 milyonun AB'ye üye olup yaşam standartlarını yükseltmek, zengin bir ülke haline gelmek ve medeni toplum arasında olma hedefi var. Bir Kıbrıs'tan dolayı da bunu kaybetmemek gerekir. Kıbrıs önemlidir. 
     Türkiye 25 sene emek vermiştir. Kıbrıs, Türkiye'ye, Türkiye, Kıbrıs'a. Dolayısıyla o hassas dengeyi tartışıp konuşmamız lazım. İki-üç senedir Türkiye de AB içinde olma çabası vermemektedir." Özilhan, bir çözüm öngörüp öngörmediklerinin sorulması üzerine de konunun tartışılıp belli bir noktaya getirilmesine taraf olduklarını söyledi. KKTC Cumhurbaşkanı Denktaş'tan da masaya gelip oturmasını istediklerini belirten Özilhan, Türkiye'nin tavrını uzlaşmaz olarak bulmadıklarını, ancak çözüm için sorunun üzerine gitme gereğine inandıklarını sözlerine ekledi. 
     






</TEXT>
</DOC>
