<DOC>
<DOCNO> 70840 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/05/spor/spo01.html </URL>
<DATE> 2002/03/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Arat start aldı 
</HEADLINE>
<TEXT>

Beşiktaş başkan adayı Hasan Arat dün seçim için düğmeye bastı. Muhalefet lideri, yönetimi eleştirdi ve kongre için kimseyle pazarlık yapmayacağını söyledi 
     BİLAL MEŞE 

     BEŞİKTAŞ muhalefet lideri Hasan Arat, liste oluşturma çalışmalarını sürdürürken, bir ilke imza attı. Arat, ilk kez listesine aldığı yönetici adaylarını sırayla tanıtmaya başladı. Arat, Bandırma Gübre Fabrikaları A.Ş. Genel Müdürü ve İdare Meclis Üyesi Kemal Gençer’i tanıttığı dünkü toplantıda, "Beşiktaş artık pazarlıklarla yönetilecek kulüp değildir. Ben de seçim için hiç kimseyle pazarlık yapmıyorum, yapmadım da. Beşiktaş’ta 300 oyum var. Bana bir koltuk verin’ devri kapanmıştır" diye konuştu. 
     HASAN Arat, Beşiktaş’a büyük vaadlerle gelen yönetim kurulunun, görev süresi içinde bir şey yapamadığını belirterek, Beşiktaş ve Galatasaray’ın seçim paniği ile halka arzı zamansız gerçekleştirdiğini söyledi. Arat daha sonra şöyle devam etti "Ancak kulübümüz artık halka açılmıştır. Biz, halka arzla ilgili bir B planı hazırladık. Bunu da diğer projelerimizle birlikte açıklayacağız. Tüm programımızı 18 Mart’ta Conrad Oteli’nde yapacağımız bir toplantı ile kamuoyuna bildireceğiz." 
     ARAT, "Daum’un da kabul etmesi halinde, Beşiktaş’ta uzun süre çalışmasından yanayım" açıklamasını da yaptı. Başkan adayı, Menajer Sinan Engin’in çok zor bir dönemde ortaya çıktığını hatırlattı, "Menajerlik sistemine yeni boyut kazandırdı. Seçildiğimiz takdirde, Engin ile de yola devam edeceğiz. İlhan Mansız’sız bir Beşiktaş düşünemiyorum. Nihat’ın satılmasına da karşıydım. Gelecek yıl Şampiyonlar Ligi’nde, İlhan’larla Tümer’lerle mücadele edeceğiz. Elimizdeki değerleri kaybetmemeliyiz" dedi. 
     BİLGİLİ yönetiminin TVS şirketiyle yaptığı sözleşmeye de değinen Arat, "Göreve gelirsek, iptal edeceğiz" ifadesini kullandı. Hasan Arat "Beşiktaş’ın gelecek vizyonu tıkanmıştır. Kulüp, artık şampiyonluk şölenlerini veya özel maçlarını TVS’den izin almadan yayınlayamaz" diye konuştu. Arat, Süleyman Seba’nın kendisini desteklemesi için "Bu seçimde speküle edilmesini istemiyorum. Çünkü o, hem benim, hem de Bilgili’nin başkanıdır" yorumunu yaptı. Kemal Gençer de Beşiktaş’a hizmet etmenin kendisi için şeref olacağını söyledi. 
     
"Kulağı çekilecek"      MENAJER Sinan Engin, Yozgat maçı sonrası savunmayı suçlayan Myhre için sert açıklamalar yaptı. Engin, "Bu takımın başarısına nasıl herkes ortaksa, yenilgisine, ya da yapılan hatalara da aynı şekilde ortaktır. Bir futbolcuyu eleştirmek sadece Daum’a düşer. Myhre burasını kendi ülkesi ya da İngiltere ile karıştırıyor. Kulağını çekeceğim. Artık bundan sonra kimse hakkında konuşamayacak" uyarısında bulundu. 
     
Bu kez mutlakaSiyah - Beyazlı futbolcular ve yöneticiler, liderlik koltuğunda kalıcı olmak istediklerini belirttiler ve sezonu çifte kupayla kapayacaklarını ileri sürdüler 
     GALATASARAY’IN, Göztepe yenilgisiyle averajla liderlik koltuğuna kurulan Siyah - Beyazlı ekip adeta kenetlendi. Futbolcular ve yöneticiler, zirvede kalıcı olmak istediklerini bildirdiler ve sezonu çifte kupayla kapayacaklarını iddia ettiler. Kaptan Tayfur, "Önce Denizli’yi hayırlısı ile geçelim, Galatasaray’ı sonra düşüneceğiz. Takım olarak, bu kez işi sıkı tutup sezon sonuna kadar hep zirvede kalmak istiyoruz" dedi. 
     İBRAHİM en iyi futbolu oynayan ekibin Beşiktaş olduğunu belirtti. Tecrübeli oyuncu, "Derbilerin sonucu belli olmaz, ama bu oyunun karşılığını çifte kupa ile alacağız. Liderlik güzel, kalıcı olmak şartıyla" ifadesini kullandı. Ahmet Dursun "Önemli olan sezon sonu da, en üstte yer almak. Bunu gerçekleştirecek güçteyiz. Eğer bu takım oyununu sürdürebilirsek yenemeyeceğimiz takım yok" diye konuştu. 
     YILDIRIM Demirören, iki kupa görüşlerine katıldığını vurguladı. Demirören, "Ama bu Galatasaray derbisine endeksli değil. Takıma güveniyoruz. Elbette lider olduğumuz için çok mutluyuz, ancak tüm maçları alıp, çifte bayram yaşamak istiyoruz" dedi. Fikret Orman ise derbi maçın sonucuna göre üç takımın da lider olma durumu olduğunu ifade etti, "Biz sadece kazanmayı düşünüyoruz ve kazanacağız" yorumunu yaptı. 
     
Para mı uğur mu      ORHAN YILDIRIM 

     SİYAH - Beyazlı futbolcular, Menajer Sinan Engin’e başvurarak, Galatasaray derbisi öncesi birikmiş alacaklarını istediler. Ligde zirveye yerleşen, kupada da finali zorlayan oyuncular, 28 maçtır para alamadıklarını da hatırlattılar. Engin’in de, oyunculara "Merak etmeyin, gerekirse bununla birlikte ekstra prim de veririz" karşılığını verdi. 
     ANCAK, yönetimin para ödememesinin altında, nakit sıkıntısının yatmadığı, bir uğur yüzünden gecikmenin yaşandığı öğrenildi. Genel Sekreter Hüsnü Güreli’nin, toplu para dağıtımlarının uğursuzluk getirdiğini düşündüğü, bu nedenle ödemeleri belirli periyodlara böldüğü ve gecikmenin olduğu vurgulandı. 
     
Eyvah, yine o sandalye      BEŞİKTAŞLI futbolcular arasında son günlerde en çok konuşulan konu, yemekhanedeki "o köşe ". 
     Fulya Tesisleri’nin lokantasında bir zamanlar Sergen, Oktay, Alpay ve Serdar’ın oturduğu "o köşe" adeta uğursuz ilan edilmiş... Nedeni basit Fevzi "o köşede" yemeğini yerken dermiş ki "Daha önce bu sandalyede oturanların hepsi gitti. Şimdi de sıra bende." Sonrası biliniyor, espri gerçek oluyor, Fevzi soluğu Gaziantep’te alıyor... Ama gider gitmez, arkadaşı İlhan Şahin’i aramış Fevzi ve sormuş "Şimdi o köşede kim oturuyor ". Cevap ilginç Marinho... Brezilyalı’nın yatağını da kullandığını öğrenince Fevzi teşhisi koymuş "Bak görürsün birkaç güne kalmaz, gider.." Sonuç ortada, Marinho ülkesinde... 
     Şimdi kim mi oturuyor o köşe de Ahmet Yıldırım... Aman dikkat... 
     
Kritik gün      DAUM’UN bugün yapılacak duruşmasından kritik kararlar çıkması bekleniyor. 20. kez hakim karşısına çıkacak Alman hoca, geçen duruşmada savcılık ile avukatlar arasında yaşanan pazarlıkların olumlu sonuç vermesi halinde beraat edecek. Daum, aksi takdirde, 4 Haziran’da tamamlanacak toplam 11 duruşmanın, 4’üne haftada iki kez gitmek zorunda kalacak. 
     
52 hafta sonra      BEŞİKTAŞ, Galatasaray’ın Göztepe yenilgisi nedeniyle ele geçirdiği liderlik koltuğuna tam 52 hafta sonra yerleşebildi. Siyah - Beyazlılar, 2000-2001 sezonunun 4. haftasında deplasmanda Adanaspor’la 1-1 berabere kalarak averajla oturduğu liderlik koltuğunda üç hafta kalabildi ve 7. haftanın ardından devrettiği ilk sıraya yeniden 52 lig haftası sonra geçti. 
     



 SPOR 


























</TEXT>
</DOC>
