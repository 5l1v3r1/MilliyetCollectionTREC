<DOC>
<DOCNO> 87869 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/04/son/sondun31.html </URL>
<DATE> 2002/06/04/ </DATE>
<TIME>  </TIME>
<AUTHOR>  </AUTHOR>
<HEADLINE>
İstanbul Üniversitesi 25 yıl sonra İtalya'da miras davası kazandı 
</HEADLINE>
<TEXT>

     İstanbul Üniversitesi İÜ , vasiyetle kendisine bırakılan Roma'daki 3 daireyi 25 yıl süren hukuk savaşı sonunda kazandı. 
     Roma İstinaf Mahkemesi'nin 18 Ocak 2002 tarihli kararıyla 3 daireyi kendi adına Roma Tapu Sicili'ne kaydettirmeyi başaran İÜ, bu gayri menkulleri sadece üniversitenin hukuk, mimarlık ve güzel sanatlar dallarında okuyan öğrencilere İtalya'da burslu öğrenim sağlamak için kullanabilecek. 
     İstanbul'daki İtalyan levanterlerden biriyle evlenen, Ziya Paşa'nın torunu Ahmet Muhtar Bey'in kızı 1899 doğumlu Margharita Muhtar Pazzaglia'nın bu evliliğinden çocuğu olmazken, eşinin ölmesi üzerine 1974 yılında noterliğe giderek, Roma'daki 3 dairesi ile dairelerdeki mobilya, antika ve kendisine ait mücevheratın yanı sıra ikisi İsviçre'de olan 5 banka hesabındaki parayı İÜ'ye bağışladı. 
     Vasiyetin yazılmasından 3 yıl sonra, 1977'de Margharita'nın ölmesiyle de hukuk mücadelesi başlamış oldu. 
     İtalyan makamlarının olayı Türkiye Büyükelçiliği ve İÜ'ye intikal ettirmesiyle ilk hukuki sorun ''verasette intikal vergisi'' olarak ortaya çıktı. İtalyan devletine veraset intikal vergisinin ödenmesi 1983 yılını buldu. Ancak İtalyan Hazinesi, zaman aşımından ve dairelerin sahipsiz kalmasından dolayı Roma'daki 3 daireyi almak üzere dava açtı. Mahkeme, hem Türk, hem de İtalyan tarafları dinledikten sonra, iki ülkenin yasalarını karşılaştırarak açıkladığı kararda, ''Roma'daki 3 dairenin İÜ'ye verilmesi sadece karşılılık ilkesiyle geçerli olur. İleride Türkiye'de de benzer konu İtalyanların başına gelirse karşılık uygulanmalıdır'' denildi. Türkiye'de yasalar el vermediğinden dava çıkmaza girdi ve 1999 yılında mahkeme, dairelerin İtalyan Hazinesi'ne bırakılması kararını verince, İÜ temyize gitti. 
     
     BEYOĞLU'NDAKİ İTALYAN HASTANESİ ÖRNEK 

     Davayı çözme yolu aranırken, 1968 yılında çıkarılan bir Bakanlar Kurulu kararında, Beyoğlu'nda İtalyan Hastanesi yapılmasına izin verilmesi hususu örnek gösterildi. Osmanlı İmparatorluğu döneminde bir fermanla Beyoğlu'nda 6 bin 500 metrekarelik bir alanda İtalyanlara hastane yapılması vaadi, Türkiye Cumhuriyeti kurulduktan sonra ''yabancı tüzel kişiliklerin miras yoluyla Türkiye'de gayri menkul edinme'' hususuna uymamasına karşın, İtalyanların ısrarı üzerine Bakanlar Kurulu'ndan çıkarılan ve ''İtalyan devletine tahsis edilmek üzere'' ifadesinin yer aldığı özel bir kararla hastane inşası başladı. Türkiye'nin Roma Büyükelçiliği evrakları sunduğu İtalyan Dışişleri Bakanlığı, hastane olayının İÜ'nin miras davasında karşılılık ilkesine uygun olduğunu ifade eden bir notayı 21 Mart 2000 tarihinde mahkemeye sundu. İÜ Rektörü Kemal Alemdaroğlu ve beraberindeki heyet ile Türkiye Büyükelçiliği'nden bazı diplomatların mahkemede verdikleri ifadelerden sonra, İtalyan hakim, ''Ölen kişinin vasiyetine uygun bir şekilde mirasın kullanılması şartıyla'' Roma'daki 3 daireyi İÜ'ye vermeyi karara bağladı. İÜ'de eğitim gördüğü için mirasını üniversiteye bırakan Margharita'nın Roma'daki 3 evi dışında miras olarak bıraktığı diğer malvarlıkları hakkında bilgi bulunmuyor. İstanbul Üniversitesi, toplam değeri 2 milyon dolar olduğu öne sürülen Roma'daki 3 dairede oturan kiracıların tahliyesi için dava açtı. 
     





</TEXT>
</DOC>
