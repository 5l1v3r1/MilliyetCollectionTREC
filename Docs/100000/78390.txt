<DOC>
<DOCNO> 78390 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/15/siyaset/siy01.html </URL>
<DATE> 2002/04/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Bayar’la birlikte rekabet kızışacak 
</HEADLINE>
<TEXT>

Tüm Türkiye’yi kucaklamaya hazırlandıklarını belirten Baykal, Mehmet Ali Bayar’ın politikaya atılmasının sağ sol çekişmesini artıracağı görüşünde... 
     SERPİL ÇEVİKCAN Ankara 

     CHP Genel Başkanı Deniz Baykal evinin bulunduğu Ankara’nın Or-An semtindeki bisikletli sabah sporu sırasında Milliyet’in sorularını yanıtladı. "Herkesi kucaklayan ve kapsama alanı en geniş" parti olarak nitelendirdiği CHP’nin seçim stratejisi ve güncel konulardaki görüşlerini dile getiren Baykal şu değerlendirmelerde bulundu 
     TÜRBANLI KADINLAR Hepimiz aynı geminin içindeyiz. Türkiye’de çok küçük bir azınlık hariç insanların bir ideolojik şartlanma içinde olmadığını biliyoruz. Araştırmalarımız gösteriyor ki geçmiş seçimde sağa oy verenler bu seçimde sola oy verecek. Biz bu seçimde MHP ve RP’yi seçenlerden de oy alacağız. Şimdi Türkiye’de sosyal demokrasi zamanı. Türbanlı kadınlardan da oy istiyorum. Dar bir anlayış içinde değilim. Bütün Türkiye’yi kucaklamaya çalışıyorum. HADEP tabanından da oy alma iddiamız var. Kapsama alanı en geniş partiyiz. Herkesi kucaklayacağız. Dinci sağdan, merkez sağdaki çok değişik partilere kadar. 
     
     Sezer tipi siyasetçi l zım 
     SEZER’İ CAYDIRMAK YERİNE Cumhurbaşkanlığının sürekli bir tartışma konusu haline getirilmesi çok üzücü oluyor. Siyasette böyle insanlara ihtiyacımız var. Kendisini suçlayacak, caydıracak değil, özendirecek bir anlayışı desteklemeliyiz. Türkiye siyasetinde Sezer örneğine maalesef çok sık rastlanmıyor. Türkiye’nin Sayın Sezer’in anlayışını benimsemiş çok siyasetçiye ihtiyacı var. 
     BAYAR "BANA NE" DEMEDİ Mehmet Ali Bayar iyi yetişmiş, çok değerli bir insan. Böyle insanların siyasi sorumluluk duymaları beni çok memnun ediyor. Babasını da tanırım. Ben işime bakarım, büyükelçi olurum, bana ne Türkiye’nin sorunlarından’ demiyor, sorumluluk duyuyor, bu çok hoş. Sağ-sol arasındaki rekabetin artmasında yarar var. 
     KADINSIZ KABİNE OLMAZ 1 milyar nüfuslu Çin 16 bakanlı kabineyle yönetiliyor, 60 milyonluk Türkiye 36 bakanlı kabineyle. Bakan sayısının 20’ler düzeyinde olması gerektiğini düşünüyoruz. Ayrıca kadın bakanı olmayan bir kabine düşünemiyorum. Bu işi çok iyi yapacak çok nitelikli kadınlarımız var. 
     
     Kamu binaları lüks içinde 
     BOŞ LAFA KARINLARI TOK Türkiye’nin bu seçimde boş lafa karnı tok. 2 milyon işsiz kaldı. Şimdi siyasetçinin hesap ödeme zamanı. Halkın duyarlılıklarını bilen bir anlayışla yola çıkacağız. Toplumdan kopuk, imtiyazlı bir sınıf gibi olmamalı. 
     İHTİŞAMLI BİNALARIN BORÇLARI Muazzam gösterişli genel müdürlük binaları her yeri sarmış ama bakıyorsunuz devlete trilyonluk borçları var. İngiltere bürokrasisi 150 yıllık binalarda çalışıyor. Dünyada bürokrasi kendi ülkelerinde üretilen arabaları kullanıyor. ABD büyükelçiliklerinde sınırlarında üretilen mobilya dışında bir şey kullanılamaz. Yabancı mobilya ile caka satan bir bürokrasi olmamalı. 
     
BAYKAL’IN 7 HEDEFİ      1 - Milletvekili dokunulmazlığıyla ilgili yasal değişiklik mutlaka yapılmalı. 
     2 - 450 milletvekilinin yanında 100 Türkiye Milletvekilliği için düzenleme yapılmalı. 
     3 - Vergi düzeni yeniden gözden geçirilmeli. 
     4 - Lise 4 yıla çıkarılmalı. İki yılın ardından meslek okuluna gidecek gençler ayrılmalı. 
     5 - Yargının siyasallaşmasını engelleyecek önlemler alınmalı. Ek mali kaynak verilmeli. 
     6 - Sanayiye ufuk açacak bir yönetim uygulaması, otomotiv ve yazılım teknolojisinde atağa geçilmeli. Pakistan, Hindistan yapıyor. Bizim gençlerimiz kahvehanelerde. 
     7 - E-devlet projesi artık başlamalı. 
     



 SİYASET 












</TEXT>
</DOC>
