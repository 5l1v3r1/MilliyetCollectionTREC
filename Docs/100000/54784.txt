<DOC>
<DOCNO> 54784 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/29/son/sontur18.html </URL>
<DATE> 2001/11/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Cinayet zanlısı liseliden 60 milyar tazminat isteniyor 
</HEADLINE>
<TEXT>

     Kayseri'de, mahkemede aleyhine şahitlik yaptığı için kendisini ölümle tehdit eden kişi ile arkadaşını öldürdüğü iddiasıyla tutuklanan lise öğrencisinin yargılanmasına başlandı. Öldürülen kişilerin babaları, sanıktan 30'ar milyar lira tazminat talep ettiler. 
     Şakir Demirtaş, mahkemede verdiği ifadede, 2 yıl önce Yüksel Kaya'nın İsmail Bulut tarafından bıçakla yaralandığı olayla ilgili devam eden davada, Kaya aleyhine şahitlik yaptığı celsede Bulut'un tahliye edildiğini, o günden sonra kendisinin sürekli tehdit aldığını söyledi. 
     Olaydan bir gün önce Yüksel Kaya'nın bir grup arkadaşıyla birlikte okuluna gelerek kendisini tehdit ettiklerini belirten Demirtaş, şunları anlattı 
     ''Olay günü sınıf arkadaşım Mehmet Poyraz ile Yavuzlar Mahallesi'ndeki evimizde yemek yedik. Akşam Mehmet'i uğurlamak için dışarı çıktığımda sokağın başında, Yüksel ve arkadaşlarını gördüm. 
     Ellerinde bıçak vardı. Korktum ve eve girip bir tabanca ile bir bıçak alıdım. Mehmet ile giderken Yüksel yolumu keserek, haber gönderdiğim halde neden beni görmeye gelmedin dedi. Ben de peşimi bırakmasını söyledim. Aramızda kavga çıktı. Silahımı çekip, yere doğru 2 el ateş ettim. Şuurumu kaybetmiştim. O sırada üstüme gelen Hasan Özdemir'i de bıçaklamışım.'' Duruşmaya müdahil olarak katılan makdüllerin babaları Durmuş Kaya ve Ahmet Özdemir de cinayetleri sanığın tek başına işlemediğini öne sürerek, ''Şakir Demirtaş, 5 kişilik bir çetenin reisidir. Onlar da tespit edilsin, kanun önünde hesap versinler. Çocuklarımızı öldüren Demirtaş'tan 30'ar milyar lira tazminat talep ediyoruz'' dediler. 
     Mahkeme heyeti, olay yerinde ele geçirilen 4 mermi kovanından 3'ünün başka bir silaha ait olduğu yönünde hazırlanan raporların 
     yeniden tetkik edilmesi, sanığın mali ve sosyal durumunun araştırılması ile bazı tanıkların dinlenmesi için duruşmayı erteledi. Hürriyet Endüstri Meslek Lisesi öğrencisi Şakir Demirtaş'ın 26 Ekim akşamı, Yavuzlar Mahallesi Bağdat Caddesi'nde, silah ve bıçakla yaraladığı Yüksel Kaya ile Hasan Özdemir, olaydan sonra kaldırıldıkları Erciyes Üniversitesi Tıp Fakültesi Hastanesi'nde kurtarılamamışlardı. 
     






</TEXT>
</DOC>
