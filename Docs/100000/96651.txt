<DOC>
<DOCNO> 96651 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/18/son/sontur36.html </URL>
<DATE> 2002/07/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Türk "YSK'ya geçmişte süre kısaltma yetkisi verildi" 
</HEADLINE>
<TEXT>

     Adalet Bakanı Hikmet Sami Türk, " Geçmişte yasalardan kaynaklanan sürelerin kısaltılması yolunda Yüksek Seçim Kurulu'na YSK yetki verilmiştir. Bugün de o yapılabilir" dedi. 
     Basın mensuplarının sorularını yanıtlayan Türk, bir soru üzerine, YSK Başkanı Tufan Algan'ın açıklamalarının seçim hazırlıklarıyla ilgili işlemlerin zaman alacağı noktasına dayandığını söyledi. Kanunlarda bu işlemler için öngörülen belirli sürelerin bulunduğunu hatırlatan Türk, "Bir de işlemin niteliğinden kaynaklanan zaman sorunu vardır. O nedenle YSK Başkanı, 60 günlük sürenin yeterli olmayacağını ifade etmiştir. Şüphesiz seçimleri yöneten anayasal kuruluşun görüşünü yasama organı değerlendirmek durumundadır. Geçmişte yasalardan kaynaklanan sürelerin kısaltılması yolunda YSK'ya yetki verilmiştir. Bugün de o yapılabilir" diye konuştu. 
     Bakan Türk, ayrıca çok sayıda partinin seçime katılması nedeniyle bastırılacak birleşik oy pusulalarının zaman alması gibi sorunların da bulunduğuna işaret ederek, "Sanıyorum ki YSK Başkanı'nın bu farklı görüşleri dikkate alınarak TBMM'nin 1 Eylül yerine 1 Ağustos'ta olağanüstü toplantıya çağrılmasıyla sorun çözülebilecektir" dedi. 
     Adli tatile girildiğini de hatırlatan Türk, bu nedenle seçim kurulları başkanları olan hakimlerle yine bu süreçte görevli diğer hakimlerin göreve dönmeleri sorununun ortaya çıkacağını söyledi. Türk, bu sorunun da kolaylıkla aşılabileceğini ifade etti. 
     





</TEXT>
</DOC>
