<DOC>
<DOCNO> 82468 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/06/son/sontur17.html </URL>
<DATE> 2002/05/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Yargıtay, Swiss Otel işgalini terör suçu saymadı 
</HEADLINE>
<TEXT>

     Yargıtay 5. Ceza Dairesi, Swiss Otel'in işgal edilmesine ilişkin 13 sanıklı davaya, İstanbul 1. Ağır Ceza Mahkemesi'nin bakmasına karar verdi. Daire, suçu 4422 sayılı Çıkar Amaçlı Suç Örgütleriyle Mücadele Kanunu kapsamında değerlendirmedi. 
     İstanbul 5 Nolu DGM, DGM Yasası'nda yapılan değişiklikle TCK'nın ''suç işlemek için teşekkül oluşturmak'' hükmünü düzenleyen 313.maddesinin DGM'nin görev alanından çıkarılması üzerine söz konusu davada ''görevsizlik'' kararı vererek dosyayı İstanbul 1. Ağır Ceza Mahkemesi'ne gönderdi. 
     İstanbul 1. Ağır Ceza Mahkemesi de sanıkların eylemlerinin davanın açıldığı tarihte yürürlükte olan ''4422 sayılı Çıkar Amaçlı Suç Örgütleriyle Mücadele Kanunu''nda tarifini bulan ''Doğrudan veya dolaylı bir biçimde bir kurumun yönetim ve denetimini ele geçirmek amacıyla tehdit, baskı, cebir ve şiddet uygulamak suretiyle suç işlemek için örgüt kurmak'' olduğuna dikkati çekti. 
     Bu suçun DGM'lerin görev alanında olduğunu bildiren İstanbul 1. Ağır Ceza Mahkemesi, dosyada ''görevsizlik'' kararı verdi. İstanbul 1. Ağır Ceza Mahkemesi sanıkların, eylemlerine uyan 4422 sayılı Yasa'nın 1. ve 2. maddeleri ile ''Hürriyeti tahdit'' ve ''Suç olan fiili övmek''suçlarından, 7 ile 18'er yıl arasında hapis cezası istemiyle yargılanmaları gerektiğini belirtti. 
     İstanbul 1. Ağır Ceza Mahkemesi, davanın DGM'den ''görevsizlik'' kararıyla gelmesi nedeniyle ''uyuşmazlığın giderilmesi'' için dosyanın Yargıtay'a gönderilmesine karar verdi. Dosyaya bakan Yargıtay 5. Ceza Dairesi, İstanbul 1. Ağır Ceza Mahkemesi'nin ''görevsizlik'' kararını kaldırdı. Daire, 1. Ağır Ceza Mahkemesi'nin, suçun 4422 sayılı Yasa kapsamında değerlendirilmesi görüşüne katılmadı. Sanıklar, İstanbul 1. Ağır Ceza Mahkemesi'nde, ''cürüm işlemek amacıyla silahlı teşekkül oluşturmak, yöneticiliğini yapmak'' ve başka suçlardan hakim önüne çıkacaklar. 
     
     OLAY 

     Rusya'yı protesto amacıyla 22 Nisan 2001 tarihinde Swiss Otel'i işgal ederek içerideki müşterileri yaklaşık 12 saat süreyle rehin tutan Muhammed Emin Tokcan ile diğer 12 kişi hakkında İstanbul DGM Cumhuriyet Başsavcılığı dava açmıştı. İstanbul DGM Cumhuriyet Savcısı Muzaffer Yalçın tarafından hazırlanan iddianamede, sanıklardan Muhammed Emin Tokcan ve Emin Taş'ın, ''Cürüm işlemek amacıyla silahlı teşekkül oluşturmak ve yöneticiliğini yapmak'', ''Birden çok kişinin hürriyetini kısıtlamak'', ''Vahim nitelikte silah bulundurmak'' ve ''Panik yaratacak şekilde meskun mahalde ateş etmek'' suçlarından dolayı 14 yıl 6 ay ile 26'şar yıl arasında ağır hapis cezasına çarptırılması isteniyordu. İddianamede, Ali Tokcan, Hayri Kadı, Yüksel Özdemir, Yalçın Şahin, Bahri Demir, Atilla Kivik, Bünyamin Kivik, Hayati Ak, Mehmet Yapıcı, Serdal Seferoğlu ve Ramazan Karabulut'un da ''Cürüm işlemek amacıyla oluşturulan teşekküle katılmak'', ''Birden çok kişinin hürriyetini kısıtlamak'', ''Ruhsatsız silah bulundurmak'' ve ''Panik yaratacak şekilde meskun mahalde ateş etmek'' suçlarından, 9.5 ile 19'ar yıl arasında ağır hapis cezasına çarptırılmaları talep ediliyordu. 
     





</TEXT>
</DOC>
