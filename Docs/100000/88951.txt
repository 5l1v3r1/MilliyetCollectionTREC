<DOC>
<DOCNO> 88951 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/10/spor/ysenay.html </URL>
<DATE> 2002/06/10/ </DATE>
<TIME>  </TIME>
<AUTHOR> ERDOĞAN ŞENAY  </AUTHOR>
<HEADLINE>
Yazık bir sonuç 
</HEADLINE>
<TEXT>

     Kosta Rika gibi Kore’ye gelmiş takımların en hafiflerinden biriyle oynarken bile siz akıl dışı bir futbol içindeyseniz eğer, o zaman Milli Takımınızı yarıştıran kenar yönetiminin bir "HİÇ" olduğu ortaya çıkar. 
     Ümit Davala, Ergün Pembe, Tugay Kerimoğlu, Hakan Şükür gibi dinamik isimler Galatasaray formasıyla oynarken bu kadar yavaş ve tembel duyarsızlıkta mı kalıyorlardı .. Hasan Şaş, Şampiyonlar Ligi’nde tüm Avrupa’ya parmak ısırtan bir futbol grafiğine zıplarken, dün neden Kosta Rika defansının göbek dediğimiz bölgesini delik deşik edecek sprint deneylere soyunamadı ki .. Hakan Şükür’ün, İtalya’daki tembel günlerinin hamlığından kurtulmuş bir çizgi gösterse bile, üstüne markaj göreviyle oynayan Marin’den kurtulup, tek gol bile yapamaması affedilir bir Milli Takım hovardalığı mıdır .. Savunma iyi götürdüğümüz bir galibiyeti Ümit Özat ve Emre Aşık’ın kademe hataları yüzünden saha çizgisinin dışına attı adeta... Koca bir Milli Takım’ın defansında böyle acemilikler nasıl yapılır ... Dünkü hazin maçta kanat adamları sağda Fatih Akyel ve beklenenin çok uzağında kalan Ümit Davala, solda Ergün ve Hasan Şaş... Özellikle sağ kulvar için Nihat her iki maçta da niçin ilk tertipte düşünülmedi ki ... Bundan önceki yazılarımızda Serhat ve Tayfun’un kadrodan çıkarılıp, gönderilişine çığlık halinde isyan etmiştik. Şimdi Brezilya ve Kosta Rika oyunlarını gördükten sonra kimler haklı, kim haksız çıktı Şenol hocamıza sormak gerekmez mi .. 
     Bu maçı uzun uzun anlatmaya bile gerek yok... Çünkü tertip ve taktik formatları hiç de iyi işlemeyen bir takımla Kore’ye geldiğimiz apaçık ortada... O zaman böyle bir takımla kime karşı oynarsanız oynayınız, aradığınız sonuçları asla bulamazsınız... Benim esas üzüntüm bu takımın tek kafadan, yani Şenol Güneş’in yalnız kafasından çıkan kararlarla yönetilmesidir... Bu iş için bir teknik komite oluşturup, o önemli isimlerle Dünya Kupası stratejilerini saptasaydık, sanırım şimdi milletçe hayıflanıp, durmazdık... Haaa, Kaf Dağı’nın arkasında bir umut yok mu .. Tabii var... Biz Çin’i 2 - 0 yenersek, Brezilya da Kosta Rika’ya bir çuval gol atarsa, o zaman Japonya’ya gidebilirmişiz... Bu takımla Japonya’ya da gitsek, üzüntülü sonuçlar bizi takip etmeye devam edecektir maalesef. 
     



 SPOR 



































</TEXT>
</DOC>
