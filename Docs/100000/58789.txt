<DOC>
<DOCNO> 58789 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/24/son/sontur20.html </URL>
<DATE> 2001/12/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Trakya'da yağış sele dönüştü 
</HEADLINE>
<TEXT>

     Trakya'yı geçen hafta etkisi altına alarak yol kapatan kar ve soğuk hava, yerini sağanak yağışa bıraktı. Kırklareli'nin Lüleburgaz ve Tekirdağ'ın Çerkezköy ilçelerinde 285 ev ile 10 işyerini su bastı. Çerkezköy'de su baskını nedeniyle Karaağaç İlköğretim Okulu'nda eğitime 1 gün ara verilirken, hükümet binası da su altında kaldı. 
     Metrekareye düşen yağış miktarları, Tekirdağ'da 15, Kırklareli'de 13, Edirne'de ise 12 kilogram oldu. Tekirdağ'da yarın da yağmurla birlikte, ısının da 1 derece olması bekleniyor. Kırklareli'de karla karışık yağmurla birlikte hava sıcaklığının eksi 3 derece olacağı belirtildi. 
     Edirne Meteoroloji yetkilileri ise öğleden itibaren ilde kar yağışı başladığını belirterek ''Geçtiğimiz hafta yağan kar, yerde 10 santimetre olarak yerde duruyor. Bugünkü yağışta üzerine 1 santimetre olarak eklendi. Hava sıcaklığının da eksi 5 ereceye kadar düşmesini beliyoruz. Kar yağışı yarın da sürecek'' dedi. 
     Tekirdağ Belediye Başkanı Osman Tabak, kentin altyapısının iyi olması dolayısıyla yağıştan olumsuz etkilenmediklerini belirtti. Buna rağmen vatandaşları olası bir sele karşı uyardıklarını ifade eden Tabak, ''Su baskını yaşanmaması için kanalizasyonlar temizlendi. Ev ve işyerleri alt katta olanların tedbirli olmaları istendi. Karlar da ekiplerimiz tarafından temizlendiği için kent içinde herhangi bir sorun yaşanmıyor'' dedi. 
     
     Su basınca okul tatil edildi 
     Tekirdağ'ın Çerkezköy İlçesi'nde derelerin taşması sonucu şehir merkezinde 10 işyeri, Büyükyoncalı ve Kapaklı beldelerinde de 45 ev sular altında kaldı. Çerkezköy Kaymakamı Saffet Kaya da su baskınına uğrayan yerlerde çeşitli incelemelerde bulundu. 
     Aşırı yağış nedeniyle Çerkezköy Hükümet Binası ve binada bulunan adliyeyi de su bastı. Karaağaç beldesinde de dere kenarında bulunan mahalledeki 40 ev su altında kalırken, aynı mahellede bulunan Karaağaç İlköğretim Okulu'nda eğitime 1 gün ara verildi. 
     Bu arada, Tekirdağ'a bağlı Çorlu İlçesi'nde de alçak kesimlerin yağıştan olumsuz etkilendiği bildirildi. Özellikle Hıdırağa, Sağlık ve Havuzlar mahalleleri yağıştan en çok etkilenen bölgeler oldu. 
     Çorlu Belediye Başkan Yardımcısı İsmet Avkıran, A.A muhabirine yaptığı açıklamada, ilçenin kanalizasyon ve altyapısı iyi olduğu için su baskınlarından fazla etkilenmediğini belirtti. Yağışların devam etmesinden korktuklarını balirten Avkıran, belediye olarak ekiplerin 24 saat aralıksız çalışarak, sel baskınlarından ev ve işyerlerinin 
     etkilenmemesine çalışıldığını kaydetti. 
     
     Lüleburgaz'da 200 ev sular altında 
     Kırklareli'nin Lüleburgaz Belediye Başkanı Emin Halebak de öğleden itibaren yağan yağmur dolayısıyla 200 evin sular altında kaldığını söyledi. 
     Lüleburgaz'ın coğrafi konumu nedeniyle çukur bir bölgede yer almasının su baskınları açısından tehlike yarttığını ifade eden Halebak, şunları kaydetti 
     ''Öğleden itibaren yağan yağmur dolayısıyla 200 ev sular altında kaldı. Burgaz'ın dereleri, aşırı yağışta sel baskınlarında felaketlere davetiye çıkaracak durumda. Belediye olarak baskınlara müdahale edecek yeterli araç ve ekipmanımız yok. Elimizde sadece 2 vidanjör, 1 kanal açma makinemiz var.'' 
     






</TEXT>
</DOC>
