<DOC>
<DOCNO> 74473 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/25/son/sondun09.html </URL>
<DATE> 2002/03/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Bin Ladin operasyonlarını Amerikan malı telefonla yönetmiş 
</HEADLINE>
<TEXT>

     Usame bin Ladin'in, ABD'ye yönelik saldırıların hazırlıklarını 1998 yılında Amerika'dan getirttiği yüksek teknoloji ürünü bir uydu telefonuyla yönettiği ortaya çıktı. 
     New York Post gazetesinin haberine göre, Bin Ladin'in söz konusu telefonla hazırlıklarını yaptığı saldırılar arasında Kenya ve Tanzanya'daki Amerikan elçiliklerinin bombalanması ve Cole firkateynine yönelik saldırı da bulunuyor. Gazete, Bin Ladin'in, Amerikalıların yerini tespit edeceklerinden korktuğu için elçiliklere yönelik saldırılar öncesinde telefonu kullanmaktan vazgeçtiğini yazdı. 
     Gazetenin haberine göre, Bin Ladin ''Compact-M'' marka telefonu 15.000 dolara, Londra'daki bir elemanı aracılığiyle satın aldı ve 1996-1998 yılları arasında kullandı. Haberde, telefonu satın alan kişinin Dr. Saad al Figah adlı Londralı bir operatör olduğu belirtildi. Dr. Figah'ın telefonla birlikte peşin ödemeli 3.000 dakikalık konuşma kartı da satın aldığı öğrenildi. Telefonun numarasının 00873-682-505-331 olduğu da ortaya çıktı. 
     Bin Ladin'in yanı sıra en yakın adamı olan Muhammed Atıf'ın, bu telefonla dünyanın çeşitli yerlerini 600 kez aradıkları saptandı. 
     
     Nereleri aramışlar 
     Haberde, Bin Ladin'in en çok Londra'ya telefon ettigi ve Halid el Favvaz adlı adamıyla konuştuğu da kaydedildi. El Favvaz, halen İngiltere'de hapiste bulunuyor ve ABD'ye iade edilmeyi bekliyor. 1994 yılına kadar Kenya'da yaşayan Favvaz, daha sonra Londra'ya giderek Bin Ladin'in Görüş ve Reformasyon Komitesi'nin başına geçti. 
     Bin Ladin'in telefon ettiği yerler arasında Londra'dan sonra Yemen 2. sırada bulunuyor. Bin Ladin'in 131 kez Sudan'a, 106 kez İran'a, 67 kez Azerbaycan'a, 59 kez Pakistan'a ve 57 kez de Suudi Arabistan'a telefon ettiği belirlendi. Bin Ladin'in Irak'a hiç telefon etmediği de haberde belirtildi. 
     






</TEXT>
</DOC>
