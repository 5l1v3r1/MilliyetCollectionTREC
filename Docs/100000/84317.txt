<DOC>
<DOCNO> 84317 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/16/son/sondun07.html </URL>
<DATE> 2002/05/16/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD'de hayali silahla oynayan çocuklara ceza 
</HEADLINE>
<TEXT>

     ABD'de, ''parmaklarını silah şekline getirerek'' uzaylılara karşı savaşan asker rolü oynayan ilkokul dördüncü sınıf öğrencileri, okul yönetimi tarafından, ''şiddet'' sergiledikleri için bir hafta uzaklaştırma cezası aldılar. 
     Denver'daki Cherry Creek ilkokulunda, öğle tatili sırasında bahçede oynarken okulun kameralarına yakalanan çocuklar, hemen okul müdürünün odasına çağrılarak, ''oyun oynarken davranışlarında şiddet sergiledikleri'' için cezalandırıldı. Çocuklar, okula çağrılan velileri tarafından aynı gün evlerine götürüldü. 
     Müdür Darci Mickle, ''öğrencilerinin yaptıkları şey atçılık oynamak bile olsa, şiddet içeren davranışlar söz konusu olduğunda, sıfır hoşgörü gösterdiklerini'' söyledi. 
     Ceza alan çocukların velileri ise bu tür olayların, Columbine Lisesi'nde meydana gelen silahlı şiddetten sonra, okulların ''sıfır hoşgörü'' uygulamasına geçtiğini, ancak bazı okulların uygulamaları abarttığını söylediler. Charles Andrew adlı veli, ''Benim oğluma, anne babasının evde silah bulundurup bulundurmadığı gibi uygunsuz bir soru da sorulmuş. Bu hiç kimseyi ilgilendirmez. Eğer okul müdürü evimizde silah olup olmadığını bilmek istiyorsa, bunu ilkokula giden oğluma değil, bana sorması gerekir'' dedi. 
     





</TEXT>
</DOC>
