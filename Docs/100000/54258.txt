<DOC>
<DOCNO> 54258 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/27/guncel/gun02.html </URL>
<DATE> 2001/11/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Mercedes yandı’ 
</HEADLINE>
<TEXT>

Konya'da dört yıl önce, 0403 Mercedes otobüsün yaptığı kazada 49 kişinin yanarak ölmesinin ardından açılan dava, "toplatma" kararıyla sonuçlandı. Karapınar Asliye Mahkemesi, 1995-98 yıllarında üretilen Mercedes 0403 otobüslerin piyasadan çekilmesine karar verdi. Firma temyize gidecek 
     MEHMET BÜYÜKARI, FEVZİ KIZILKOYUN 

     Konya'nın Karapınar ilçesinde Mercedes Benz firması aleyhine açılan ceza davası sonuçlandı. Karapınar Asliye Ceza Mahkemesi, "yakıt tankı tasarımlarının hatalı olduğu ve yangına sebebiyet verdiği" gerekçesiyle halen kullanımda olan 1995, 1996, 1997 ve 1998 model O403 Mercedes otobüslerin piyasadan toplatılmasına karar verdi. 
     
     'Vicdanımız rahat' 
     Mahkeme, toplatılacak otobüslerin, bilirkişi raporları doğrultusunda eksiklerinin giderilmesinden sonra sahiplerine iade edilmesini kararlaştırırken şirketin yabancı yöneticileri hakkındaki hükmü de, Şartla Salıverilme Yasası kapsamında erteledi. Mercedes Türk Benz, kararı temyize götüreceğini açıklarken, Mahkeme Başkanı Habip Kılınç, "Yasaların gereğini yaptık. Vicdanen rahatım, kararımın arkasındayım" dedi. 
     
Hukuk tarihinde ilk      Kararı değerlendiren müdahil avukat Atilla Kart, "O403 Mercedes otobüslerinin toplatılmasının, Türk hukuk tarihinde bir ilk olduğunu" söyledi. Toplatılacak otobüslerin teknik hatalarının giderilmesinden sonra sahiplerine iadesinin öngörüldüğüne dikkat çeken Kart, "Mahkeme, kamu güvenliğini dikkate alarak, emniyet tedbiri uygulamasını gerekli görmüştür. Çünkü, ortada yolcuların can güvenliğini ihlal eden boyutlarda genel bir tehlike bulunmaktadır" dedi. 
     
Bilirkişiye göre tasarım hatası      ODTÜ'de, 1998'de, Prof. Dr. Hüseyin Vural başkanlığında Doç. Dr. Levent Parnas, Araştırma Görevlisi Cevdet Öztin ve elektrik mühendisi Aydın Özkaya tarafından hazırlanan ilk bilirkişi raporunda, Mercedes'in O403 model tasarımı hatalı bulundu. Aynı heyetin 25 Ekim 2001'de hazırladığı ek bilirkişi raporunda da, "Yakıt tankıyla yolcu bölmesi arasındaki malzeme ahşaptan olduğu için tehlike oluşturuyor. Malzeme metal olmalı" denildi. 
     
Başka anaların yüreği yanmasın’      Karapınar'daki kazada yaşamını yitiren Denizlili öğrencilerin aileleri, kararı değerlendirirken, "Başka anaların babaların yüreği yanmasın. Adalet yerini buldu" dedi. Kazada ölen Niğde Üniversitesi öğrencisi Emine Çakar'ın babası Bayram Çakar, "Memleket için hayırlı bir karar. Adalet yerini buldu" diye konuştu. Bor Meslek Yüksek Okulu öğrencisi Safiye Özkan'ın babası Yaşar Özkan da, "Başka anaların babaların yüreği yanmasın. Bana Mercedes'in fabrikasını verseler ne olur, acımı giderir mi " dedi. 
     
Mercedes temyize gidiyor      Mercedes - Benz Türk, Karapınar Asliye Ceza Mahkemesi'nin O 403 Mercedes otobüslerin toplatılması kararının, daha önceden hukuk dışı olduğu belgelenen ve bu nedenle kaldırılan bir kararın tekrarı olduğunu savundu. Açıklamada, h kim Habip Kılınç'ın davayı bitirirken giderayak verdiği kararı daha önce de aldığı, ancak bu kararın bir üst mahkeme olan Ereğli Ağır Ceza Mahkemesi'nce 27 Nisan'da "yasal dayanağı olmadığı" ve "ceza mahkemesi yetki alanının dışında kaldığı" tespitiyle bozulduğu vurgulandı. "Bir üst mahkemenin bu net gerekçelerle bozduğu bir kararı, sayın Habip Kılınç nasıl alabilmiştir Bunun ardındaki amaç nedir " denilen açıklamada, geçtiğimiz günlerde Mercedes - Benz Türk'ü hedef alan bir örgütün Karapınar'daki müessif kazayı kullanarak şantaj ve tehditlerle şirketten maddi çıkar sağlamaya çalıştığı hatırlatıldı. Açıklamada, "Bu tip tertip ve oyunlar sadece Mercedes - Benz Türk'e zarar vermekle kalmamakta, ülkemiz ekonomisi için de büyük bir tehdit oluşturmaktadır" denildi. 
     



 GÜNCEL 






















</TEXT>
</DOC>
