<DOC>
<DOCNO> 52854 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/18/ekonomi/eko18.html </URL>
<DATE> 2001/11/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Kısa... Kısa... 
</HEADLINE>
<TEXT>

Sabancı Krediye bel bağlamayalım      İşadamı Sakıp Sabancı, seçim barajının yüzde 6’ya indirilmesinin, Türkiye’yi istikrarsızlığa mahkum edeceğini söyledi. Gazetecilerin sorularını yanıtlayan Sabancı, erken seçimin üzüntüler getireceğini ve koalisyonlara mahkum edeceğini ifade etti. Sabancı, Türkiye’ye verilen dış kredilerle ilgili bir soru üzerine de sürekli kredilere bel bağlamanın yanlış olduğunu savunarak "Krediler hortumculara yarayacaksa belki hiç gelmemesi daha iyi" dedi. 
     
3 milyon telefon sustu      Ekonomik kriz sabit telefon abonelerini de vurdu. T. Telekom, 3 milyon telefonu faturaları ödemediği gerekçesiyle kapattı. En fazla telefon susturulan il, abonelerin yüzde 23.71’inin telefonsuz kaldığı Şırnak oldu. 
     Telekom’un istitastiki verilerinde, kapatma oranı Türkiye genelinde yüzde 11 olarak belirlendi. MHP lideri ve Başbakan Yardımcısı Devlet Bahçeli’nin memleketi olan Osmaniye ile Hatay’da afetler nedeniyle kapatma yapılmadı. 
     
1 katrilyonluk ilaç çöpte      Çalışma ve Sosyal Güvenlik Bakanı Yaşar Okuyan, tane ile ilaç satılmasının Türkiye’yi israftan kurtaracağını söylerken, bu yıl sonu itibariyle sosyal güvenlik kuruluşlarının yaklaşık 3 katrilyon lirayı ilaca ödediğini ve bunun üçte birinin israf ve istismar olduğunu kaydetti. Okuyan, 2002 yılı bütçesinde sosyal güvenlik kuruluşlarının tahmini açığının ise 7.9 katrilyon lira olduğunu, bunun daha da büyüyebileceğinden endişe ettiğini söyledi. 
     



 EKONOMİ 














</TEXT>
</DOC>
