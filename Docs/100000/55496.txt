<DOC>
<DOCNO> 55496 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/04/son/sondun21.html </URL>
<DATE> 2001/12/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Denktaş tıkanan BM sürecine açılım getirmeyi başardı 
</HEADLINE>
<TEXT>

     KKTC Cumhurbaşkanı Rauf Denktaş ile Kıbrıs Rum Yönetimi lideri Glafkos Klerides arasında bu sabah ara bölgede yapılan görüşmeden, Ocak ayında yeniden biraraya gelme kararı çıkmasıyla Kasım 2000'de tıkanan BM sürecine de bir açılım getirilmiş oldu. 
     5. turda tıkanan dolaylı görüşmelerde KKTC tarafının temel 
     sıkıntısı, görüşmelerin, BM tarafından çizilen çerçevenin dışındaki önerilere sıcak bakmayan bir anlayışla sürdürülmesiydi. Görüşmelerin doğru zemine çekilmemesi halinde, çözümden uzak kalınacağını her dolaylı görüşme turu öncesi BM yetkililerine ileten Denktaş, Kasım 2000'de yapılan görüşmelerden sonra bu sürece artık katılmayacağını duyurmuştu. Denktaş ve Klerides'in Ocak ayında tekrar biraraya gelme kararı, son dönemde tarafların açıklamalarıyla iyice gerginleşen ortamın yumuşaması için de zemin sağlarken, Denktaş ve Klerides'in yarın akşam KKTC topraklarında yemek yiyecek olmaları, adadaki soğuk rüzgarların yerini diyalog ortamına bıraktığı görüntüsünü veriyor. Tıkanan BM sürecine açılım sağlamak amacıyla Klerides'i görüşmeye çağıran Denktaş'ın, yalnızca bu açılımı sağlamada başarılı olmakla kalmadığına, aynı zamanda da kendisini uzlaşmazlıkla itham eden bazı çevrelere, adadaki çözüm çabalarında barış isteyen tarafın kendisi olduğu mesajını ilettiğine işaret ediyorlar. İki liderin Ocak ayında yapacakları görüşmelerin ''yüz yüze ve önkoşulsuz'' olmasının önemine de dikkati çeken kaynaklar, görüşmelerde bundan sonra, üzerinde anlaşma olasılığı bulunmayan planların değil, kapsamlı bir çözüme imkan sağlayabilecek fikirlerin ele alınabileceğini kaydettiler. 
     






</TEXT>
</DOC>
