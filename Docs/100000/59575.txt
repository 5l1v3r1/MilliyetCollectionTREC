<DOC>
<DOCNO> 59575 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/01/spor/bbas.html </URL>
<DATE> 2001/01/01/ </DATE>
<TIME>  </TIME>
<AUTHOR>  </AUTHOR>
<HEADLINE>
İbrahim Paşa 
</HEADLINE>
<TEXT>

     Ruli Davranoğlu Atina 

     Yunanistan’ın AEK takımında forma giyen milli basketbolcumuz İbrahim Kutluay, dün yine Yunan spor basınının manşetlerini süsledi. 
     AEK’nın, Panathinaikos’u 80 - 67 yendiği Atina derbisine 27 sayıyla damgasını vuran İbrahim, mükemmel performansı sonrası Yunan basınından "Paşa" unvanını aldı. 
     
Viva İbo      Ora Sport gazetesi, birinci sayfasında "Viva İbo" manşetini atarken, aynı sayfada İbrahim’in "Bu galibiyeti anneme hediye ediyorum" sözlerine yer verdi. Gazetenin iç sayfasındaki manşette ise "İbrahim Paşa, yedi bin seyirciyi deliye döndürdü" başlığı yer aldı. İbrahim "Her oynadığım takımda başrole çıktım. Burada ikinci rolü oynamak istemem", AEK coachu Ivkovic’in de "Kutluay hem savunmada, hem hücumda çok başarılıydı. Şimdiye kadar ligde oynayamaması büyük problemdi. Artık ellerim çözüldü" sözleri de başlıklara taşındı. İbrahim, gazeteye verdiği demeçte, Avrupa Birliği statüsünde yerli oyuncu gibi oynamasına tepki gösteren Panathinaikoslu Alvertis’e, AEK’lı seyircilerin küfür etmesini ise doğru bulmadığını belirterek, "Alvertis için çok üzüldüm. Bir daha seyircilerden böyle hareketlerde bulunmamalarını istiyorum" dedi. 
     
Kafa kola aldı      Sport Time gazetesi de "İbrahim Panathinaikos’u kafa kola aldı", "İbrahim 27 sayıyla günün kahramanı" başlıklarını atarken, "Derbi yarı sahada oynandı Panathinaikos yarı sahayı geçemedi " diyerek yıldız oyuncunun "Bu galibiyeti anneme hediye ediyorum. AEK’lı seyircileri daha da fazla yanımızda istiyoruz" sözlerine yer verdi. Alvertis ise gazeteye verdiği demeçte, kendisine küfür eden AEK’lı taraftarları yatıştırmaya çalışan İbrahim’e teşekkür ettiğini söyledi. 
     


 SPOR 





















</TEXT>
</DOC>
