<DOC>
<DOCNO> 69323 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/24/son/sontur11.html </URL>
<DATE> 2002/02/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Kahvehaneler de kriz mağduru oldu 
</HEADLINE>
<TEXT>

     İstanbul'daki 30 bin kahvehaneden yaklaşık yarısının son 1 yılda kapandığı bildirildi. 
     İstanbul Umum Kahveciler, Kıraathaneciler ve İçkisiz Gazinocular Esnaf Odası Başkanı Ahmet Turan Doğan, kahveci esnafının ekonomik krizden büyük ölçüde etkilendiğini söyledi. 
     Buluşma yeri olan kahvehanelerin Türk toplumu için önemli yeri bulunduğunu vurgulayan Doğan, buraların eskiden esnaf, sanatkar ve emeklilerin arkadaşlarıyla buluşup sohbet ettikleri, kimilerinin de iş görüşmeleri yaptıkları yerler olduğunu anlattı. 
     Son zamanlarda ise kahvehanelerin daha çok işsizlerin zaman geçirdikleri ve iş aramak için gazete ilanlarına baktıkları yerler haline geldiğini ifade eden Doğan, bu gelişmelerden ötürü esnafın doğalgaz, elektrik gibi faturalarının yanı sıra su, çay, şeker parasını bile ödeyemez hale düştüğünü dile getirdi. 
     Doğan, şunları kaydetti 
     ''Eskiden 1 yılda 100 kahve açılırken, 20'si kapanışını verirdi. 
     Bugün ise tam tersi oldu. İstanbul'da son 1 yıl içinde 30 bin kahvehaneden yaklaşık yarısı ekonomik kriz nedeniyle kapandı. 
     Ayrıca kahvehanelerde artık kuru kalabalık var. Sabahtan akşama kadar oturan, 2-3 bardak çay içip gazete okuyanlar çoğunlukta. Akşam çıkarken de, cebinde çay parası olmadığı için veresiye yazdırıp gidiyorlar. Aslında kahvehaneler çok önemli toplumsal bir görevi üstleniyorlar. Kahvehaneler olmazsa işsizler nereye gidecek, nasıl zaman geçirecek '' Kendisinin Nuruosmaniye'de çay ocağı olduğunu anlatan Doğan, işyerinin etrafındaki işhanlarının çoğu boşaldığı için çay içenlerin sayısının büyük ölçüde azaldığını sözlerine ekledi. 
     






</TEXT>
</DOC>
