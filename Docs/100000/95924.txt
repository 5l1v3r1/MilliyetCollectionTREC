<DOC>
<DOCNO> 95924 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/16/guncel/gun06.html </URL>
<DATE> 2002/07/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Yargıtay, Uzan’ın amblemini bekliyor 
</HEADLINE>
<TEXT>

     ERSAN ATAR Ankara 

     Çekilin yolumuzdan, açın Türkiye’nin önünü" sloganıyla siyasete soyunan Cem Uzan’ın kurduğu Genç Parti’nin yargıyla ilk sorunu, ortasında yıldız ve birbirine dönük iki hilalden oluşan amblemi nedeniyle olacak. 
     Genç Parti’nin evrakının İçişleri Bakanlığı’ndan Yargıtay’a ulaştıktan sonra, başsavcılığın bu amblemin değiştirtilmesi için harekete geçebileceği belirtildi. Genç Parti ihtarlara uymazsa hakkında kapatılması istemiyle dava açılacak. 
     Yargıtay’a oluşan bu görüşün gerekçesi olarak, Türk Bayrağı Kanunu ve Siyasi Partiler Yasası’ndaki iki düzenleme gösterildi. 
     Siyasi Partiler Yasası’nın "kullanılamayacak parti adları ve işaretleri" başlığı altındaki 96. maddede, "Türk devletlerine ait, topluma malolmuş bayrak, amblem ve flamaların siyasi partiler tarafından kullanılamayacağı" belirtiliyor. 
     
     Bayrak Kanunu’na da aykırı 
     Türk Bayrağı Kanunu’nun 7. maddesinde de, Türk bayrağının parti amblemlerinde hiçbir şekilde bulunamayacağı şu ifadelerle anlatılıyor 
     "Hiçbir siyasi parti, teşekkül, dernek, vakıf ve tüzükte belirlenecek kamu kurum ve kuruluşları dışında kalan kurum ve kuruluşun amblem, flama, sembol ve benzerlerinin ön veya arka yüzünde esas veya fon teşkil edecek şekilde kullanılamaz." 
     Kanun, bu yasağa aykırı davrananların 3 aydan 6 aya kadar hapse mahk m edileceğini hüküm altına alıyor. Genç Parti’nin kuruluş evrakının İçişleri Bakanlığı’ndan henüz Yargıtay Cumhuriyet Başsavcılığı’na ulaşmadığı bildirildi. Evrak ulaştıktan sonra Başsavcılık, partinin amblemini de inceleyecek. Başsavcılık, bu incelemenin ardından partiden amblemini değiştirmesi isteyecek, bu talebi yerine getirilmediği takdirde Anayasa Mahkemesi’ne başvuracak. Mahkeme’den ihtar kararı çıkar ve bunun gereğini zamanı içinde yerine getirmezse, Genç Parti hakkında kapatılması istemiyle dava açılabilecek. 
     



 GÜNCEL 























</TEXT>
</DOC>
