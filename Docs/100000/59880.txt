<DOC>
<DOCNO> 59880 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/31/son/sonspo13.html </URL>
<DATE> 2001/12/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Galatasaray, Avrupa'ya bir futbolcu daha ihraç etti... 
</HEADLINE>
<TEXT>

     Futbolda son yıllardaki Avrupa'ya sporcu ihracına Galatasaraylı Ufuk da eklendi. 
     Murat Sözkesen'in transferinde Galatasaray'dan Bursaspor'a takas olmayı kabul etmeyen Ufuk, Fransa İkinci Ligi takımlarından Olympique Nimes takımına transfer oldu. 
     Ufuk ve menaceri Doğan Ercan, bugün Galatasaray Kulübü Futbol Şubesi Sorumlusu Abdurrahim Albayrak ile görüşerek transferi gerçekleştirdi. 
     Ufuk, Galatasaray Kulübü'ne 30 bin dolar ödeyerek bonservisini alırken, bu futbolcunun 2 Ocak Çarşamba günü Fransa'ya gideceği öğrenildi. 
     Olympique Nimes kulübünün başkanının, İsviçre Birinci Ligi'nde mücadele eden Servette Cenevre takımının da sahibi olduğu belirtilirken, Ufuk'un Fransa'da bir süre oynadıktan sonra Servette Cenevre takımına transfer olacağı ve bu takımda forma giyeceği kaydedildi. 
     Ufuk, bu transferden son derece memnun olduğunu ifade ederken, ''Türk futbolcuların Avrupa'daki oyunculardan hiçbir farkı yok. 
     Yalnızca dil sorunu var. Ben de futbol hayatımı Avrupa'da sürdüreceğim için mutluyum'' dedi. 
     Ufuk'un menajeri Doğan Ercan, Türk futbolcuların Fransa'da 2002 yılından itibaren yabancı statüsünde yer almayacağını ifade ederek, ''Bursasporlu Okan'ın yarattığı olaylarla Türk futbolcusuna kapanan Fransa kapısını Ufuk yeniden açtı'' diye konuştu. 
     






</TEXT>
</DOC>
