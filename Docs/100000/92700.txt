<DOC>
<DOCNO> 92700 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/28/son/sontur13.html </URL>
<DATE> 2002/06/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Emniyet "İnsan kaçakçılığında üzerimize düşeni yapıyoruz" 
</HEADLINE>
<TEXT>

     Emniyet Genel Müdürlüğü Sözcüsü ve Emniyet Genel Müdür Yardımcısı Feyzullah Arslan, Türkiye'nin insan kaçakçılığı konusunda üzerine düşen görevi yerine getirdiğini belirterek, ''Bazıları bunu görmüyor ya da görmek istemiyor. Kimse bu konuda Türkiye'yi itham edemez'' dedi. 
     Haftalık basın toplantısında, Emniyet teşkilatının çalışmaları hakkında bilgi veren Arslan, Polis Koleji'ne öğrenci alınmasıyla ilgili mülakat ve beden eğitimi sınavlarının tamamlandığını, yarın yapılacak yazılı sınavın ardından başarılı olan 200 asil, 400 yedek öğrencinin belirleneceğini bildirdi. 
     Polis meslek yüksekokullarına, ÖSS'ye giren ve 105 taban puan alanların katılabileceğini ve bunların 29 Temmuz-14 Ağustos tarihleri arasında başvuruda bulunabileceklerini anlatan Arslan, sınava katılanlardan 4 bin 500'si erkek 5 bin kişinin, bu okullara öğrenci olarak alınacağını kaydetti. 
     Polis Radyosu'nun çevre ile ilgili yayınları dolayısıyla Çevre Bakanı Fevzi Aytekin tarafından ''Özel Ödüle'' layık görüldüğünü belirten Arslan, teşkilat olarak çevreye duyarlı olmaya devam edeceklerini bildirdi. 
     Belçika Emniyet Genel Müdürü Herman Fransen'in, bugün, Türkiye'ye geldiğini ifade eden Arslan, bu ziyaretin, İçişleri Bakanı Rüştü Kazım Yücelen'in, Eylül ayında Belçika'ya yapacağı resmi gezi öncesi hazırlık mahiyetinde gerçekleştirildiğini söyledi. 
     Türkiye'nin insan kaçakçılığı konusunda ''transit güzergah'' olarak kullanıldığını vurgulayan Feyzullah Arslan, Türk polisinin kaçak göçle ilgili yoğun mücadele verdiğini söyledi. Arslan, Türkiye'nin yaptığı çalışmalar sonucu, Türkiye güzergahının son zamanlarda az kullanılmaya başlanıldığını, Irak-Suriye-Lübnan'ı kapsayan güney rotası ile İran-Kafkasya ve Ukrayna'yı kapsayan kuzey rotasının son zamanlarda kaçakçılar tarafından daha çok kullanıldığını kaydetti. Feyzullah Arslan, kaçak göçün kaynağını Afganistan, Pakistan, Irak, İran, Bangladeş gibi ülkelerin vatandaşlarının oluşturduğunu bildirdi. 
     Türkiye'ye 1995-2002 yılları arasında illegal yollardan giriş yaptığı belirlenen 346 bin 948 kaçağın yakalandığını belirten Arslan, son 3 yılda 45 bin 779 kaçağın Türkiye'ye girişinin engellendiğini, aynı sürede kaçak göçü organize eden 2 bin 520 kişinin de yakalanarak adli makamlara teslim edildiğini ifade etti. 
     ''Türkiye, insan kaçakçılığı konusunda üzerine düşen görevi yapıyor. Bazıları bunu görmüyor ya da görmek istemiyor'' diyen Feyzullah Arslan, kimsenin Türkiye'yi itham etmeye hakkı bulunmadığını vurguladı. 
     İnsan kaçakçılığının tıpkı uyuşturucu kaçakçılığında olduğu gibi Türkiye'yi doğrudan ilgilendirmediği halde büyük özveriyle mücadele verildiğini anlatan Arslan, sınır güvenliğinin sağlanmasının büyük maddi külfet getirdiğine dikkati çekti. 
     Başka ülkeleri daha çok ilgilendiren insan kaçakçılığı konusunda hedef ülkelerin Türkiye'ye yardımda bulunması gerektiğini kaydeden Arslan, kaçakçılığın önlenmesi için ek önlemlerin alınmasının önemine değindi. 
     Arslan, silah ruhsatlarıyla ilgili Emniyet Genel Müdürlüğü'nün yeni bir çalışma başlattığını da belirterek, ''Ancak çalışma, silah ruhsatlarının çıkarılmasındaki işlemlerin kolaylaştırılmasına yönelik. 
     Bu, kamuoyunda silah taşımanın kolaylaştırıldığı şeklinde algılandı, bu yanlış. İşlemler sadeleştirilerek daha hızlı yapılacak'' dedi. 
     





</TEXT>
</DOC>
