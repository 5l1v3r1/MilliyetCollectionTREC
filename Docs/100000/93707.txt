<DOC>
<DOCNO> 93707 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/04/son/sonspo01.html </URL>
<DATE> 2002/07/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Galatasaray, Avusturya'da bando ile karşılandı... 
</HEADLINE>
<TEXT>

     Galatasaray Futbol Takımı, 10 günlük kamp yapmak üzere, Avusturya'nın Steirmarkt eyaletindeki Irdning kasabasına geldi. 
     THY'ye ait özel uçakla Salzburg'a gelen Galatasaray kafilesi, daha sonra otobüsle kentin 125 kilometre güney-doğusundaki Irdning kasabasına geçti. 
     Sarı-kırmızılılara Irdning kasabasında karşılama töreni yapıldı. 
     Galatasaray kafilesini belediye bandosuyla karşılayan Irdning Belediye Başkanı Josef Scherer, ''Galatasaray gibi uluslararası başarılara imza atmış bir takımı, kasabalarında görmekten mutluluk duyduğunu'' söyledi. 
     Türk futbolunda son yıllardaki gelişmeleri de yakından izlediklerini belirten Başkan Scherer, Milli Takıma en çok futbolcu veren Galatasaray'ın şahsında Türk Milli Takımı'nı, Dünya Kupası'nda aldığı başarılı sonuçtan dolayı kutladığını kaydetti. 
     Galatasaray'ın 10 gün kalacağı tarihi Pichlarn Sarayı'nın bahçesinde takım onuruna bir resepsiyon veren Belediye Başkanı Josef Scherer ile kasabanın ileri gelenleri, sarı-kırmızılılara büyük ilgi gösterdiler ve birlikte resim çektirdiler. 
     Galatasaray Teknik Direktörü Fatih Terim de resepsiyonda yaptığı konuşmada, Irdning Belediye Başkanı'na, gösterdikleri yakın ilgiden dolayı teşekkür etti ve Galatasaray'ın bu dostluğa layık olmak için çalışacağını söyledi. 
     Terim, Salzburg Havaalanı'na indiklerinden bu yana kendilerine büyük ilgi gösteren Irdning Belediye Başkanı, öteki yöneticiler ve kendilerini Irdning'te misafir eden Magic Life'ın sahibi ve Genel Müdürü Dr. Cem Kınay'a teşekkür etti ve bu dostluğun kalıcı olması için gelecek yıllarda da bu kasabaya gelmeyi planladıklarını kaydetti. 
     Irdning'te 12 Temmuz'a kadar kalacak olan Galatasaray kafilesini 10 gün süreyle merkezi Viyana'da bulunan ve Türkiye'ye her yıl yüz 
     binlerce turist getiren Magic Life seyahat şirketi misafir edecek. 
     Galatasaray takımı, Irdning'te kalacağı 10 günde 6 Temmuz Cumartesi günü Judenburg, 9 Temmuz Salı günü Rotenmann ve 11 Temmuz Perşembe günü ise İskoçya'nın Dundee United takımlarıyla birer maç yapacak. 
     Avusturya kampına, 11 teknik personelle yönetici ve 23 futbolcu ile gelen Galatasaray, 12 Temmuz günü Türkiye'ye dönecek. 
     





</TEXT>
</DOC>
