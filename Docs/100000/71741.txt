<DOC>
<DOCNO> 71741 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/10/siyaset/asiy.html </URL>
<DATE> 2002/03/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Milli Görüşçüler sıkı AB'ci oldu 
</HEADLINE>
<TEXT>

Tayyip AB dışında bir modelimiz yok 
Kutan İran - Rusya AB alternatifi değil 
     ANKARA Milliyet 

     AKP Genel Başkanı Recep Tayyip Erdoğan, MGK Genel Sekreteri Orgeneral Tuncer Kılınç’ın açıklamalarına tepki göstererek, "İran ve Rusya ile yapılacak işbirliği, AB’ye bir alternatif olamaz. AB dışında bir model yok" dedi. 
     Erdoğan, partisinin il başkanları toplantısında, köklü sorunların çözümü için Türkiye’nin AB’ye girmesinden yana olduklarını söyledi. "Kenar mahalle ülkesi olmamak için AB’ye girilmesi gerektiğini" dile getiren Erdoğan, hem ekonomik, hem de demokratik açıdan gelişmiş bir ülke olmak için AB sürecinin hızlandırılmasını isteyerek şunları söyledi "Hiç bir zaman kabul edemeyeceğimiz taleplerde bulunmuş olabilirler. Ancak bu istekleri, bu sürecin içine girmekle aşabiliriz. Çünkü Yunanistan sırtını AB’ye dayamış durumda. AB şu aşamada alternatifi olmayan bir model. Bu modelin parçası olmak son derece gerekli. Rusya ve İran’la da karşılıklı iyi ilişkiler kurulabilir. " 
     
     SP Genel Başkanı Recai Kutan, İran ve Rusya’nın AB’ye alternatif olamayacağını belirterek, "Biz tek yönlü bir dış politikaya karşıyız. Türkiye, ABD ve AB ülkeleriyle ilişkilerini sürdürmeli. Ancak Rusya, İran gibi komşu ülkelerle de ilişkilerini geliştirmelidir" dedi. 
     Memur - Sen’in yeni binasının açılışına katılan Kutan, gazetecilerin soruları üzerine, MGK Genel Sekreteri Orgeneral Tuncer Kılınç’ın AB’ye ilişkin sözlerini sadece batıya dönük bir dış politika değil, bunlara ilaveten komşu ülkelerle de ilişkilerin geliştirilmesi şeklinde değerlendirdiklerini söyledi. Kutan, Türk Silahlı Kuvvetleri’nde her adımın belli bir disiplin içinde atıldığını da kaydetti. 
     Kayıp trilyon davasında Necmettin Erbakan hakkındaki mahkumiyet kararının hukuki olmadığını da öne süren Kutan, mahkemenin hesapları inceleme yetkisi bulunmadığını iddia etti. 
     



 SİYASET 










</TEXT>
</DOC>
