<DOC>
<DOCNO> 81986 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/04/siyaset/siy02.html </URL>
<DATE> 2002/05/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Önce istifa ettirildi şimdi partiye bekleniyor 
</HEADLINE>
<TEXT>

DSP, milletvekili sayısında MHP’yi geçmeye çalışıyor. "Aklan gel" denilen İstanbul Milletvekili Bülent Ersin Gök, partinin umudu oldu 
     GÜNSELİ ÖNAL Ankara 

     İstanbul Milletvekili İsmail Aydınlı’nın ölümüyle MHP ile milletvekili sayısı eşitlenen DSP, yeniden öne geçmek için partiden istifa eden iki milletvekiliyle temasa geçti. 
     Cumhurbaşkanlığı seçimleri de dahil tüm kararlarda DSP ile birlikte hareket eden, DSP’nin desteğiyle TBMM Plan ve Bütçe Komisyonu’nun "bağımsız adaylığına" seçilen, Genel Kurul’da DSP sıralarında oturan İstanbul Milletvekili Bülent Ersin Gök’ün dönüşü kesinleşti. 
     Danışmanının "para karşılığı iş takibi" yaptığı iddiaları üzerine partiden istifa ettirilen ve "aklan gel" denilen Gök’ün, istifasından sonra da hep DSP ile ortak hareket ettiğini söyleyen DSP İstanbul Milletvekili Bahri Sipahi, "Meclis Başkanı da Bülent Ersin Gök’ün oyuyla seçildi. Şeker hastası olan Sayın Gök, o gün çok hastaydı. Beni aradı, Eğer oylamada bir sıkıntı varsa gelip oy kullanayım’ dedi. Sayın Başbakan’a da bu durum iletildi. Gelip oyunu kullandı ve bu oyuyla belirleyici oldu" dedi. 
     Hüsamettin Özkan hakkındaki iddiaları kamuoyuna yansıyan ve Rahşan Ecevit tarafından partiye dönme önerisi yapılan İstanbul Milletvekili Mustafa Düz’ün ise "kendisine yapılan haksızlığın bedeli olarak bakanlık istemesi" partiyi sıkıntıya soktu. 



 SİYASET 
















</TEXT>
</DOC>
