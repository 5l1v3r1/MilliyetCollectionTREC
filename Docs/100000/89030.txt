<DOC>
<DOCNO> 89030 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/10/son/soneko28.html </URL>
<DATE> 2002/06/10/ </DATE>
<TIME>  </TIME>
<AUTHOR>  </AUTHOR>
<HEADLINE>
HSBC Advantage Kartı çıkaran Benkar AŞ'i satın alıyor 
</HEADLINE>
<TEXT>

     HSBC Bank A.Ş, Benkar Tüketici Finansmanı ve Kart Hizmetleri A.Ş'nin yüzde 100'ünü satın almak üzere Boyner Holding ile ön anlaşma imzaladı. 
     HSBC Bank'dan yapılan açıklamada, satın almayla ilgili prensip anlaşmasına varıldığı, satın almanın Benkar hisselerinin yüzde 100'ü ile, Advantage markası dahil şirketin tüm operasyon ve aktiflerinin bankaya devrini kapsadığı bildirildi. 
     Satın almanın ardından Benkar'ın HSBC'nin mevcut yerel bankacılık operasyonlarına entegre edileceği kaydedilen açıklamada, şöyle denildi 
     ''Bu entegrasyonun sonucunda birleşmiş müşteri tabanına zenginleştirilmiş hizmetler sunulacaktır. Böylelikle HSBC müşterilerine taksit kart olanakları sağlanırken, Advantage Card müşterilerine ise uluslararası kredi kartı ve diğer bankacılık hizmetlerinin sunulması hedeflenmektedir. İki grup arasında imzalanacak diğer bir ticari anlaşma ile Boyner Grubu, Advantage Card operasyonunda HSBC Bank A.Ş'ye hizmet vermeye devam edecektir.'' Açıklamada, nihai satın alma anlaşmasının resmi onay ve izinlere tabi olduğu, anlaşmaya ilişkin satın alma sürecinin tamamlanmasının ardından daha detaylı açıklama yapılacağı bildirildi. 
     HSBC Bank ve Boyner Holding'den yapılan ortak açıklamada ise, kesin satış anlaşmasının beş hafta sürecek görüşmeler sonunda imzalanmasının beklendiği belirtildi. 
     Ortak açıklamada, hisse devir işlemlerinin yanı sıra iki şirket arasında imzalanacak uzun vadeli bir diğer ticari işbirliği anlaşması gereğince Boyner Grubu'nun Advantage üye işyeri ilişkileri, kampanyalar, müşteri sadakat programları ve pazarlama konularında HSBC Bank'a hizmet vermeye devam edeceğinin kaydedildi. 
     -DAHA ÖNCE BAŞINDAN 2 EVLİLİK GİRİŞİMİ GEÇTİ- HSBC Bank tarafından yüzde 100'ü satın almak üzere Boyner Holding ile ön anlaşma imzalanan Benkar'ın başından daha önce 2 evlilik girişimi geçti. 
     Akbank, Advantage Card'ı çıkaran Benkar'ın çoğunluk hissesini satın almak üzere Boyner Holding ile geçen yıl görüşmeler yaptı. Daha sonra görüşmeler sonuçlandırılamadı. Akbank Genel Müdürü Zafer Kurtul, görüşmelerin Boyner Holding'in imzalanan protokole uymaması nedeniyle kesildiğini bildirirken, Boyner Holding ise tarafların birbirlerine tanıdıkları müzakere süresi sonucunda mutabakata varılamayacağının anlaşıldığı ve görüşmelerden çekilme kararı alındığını açıklamıştı. 
     Akbank ile yapılan görüşmelerin kesilmesinin ardından Benkar'la bu kez Hüsnü Özyeğin'in şirketi Fiba Holding arasında müzakereler başlatıldı. Geçen yıl Haziran ayında, Boyner Holding ve Fiba Holding'in Advantage'da yüzde 50-50 ortaklık için anlaştığı açıklanmıştı. 
     





</TEXT>
</DOC>
