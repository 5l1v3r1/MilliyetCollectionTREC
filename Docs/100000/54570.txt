<DOC>
<DOCNO> 54570 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/28/son/sonspo18.html </URL>
<DATE> 2001/11/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Albayrak "Fenerbahçe Fatih için bizi arasaydı iyi olurdu" 
</HEADLINE>
<TEXT>

     Galatasaray Futbol Şubesi Üyesi Abdurrahim Albayrak, Fenerbahçe'nin Fatih'in transferi öncesinde kendilerini aramaması nedeniyle sitemde bulundu. 
     Albayrak, Florya Metin Oktay Teisisleri'nde yaptığı açıklamada, Beşiktaş Kulübü Başkanı Serdar Bilgili ve Futbol Şubesi Sorumlusu Yıldırım Demirören'in iki ay önce kendisini arayarak, Fatih'in transferi için izin istediğini kaydederek, ''Fenerbahçe de Fatih'in transferi için bizi arasaydı iyi olurdu'' dedi. 
     Son dönemde 3 büyükler arasında dostluk temellerinin atıldığını hatırlatan Albayrak, ''Böyle bir ortamda Fenerbahçe bizi arasaydı çok iyi olurdu. Ancak onlar kendi yollarını tercih ettiler, yapacak bir şey yok'' diye konuştu. 
     
     "Beşiktaş izin istedi" 
     Abdurrahim Albayrak, Beşiktaş'ın Fatih için 2 ay önce yaptığı girişimi ise şöyle anlattı 
     ''Başkan Bilgili ile Demirören bizi aradı. Fatih'in kendilerini aradığını ve bu oyuncunun Beşiktaş'a gelmek istediğini belirterek Fatih ile her konuda anlaştıklarını söylediler. Bize, Fatih Galatasaray'ın futbolcusu, siz de izin verirseniz kendisi ile sözleşme imzalayacağız dediler. Ancak, biz o dönemdeki şartlarda buna izin veremeyeceğimizi belirttik. Beşiktaş Kulübü ise Galatasaray ile iyi ilişkilerini bozmamak için bu transferden vazgeçti. Yaklaşım ve samimiyeti nedeniyle Beşiktaş'a teşekkür ediyoruz.'' "İki tarafa da hayırlı olsun" Abdurrahim Albayrak, bu transferin hem Fatih'e hem de Fenerbahçe'ye hayırlı olmasını diledi. 
     Son dakikaya kadar Fatih ile telefonla görüştüklerini anlatan Albayrak, ''Bize Türkiye'de Galatasaray'dan başka takımda oynamayacağını söylüyordu. Ama sonradan herşey değişti'' dedi. 
     Abdurrahim Albayrak, Fatih'in transferi nedeniyle Real CD Mallorca'dan istedikleri 1.5 milyon dolarlık yetiştirme pirimi için, FIFA'daki açtıkları davadan vazgeçmediklerini sözlerine ekledi. 
     






</TEXT>
</DOC>
