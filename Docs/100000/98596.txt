<DOC>
<DOCNO> 98596 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/29/siyaset/siy04a.html </URL>
<DATE> 2002/07/29/ </DATE>
<TIME>  </TIME>
<AUTHOR>  </AUTHOR>
<HEADLINE>
TBMM’de 3 Kasım ittifakı 
</HEADLINE>
<TEXT>

Ecevit’e karşı seçim bloku’ oluşturan MHP, bugünkü oturumda karar alınması için muhalefetle uzlaştı... 
     ÖNDER YILMAZ Ankara 

     TBMM, erken seçimin 3 Kasım’da yapılması konusunda bugün olağanüstü toplanırken, MHP muhalefetle uzlaşarak, Ecevit’e karşı "seçim bloku" oluşturdu. Başbakan Bülent Ecevit’in, erken seçim istemediğini yeniden deklare etmesi üzerine MHP lideri Devlet Bahçeli, kurmaylarına "seçim isteyen partilerle" temasa geçmeleri için talimat verdi. 
     Meclis Genel Kurulu’nda erken seçim kararı çıkartmak için DYP, YTP ve AKP ile MHP’nin temasları dün gün boyunca sürdü. MHP Grup Başkanvekili Koray Aydın ve diğer yetkililer AKP, DYP ve YTP’lilerle görüşerek seçim kararı alınması konusunda ortak görüş belirledi. 
     
     Aydın Sayı yeterli, çıkarırız 
     Aydın, Hüsamettin Özkan ile bir görüşme yaparak erken seçim kararlarında bir değişiklik olup olmadığını sordu, "değişiklik yok" yanıtını alan Aydın, önümüzdeki çarşamba günü üç muhalefet partisinin oylarıyla birlikte erken seçim kararının alınacağını açıkladı. Meclis’te seçim kararını isteyenlerin sayısının, kararı çıkartmak için yeterli olduğunu vurgulayan Aydın, "Seçim kararı çıkacak geri dönüş yok" dedi. 
     Bu arada bugün olağanüstü toplanacak olan TBMM Genel Kurul oturumuna, Meclis Başkanvekili Murat Sökmenoğlu başkanlık edecek. ANAP’ın, AB yasalarına ilişkin önerisi ile MHP’nin seçim önerisinin genel kurulda ele alınmasının ardından, ceza yasası ile kadınlara yönelik şiddetin önlenmesine ilişkin gündemdeki diğer maddeler görüşülecek. 
     
MECLİS’TE SON DURUM MHP 126 DYP 85 ANAP 79 DSP 65 YTP 61 AKP 53 SP 47 TDP 3 BBP 1 BAĞIMSIZ 16 BOŞ 14 TOPLAM 550      
     



 SİYASET 
















</TEXT>
</DOC>
