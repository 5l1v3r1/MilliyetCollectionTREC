<DOC>
<DOCNO> 59662 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/30/guncel/gun01.html </URL>
<DATE> 2001/12/30/ </DATE>
<TIME>  </TIME>
<AUTHOR>  </AUTHOR>
<HEADLINE>
KENDİ FABRİKALARINI KENDİLERİ YAPTILAR 
</HEADLINE>
<TEXT>
İşçisin sen, işçi kalma patron ol 
Kriz nedeniyle işten atılan 65 işçi tazminat ve birikmiş paralarına, sattıkları otomobil ve evlerini katarak kendi fabrikalarını kurdular 
     SEMRA KARDEŞOĞLUBilecik 

     Bilecik’te bir bölümü kendi işini kurmak isteyen, bir bölümü ise kriz nedeniyle işini kaybeden 65 çalışan kendi fabrikasını kurdu. Tazminat ve birikmiş paralarıyla sattıkları ev ve otomobillerinin parasını bir araya getiren çalışanlar, altı ay önce temelini attıkları porselen üretecek Sanat Toprak Ürünleri AŞ inşaatının büyük bölümünü kendi elleriyle tamamladı. Çalışanlar, ürünlerin yüzde 85’ini yurt dışına ihraç etmek üzere 5 yıllık bir anlaşma da imzaladı. 
     Kriz sırasında fabrika kurmak üzere yola çıktıklarında herkesin kendilerine "deli" diye baktığını söyleyen patron çalışanlar, şimdi tuğla taşımadan duvar örmeye, sıva işinden, demir bağlamaya hemen her işi kendileri yapıyor. Daha önce genel müdür, personel müdürü, depo ve kalite şefi, dekor sorumlusu gibi görevlerde bulunan çalışanlar, "Umutsuzluğa son, üretime merhaba" diyor. 
     
     "Biz Arjantin olmayız" 
     Sanat Toprak Ürünleri AŞ’nin Yönetim Kurulu Başkanı Ünal Demir, 10 bin metrekare kapalı alana kurulu fabrikanın birbirine güven ve umut temelinde yükseldiğini söyledi. Daha önce bir şirkette genel koordinatör olarak görev yapan Demir, serüvenlerini şöyle anlattı 
     " Bir fabrika kuralım, patronu biz olalım’ diye bir fikir ortaya çıktı. Başlangıçta 15 - 20 kişiydik. Arkadaşımız Kahraman Kılığ, işin fikir babasıydı. Bilecik Pazaryeri’nde kurulan yeni organize sanayi bölgesinde bir yer aldık. Bu arada Kahraman beyi bir trafik kazasında kaybettik. Herkes böyle bir dönemde Üç kuruşumuzu kenara koyalım, dolara çevirelim’ derken biz bu iyi başaracağımıza inandık." 
     Kriz sonrası işssiz kalan arkadaşlarının da aralarını katıldığını belirten Demir, "Kimimiz elindeki tazminatı, kimisi otomobilini evini satarak işe parasını koydu. Şu an 65 kişiyiz. 300 kişilik istihdam yaratacağız" dedi. 
     Haziran 2002’de üretime geçmeyi planladıklarını kaydeden Demir, İsveç firması İKEA’nın makinelerin finansmanını sağlayacağı fabrikada beş yıl boyunca üretilecek porselenlerin yüzde 85’lik bölümünü ihraç edileceğini söyledi. 
     
     Elde kazma sırtta tuğla 
     Fabrika inşaatında eline kazma kürek alarak çalışan Aziz Piliç, daha önce kalite kontrol ve depo şefi olarak görev yaptı. İşten ayrıldıktan sonra otomobilini satıp aldığı tazminatı fabrikaya yatırdı. Şimdi elinde kazma kürekle inşaatın tamamlanması için gece gündüz çalışıyor. 
     Porselen şekillendirme şefi olarak çalıştığı fabrikadan ayrıldıktan sonra kendi fabrikasının inşaatında tuğla taşıyan Halis Beski da bu işi başaracaklarından emin. Makine Bakımcısı Erdal Balcı ise en önemli unsurun işe başlayan kişilerin birbirlerine duydukları güven olduğunu söyledi. 
     



 GÜNCEL 

















</TEXT>
</DOC>
