<DOC>
<DOCNO> 59066 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/26/yazar/pulur.html </URL>
<DATE> 2001/12/26/ </DATE>
<TIME>  </TIME>
<AUTHOR> Hasan PULUR  </AUTHOR>
<HEADLINE>
Romantik ve hasbi Fenerbahçelilik... 
</HEADLINE>
<TEXT>

     İŞİNE son verilen bir insanın arkasından konuşmak, yazmak zor şeydir kendisi istifa etse neyse... 
     Ama bugün söyleyeceklerini, aylar önce söylemişsen, rahat edersin... 
     
     BİR yıl kadar önceydi "Fenerbahçe 1907 Derneği"ne sohbet toplantısına çağrılmıştık, bugün, Mustafa Denizli'nin işine son veren yöneticilerden birkaçı da bizi dinlemeye gelmişti söylediklerimizden memnun olmadıklarını anlıyorduk. 
     Biz ne diyorduk 
     "Biz romantik Fenerbahçelileriz " diyorduk. "Mustafa Denizli'nin Fenerbahçe'nin başında oluşunu içimize sindiremeyiz" diyorduk, "Galatasaray'ın galip geldiği bir maçtan sonra, sahanın ortasında Fener'i de yendik, hakemi de yendik, seyirciyi yendik , diyen birini benimseyemeyiz " diyorduk "Biz hasbi, karşılıksız, para, pul, şöhret beklemeden Fenerbahçeliyiz, bu bize, babamızın bıraktığı mirastır" diyorduk... 
     Herhalde bizi dinleyenlerden bazıları memnun değillerdi... 
     
     NE demektir hasbi, ya da romantik Fenerbahçeli olmak... 
     Bu bir sevgidir, anlatılması, anlaşılması güç bir tavırdır. 
     Ancak, kendisini bildiğinden beri, Fenerbahçeli olan, kalben ve kayden Fenerbahçeli olanlar anlar. 
     
     GEÇENLERDE "TV 8"de sevgili Atilla Gökçe konuşuyordu, o da Fenerbahçelilerin, Mustafa Denizli'yi niçin sindiremediklerini anlamadığını söylüyordu. 
     Haklıydı, çünkü o bir profesyoneldi, dürüst, tarafsız bir spor yazarıydı, yazarların başkanıydı. 
     Hasbi ve romantik Fenerbahçelilerin duygularını bilemezdi, bilmek zorunda da değildi. 
     Biz, bu duygularımızı aylar önce yazmıştık, hatta Fenerbahçe'nin şampiyon olduğu gün bile "Ne yani, Mustafa Denizli mi şampiyon oldu, Fenerbahçe mi " demiştik. 
     Söz uçar, yazı kağıtta kalır 
     
     ASLINDA bizim "Mustafa Denizli ile bir sorunumuz olmadığı gibi, birbirimizi severiz de... Milli Takım'ın başına getirildiği zaman, yazdığımız bir yazıyı annesinin kesip sakladığını bize söylemişti. 
     Ama olmadı, yürümedi bu iş, Fenerbahçe, Mustafa Denizli'yi içine sindiremedi. 
     Erdoğan Şenay bile on ikiye çeyrek kala, onu bıraktı, haklıydı. 
     
     LAF Fenerbahçe'den açılmışken bir şey daha söyleyelim... 
     İnsan bir sorunu kafasından attı mı rahatlar, rahat eder. 
     Bizim de geçen pazar gününe kadar "Fenerbahçe şampiyon olur mu, olmaz mı " diye kafamızda bir soru vardı. 
     Artık yok 
     Yozgat - Galatasaray maçını gördükten sonra, inandık ki, Fenerbahçe'yi şampiyon yapmayacaklar, rahatladık. 
     Bu rahatlığımızı, Galatasaraylı aziz Melik Aşık'a da bildirdik, o da rahat etsin diye. 
     
     







Fikir suçu 


Marmaris’e veda 


16.2 milyar dolarlık gezi 


11 Eylül rüzgarında Türkiye'nin Avrupa yolu... 


Arjantinleşmemek 


Ulusal buluş yarışması 


Ça ça yerine tango 


"Aşka Davet" hem de bugün 


AB için tam hız... 


Kur bir Vakıf, bak keyfine.. 


Buyurun tartışmaya 


Türk ekonomisi nasıl battı, kim batırdı 


Romantik ve hasbi Fenerbahçelilik... 


Batan bankaların denetçileri kim 


Suyun çocukları Sudan Kalp şiiri 





Vergi iadesi kalkarsa vergi kaçağı daha çok artar 





</TEXT>
</DOC>
