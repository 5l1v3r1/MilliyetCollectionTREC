<DOC>
<DOCNO> 89599 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/13/yazar/zbirand.html </URL>
<DATE> 2002/06/13/ </DATE>
<TIME>  </TIME>
<AUTHOR> M. Ali BİRAND  </AUTHOR>
<HEADLINE>
Kıbrıs faturası çok ağır... 
</HEADLINE>
<TEXT>

     Dünkü yazımda, Kıbrıs’ta çözüm bulunamadığı taktirde neler olabileceğine değinmiş ve bu olasılıkta Avrupa Birliği’nin, Yunanistan’ın ve Kıbrıs’ın da zarar göreceğini, ancak asıl büyük faturanın Türkiye tarafından ödeneceğini belirtmiştim. 
     Bu fatura tüyler ürpertici. 
     Amacım, "Kıbrıs’ı satalım da, ne olursa olsun" değil. Kıbrıs’ta çözümsüzlük durumunda nelerle karşılaşacağımızı bilelim ve buna göre tutum saptayalım. 
     Faturanın içinde görecekleriniz hayali değil. Gerçekleşecek ve birlikte yaşayacağımız unsurları kapsıyor. 
     Türkiye ise, Kıbrıs’ı sadece sloganlarla ve hamasi, içi boş konuşmalarla tartışıyor. Boş laflar ediyoruz. Dünyanın gerçeklerini bilmiyoruz. Doğruları bilip, politika oluşturalım. Bilinçli yapalım ki, sonradan hayal kırıklığına uğramayalım. 
     Şimdi gelin faturayı tek tek inceleyelim... 
     
1. Kıbrıs’ı daha kötü kaybedebiliriz      Kıbrıs AB’ye tam üye olduğu andan itibaren artık AB toprağı sayılacaktır. Üyeler arası dayanışma süreci işlemeye başlayacaktır. 
     Rum yönetimi, Kıbrıs’ın tamamını temsil ederek AB üyeliğine geçtikten bir süre sonra, Bakanlar Konseyi’ne başvuracak ve Ada’nın Kuzeyinin Türk işgalinden kurtarılmasını isteyecektir. AB bu çağrıyı duymamazlık edemeyecek ve Türkiye’ye karşı harekete geçmek zorunda kalacaktır. Yaptırımlara kadar gidebilecek bir süreç başlayacaktır. 
     n Aynı süreç içinde, Rum vatandaşlar insan hakları mahkemesine başvuracaklar ve Türk istilası altındaki gayrimenkullerini geri isteyeceklerdir. Mahkeme, bütün bu başvurularda Türkiye’yi mahkum edecektir. 
     Bu kıskaç, Türkiye’yi Kuzey Kıbrıs’ı bırakmaya zorlayacaktır. Çarklar dönmeye başlayınca, bir daha durdurulamayacaktır. 
     
2. AB ve Avrupa Konseyi kapıları kapanır      Bu süreç, Türkiye’nin Avrupa Birliği’ne gidiş kapısının tamamen kapanmasına, Avrupa Konseyi’nden çıkarılmasına kadar sürebilir. 
     AB ve Avrupa Konseyi, Kıbrıs’a destek vermek zorunda kalacaklar ve Türkiye ile tüm iplerini germe pahasına Kıbrıs’ın yanında yer alacaklardır. Türkiye, batı dünyası ile kavga etmek durumunda kalabilecektir. 
     Bu olasılık, Türkiye ile Avrupa ilişkilerinin kopması anlamına gelecektir. 
     
3. Ege’de gerilim Kıbrıs’ta çatışma      İplerin koparıldığı, ilişkilerin sertleştiği bir ortamdan en fazla etkilenecek olan alanlar, Ege ve Kıbrıs olacaktır. 
     Yunanistan ile barış süreci bitecek ve Ege’de yine eskisi gibi gerilimli dönem başlayacaktır. Tatbikatlar artacak, hava sahası 6-10 mil için uçuşlar birkaç misline çıkarılacaktır. 
     Kıbrıs’ta da gerilim, ister istemez yükselecektir. 
     Ancak şimdiye kadar sadece Kıbrıs ve Atina ile karşı karşıya olan Türkiye, bu defa karşısında Avrupa Birliği’ni bulacaktır. 
     
4. Türkiye ve KKTC fakirleşecek      Yukarıda anlattığım senaryonun abartısı yok, eksiği vardır. Böyle bir ortama girilmesinin en ağır faturası da ekonomiye yansıyacaktır. 
     En başta, Türkiye fakirleşecektir. 

</TEXT>
</DOC>
