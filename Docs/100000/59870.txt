<DOC>
<DOCNO> 59870 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/31/son/sonspo03.html </URL>
<DATE> 2001/12/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Briç devlerine "Türk sürprizi"... 
</HEADLINE>
<TEXT>

     ABD'de yapılan ve dünyadaki en üst düzey briç organizasyonu olarak değerlendirilen turnuvada, partneri Salvador Assael ile sürpriz bir biçimde şampiyonluğa ulaşan Nafiz Zorlu, sonucun bu ülkedeki otoritelerce şaşkınlık ve takdirle karşılandığını bildirdi. 
     Türkiye Briç Federasyonu'nun 2004'te Dünya Şampiyonası'na ev sahipliği yapacağını, bu çerçevede sporcuların başarılarıyla da adını duyurmak istediğini belirten Nafiz Zorlu, ABD'deki bu başarının Türkiye'ye önemli bir ''prestij kazandırdığını'' kaydetti. 
     ABD'deki turnuvanın 38 yıldır düzenlendiğini ve dünyanın en üst düzeydeki briççilerinin katıldığı, en prestijli organizasyonlardan biri olduğunu kaydeden Zorlu, şu bilgileri verdi 
     ''Turnuvaya, genelde dünya briç sporunda söz sahibi olan ABD'lilerin yanı sıra İsveç ve İtalya gibi bu sporda ileri düzeyde olan ülkelerden sporcular katılır. Türkiye de ilk kez TOFAŞ'ın sponsorluğunda buraya katıldı. 640 çiftle başlayan yarışmada önce ilk 260'a kaldık. Sonra 130 kişiyle devam edildi. Elenmeden buraya 
     gelmemizin başarı kabul edildiği bir ortamda final oynayıp şampiyonluğa ulaşmamız büyük hayret uyandırdı. Türkler bu işte de varmış yorumları yapıldı. Çünkü 38 yılda ilk kez şampiyonluk ABD'li sporcuların dışından çıktı.'' Zorlu, ikili turnuvada şampiyon olduklarını, federasyon başkanı Ata Yörük Aydın ve Gökhan Yılmaz'ın da yer aldığı takımın da sıralamada 7.'lik elde ettiklerini belirterek, ''Katılan ülkelere bakıldığında fevkalede iyi bir derece'' dedi. 
     
     2004'te Dünya Şampiyonası 
     Zorlu, 2004 Dünya Briç Şampiyonası'nın İstanbul'da yapılacağını, hem ülkenin tanıtımı hem de turizm açısından bunun büyük önem taşıdığını söyledi. 
     Bu şampiyonaya 3 bin civarında sporcunun katılmasının beklendiğini ve bunun 10 binlerce konaklama anlamına geldiğini ifade eden Zorlu, ''Üstelik katılımcıların masraflarını ev sahibi ülke değil kendileri karşılıyor. Bayanlar ve yaşlılar gibi çeşitli kategorileri de var'' dedi. 
     Aynı zamanda Briç Federasyonu'nun kurucusu ve ilk başkanı olan Zorlu, bu sporda ABD, Fransa, İtalya, İsveç, Norveç ve Polonya'nın güçlü ülkeler arasında sayıldığını kaydederek, ''3 bin lisanslı sporcusu olan Türkiye'nin münferit başarıları vardı. Avrupa Şampiyonası'ndaki 12.'likten sonra, ABD'de elde edilen başarı yavaş yavaş Türkiye'nin söz sahibi olacağının işaretleridir'' diye konuştu. 
     






</TEXT>
</DOC>
