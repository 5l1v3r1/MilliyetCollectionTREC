<DOC>
<DOCNO> 67989 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/16/son/sondun09.html </URL>
<DATE> 2002/02/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Alman Dışişleri Bakanı, Irak için ABD'yi uyardı 
</HEADLINE>
<TEXT>

     Almanya Dışişleri Bakanı Joschka Fischer, ABD'yi, Irak'a saldırmaması konusunda uyardı. 
     Fischer, haftalık Der Spiegel dergisine yaptığı açıklamada, "Usame Bin Ladin'in yarattığı terörün Irak rejimiyle bir ilgisi olduğu yönünde bana bugüne kadar bir delil iletilmedi" dedi. 
     "Teröre karşı oluşturulan uluslararası koalisyon, bir ülkeyi işgal etmek için açık çek değildir. Hele bir de bu tek başına yapılmaya kalkışılıyorsa" diye konuşan Fischer, bu konuda tüm Avrupa ülkelerinin Dışişleri Bakanları ile aynı görüşü paylaştıklarını söyledi. 
     Amerikan yönetiminin askeri harcamalarını artırma kararını da eleştiren Fischer, "Bu para daha sonra barışın temin edilmesinde, sosyal dengenin ve fakir ülkelere daha fazla adalet sağlanmasında eksik kalıyor" şeklinde konuştu. 
     İspanya Başbakanı ve AB dönem başkanı Jose Maria Aznar da, aynı dergiye yaptığı açıklamada, "Avrupalıların ABD'nin yeni dış politikasını tartışmasının zamanı geldiğini" söyledi. 
     






</TEXT>
</DOC>
