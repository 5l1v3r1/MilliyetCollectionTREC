<DOC>
<DOCNO> 85895 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/24/son/sondun41.html </URL>
<DATE> 2002/05/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Schröder ''Almanya Türklere müteşekkirdir'' 
</HEADLINE>
<TEXT>

     Almanya Başbakanı Gerhard Schröder, ülkesinin, 40 yıl önce sadece çalışmak amacıyla Almanya'ya gelen Türklerin yaşam merkezi haline geldiğini belirterek, ''Almanya Türklere müteşekkirdir'' dedi. 
     Almanya'nın başkenti Berlin'de yarın, ülkenin her yanından vatandaşların katılacağı ''1. Türk Günü Şenlik Yürüyüşü'' düzenlenecek. 
     Başbakan Schröder, bu vesileyle yayınladığı mesajda, ''Almanya Federal Cumhuriyeti'nde Almanlarla Türkler'in 40 yıldan bu yana dostluk ilişkileri içerisinde birlikte geçirdikleri zamanı Berlin'in merkezinde bir Türk kültür geçidi olarak kutlama girişiminize çok sevindim'' dedi. 
     Almanya'da yaşayan Türklerin çoğunun günümüzde 2. ve 3. kuşağa mensup olduklarına işaret eden Schröder, ülkesinin, Türkler'in vatanı haline geldiğini, Türkler'in arasında yetenekli girişimci ve işadamları bulunduğunu belirtti. 
     Almanya'da 55 binden fazla Türk işletmesinin iş ve işyeri sağladığını, 300 bin Türkün de Alman vatandaşlığına geçtiğini hatırlatan Schröder, son 4 yılda yabancılar politikasında da önemli değişiklikler olduğunu ifade etti. 
     Almanya'nın çağdaş, dünyaya açık bir ülke olduğunu kaydeden Schröder, ''Halkın büyük çoğunluğu başka kökenli insanlarla birarada yaşamayı bir kazanç, bir zenginlik olarak algılamaktadır. Burada kültür, adet ve gelenekleri belirtmek ve tabii ki yemek sanatını da unutmamak gerekir. Şenlik yürüyüşü bu zenginliklere özellikle katkı sağlamaktadır. Bu nedenle yürüyüşü bir gelenek haline getirme fikrinizi memnuniyetle karşılıyorum'' dedi. 
     Vatandaşlık ve Göç Yasası sayesinde uyum için gerekli eğilim ve yeteneğin teşvik edilmesi gerektiğini vurgulayan Schröder, Federal hükümetin bu konunun üzerinde dikkatle duracağını belirtti. 
     Schröder, ''Alman toplumu açıktır, yabancılara ve kültürel kimliklere saygı göstermektedir. Özümleme amacı gütmemektedir. Ancak, toplumsal yaşama eşit haklarla katılabilme olanağı sağlayacak, vazgeçilmez bir dizi uyum katkısı istenmektedir. Dil bilgisi sadece kamu yaşamına katılabilme yolunu açan çok önemli bir araç olmakla kalmıyor, daha iyi bir eğitim ve meslek yolunu da açıyor'' dedi. 
     Schröder, Alman anayasasında öngörülen kadın-erkek eşitliğinin, dini hoşgörünün, devlet ve din işlerinin birbirinden ayrılmasının temel değerler olarak kabul edilerek bunlara saygı gösterilmesinin uyumu kolaylaştıracağını kaydetti. 
     Başbakan Schröder, ''Biz kültürlerimizin, gelenek, örf ve adetlerimizin yanyana değil, birarada yaşamasını istiyoruz. Bu nedenle hem yoğun bir diyalog kurmamız, hem de birlikte şölenler kutlamamız gerekir. Birbirimizi karşılıklı olarak ne kadar iyi tanırsak, önyargı ve hoşgörüsüzlük o kadar azalır. Hepinize güzel bir şenlik birarada neşeli saatler dilerim'' dedi. 
     Berlin'de yarın TSİ 14.00'te Ernst Reuter meydanından başlayacak yürüyüş, tarihi Brandenburg kapısında sona erecek. Brandenburg kapısı önünde kurulacak sahnede Türk folklor ekipleri çeşitli yörelere ait halk oyunlarını sergilerken, Türk sanatçılar ve Mehter Takımı da konser verecek. 
     





</TEXT>
</DOC>
