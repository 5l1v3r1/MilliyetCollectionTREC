<DOC>
<DOCNO> 98224 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/26/son/sontur12.html </URL>
<DATE> 2002/07/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Financial Times "Aranan adam Kemal Derviş..." 
</HEADLINE>
<TEXT>

     Siyasi gözlemcilerin Yeni Türkiye'nin başarısını büyük ölçüde ekonomiden sorumlu Devlet Bakanı Kemal Derviş'in bu partiye katılmasına bağladıklarını yazan Financial Times, Derviş'in merkez sağda ve merkez soldaki partiler tarafından ''aranan bir isim'' haline geldiğini savundu. Gazete, ''Herkes onun dürüst imajını ve ekonomi dünyasındaki inandırıcılığını kendi saflarına katmak istiyor'' diye yazdı. 
     Derviş'in merkezdeki oyları bölmemek ve aşırılara oy kaptırmamak için ''sosyal-liberal bir ittifak'' çağrısında bulunduğunu belirten Financial Times, ''Ancak seçim öncesi ittifaklar Türkiye'de yasayla imkansız kılındığı için, onun gibi düşünenlerin çok az seçeneği bulunuyor Ya büyük bir partinin listesinden seçimi kazanarak parlamentoya girdikten sonra kendi partilerine dönecekler ya da koalisyon hükümeti kuracaklar'' ifadelerine yer verdi. 
     
     İSMAİL CEM'İN DEMECİ 

     Yeni Türkiye Partisi Genel Başkanı İsmail Cem, partisinin yaklaşan genel seçimlerden birinci parti olarak çıkacağını söyledi. 
     Cem, İngiltere'de yayımlanan günlük ekonomi ve siyaset gazetesi Financial Times'a verdiği demeçte, ''Hedefimiz bir numara olmak'' dedi. Cem, bunun ''gerçekçi bir iddia ve beklenti'' olduğunu kaydetti. 
     Financial Times, Pazartesi günü kurulan Yeni Türkiye'nin Türk toplum yaşamını bütün cepheleriyle değiştirme iddiasında olduğunu, parlamentoda sandalye sayısı açısından beşinci sıraya yerleştiğini kaydetti. 
     Türkiye'de geçen 10 yıl boyunca hiçbir partinin tek başına iktidar olacak çoğunluğu yakalayamadığını, bunun için yüzde 25'in üzerinde oy almak gerektiğini belirten gazete, ''bu koşullarda Cem'in sayısal çoğunluğa bu kadar çok önem veriyor olmasının çok büyük bir hırsın sonucu olarak görülmemesi gerektiğini'' savundu. 
     





</TEXT>
</DOC>
