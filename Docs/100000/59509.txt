<DOC>
<DOCNO> 59509 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/28/son/sontur09.html </URL>
<DATE> 2001/12/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Yeşil kart devri sona eriyor... 
</HEADLINE>
<TEXT>

     Sağlık Bakanlığı, ödeme gücü bulunmayan yurttaşların sağlık hizmeti alması için Süleyman Demirel'in başbakanlığı döneminde uygulamaya konulan ancak ihtiyacı olmayanlar tarafından istismar edilen Yeşil Kart uygulamasını sona erdiriyor. 
     Sağlık Bakanlığı Müsteşarı Sefer Aycan, ANKA'ya yaptığı açıklamada, "Yeşil Kart diye bir uygulama ortadan kalkacak" dedi. Türkiye'de 11 milyon 400 bin insanda Yeşil Kart bulunduğunu belirten Aycan, ihtiyacı olmayanların da Yeşil Kart almak için çeşitli yollara başvurduğunu belirtti. 
     Aycan, her yıl Yeşil kartlıların gözden geçirilmesi gerektiğini ancak böyle bir denetleme mekanizmasının olmadığını söylerken, "Gerçekten ihtiyacı olanların Yeşil Kart'ı yok, ama ödeme gücü olup da Yeşil Kart'ı olan çok sayıda insan var" açıklamasında bulundu. Yeşil Kart'ın sigorta sistemi olmadığının altını çizen Aycan, Türkiye'nin herkesi kapsayan gerçek bir sigorta sistemine kavuşması gerektiğini ifade etti. 
     
     Kişisel sağlık sigortası 
     Müsteşar Sefer Aycan, hazırladıkları Kişisel sağlık Sigortası Yasa Taslağı'nın Bakanlar Kurulu'na gönderildiğini bildirirken, taslağın amacının "herkesi sağlık sigortası içine almak" olduğunu söyledi. Kişisel Sağlık Sigortası'nda ödenecek prim miktarlarının asgari ücretin katları şeklinde belirleneceğini kaydeden Aycan, burada kişilerin gelir gruplarının da belirleneceğini söyledi. Gelir durumu düşük olanların prim ödemeyeceğini, bunların primlerinin devlet tarafından ödeneceğini kaydeden Aycan, "Nasıl Yeşil Kart ödeneği ayırıyorsa gibi bu sefer de o kişilerin tedavi hizmeti alması için o ödeneği sigortaya aktaracak" diye konuştu. 
     Kişisel Sağlık Sigortası'nda da beyanlar esas alınarak gelir durumunun belirleneceğini söyleyen Aycan, "İstismarlar olabilir ama sigorta bunu titizlikle takip edecek" dedi. 
     Yeşil Kart'ta kontrol mekanizmasının olmadığını belirten Aycan, "Niyetimiz herkesin sağlık güvencesinde olması. 
     Bazılarının sigorta dışında kalması halkın sağlık hizmetinden yararlanmasını engelliyor. Ama denetim mekanizmasını da güçlendireceğiz" diye konuştu. 
     Sigorta İdaresinin Başbakanlığa bağlı olmasını öngördüklerini anımsatan Aycan, "Hizmeti her yerden özel sektör, üniversite, SSK, devlet hastanesinden alabilecek. 
     Buna sigorta idaresi karar verecek. Sigorta sadece sağlık hizmetlerini finanse edecek, hizmet satın alacak" bilgisini verdi. 
     






</TEXT>
</DOC>
