<DOC>
<DOCNO> 94159 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/06/son/sontur20.html </URL>
<DATE> 2002/07/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Tayyip Erdoğan "Seçim hükümetini destekleriz" 
</HEADLINE>
<TEXT>

     AK Parti Genel Başkanı Recep Tayyip Erdoğan, seçim hükümeti kurulması halinde destek vereceklerini, ancak içinde yer almayacaklarını söyledi. 
     Erdoğan, Biz de Varız Özürlüler Derneği Başkanı Zeki Kürkçü'yü parti genel merkezinde kabul ederek, sorunlarını dinledi. 
     Kürkçü, projelerinden söz etti ve derneğin 1,5 milyar lira borcu nedeniyle mal sahibi tarafından malzemelerine el konulduğunu ifade ederek, Erdoğan'dan bu konuda yardım istedi. 
     Erdoğan da engellilere yardım amacıyla ciddi gayretlerde bulunduklarını, bu çabalarının sürdüğünü ifade etti. Türkiye'deki bütün engellilerin başlarının dik olmasını istediklerini, engellilerin topluma katkıda bulunabileceğini dile getiren Erdoğan, kişilerin yeteneklerine göre değerlendirilmesi gerektiğini kaydetti. 
     Gazetecilerin, Çevre Bakanı Fevzi Aytekin'in oğlunun karıştığı kazayla ilgili sorusu üzerine, Kürkçü, ''Bir bakan, eğer benim ölüme terk edilmem için Zaten sakattı diyorsa, kendini istifaya da davet ederim, 'Allah kendini benim gibi etsin' diye, intizar da edebilirim. 
     Yani içimiz yanıyor, doluyuz. Basın açıklamasıyla zaten Sayın Bakanımıza bunu duyuracağız'' dedi. 
     Erdoğan, Kürkçü'nün bu sözleri üzerine araya girerek, ''Yanlışı yanlışla düzeltmek mümkün değildir'' dedi. 
     
     ''HERKESİN SİYASET YAPMA HAKKI VAR'' 
     AK Parti Genel Başkanı Erdoğan, gazetecilerin siyasi konulara ilişkin sorularını da yanıtladı. 
     ''Devlet Bakanı Kemal Derviş'in siyasete atılacak olmasının Türk siyasetine ve ekonomisine bir kazancı olur mu '' sorusunu Erdoğan, şöyle yanıtladı 
     ''Kazanç mı olur, kayıp mı olur, bunu zaman gösterir. Bizim her zaman temel ilkemiz şudur Türkiye Cumhuriyeti vatandaşı olan herkesin siyaset yapma hakkı vardır. Bu demokrasinin de bir gereğidir ve aynı zamanda da bana göre bir zenginliktir. Bize, 'Hayırlı olsun' demekten başka bir şey düşmez.'' Erdoğan, ''Sayın Derviş'in siyasete girmesi hükümetin ömrünü nasıl etkiler '' sorusuna ise şu karşılığı verdi 
     ''Siz hükümete hala ömür biçiyor musunuz Geldiğimiz durum ortada. 
     Ülke malum. Sayın Derviş ekonomiyi düzeltmek üzere geldi. Ama arkasında herhangi bir toplumsal destek yok. Toplumsal desteğin olmadığını bile bile bu hükümete 4. ortak olarak girdi. Gelinen nokta, yasaları çıkarmaktan başka bir şey olmuş mudur Borçlarımız daha da artmıştır. Ülke ekonomisi iyiye gitmemiştir'' 
     
     ''SEÇİM HÜKÜMETİNİ DESTEKLERİZ'' 
     Erdoğan, ''Seçim hükümeti kurulması şartıyla AK Parti, Başbakan Yardımcısı Hüsamettin Özkan'ın başbakanlığına evet der mi '' sorusu üzerine de şunları söyledi 
     ''Bizim için şu veya bu, kim olursa olsun, içinde yer almamak kaydıyla destekleriz. Yeter ki, seçim tarihi belirlensin, açıklansın ve biz kendilerini destekleriz. Ülkenin önündeki belirsizliğin, özellikle siyasi belirsizliğin kalkması lazım. Bunun için de başsız ve başbakansız bir hükümetin olmasını, başı ve başbakanı olan bir hükümetle mukayese ettiğimizde, ikinci olan her zaman tercihimiz olacaktır.'' Erdoğan, bir gazetecinin ''Özkan'a partisinden eleştiriler yapıldığını'' ifade ederek, bu konudaki değerlendirmesini sorması üzerine, bunun DSP'nin iç meselesi olduğunu kaydetti. Erdoğan, şöyle devam etti 
     ''DSP kendi içinde bunu çözemiyorsa o zaman Türkiye'de kurulacak bir seçim hükümeti için başka alternatif yok anlamına gelmez. Başka alternatifler de var. Yeter ki bu ülkede bir seçim hükümeti kurulmasına karar verilsin. Veya seçim atmosferine girilmesi için adımlar atılsın. 
     Türkiye Cumhuriyeti, tarihinde böyle bir çöküş yaşamamıştır. Bu çöküşün müsebbipleri hala bu ülkede hükümet etmektedirler. Sadece Sayın Ecevit değil, Sayın Bahçeli de, Sayın Yılmaz da bunun ortağıdır. 
     Bu üçlü, tarihe bunun hesabını veremeyeceklerdir. Çünkü, ne yapıp yapıp ülkede hükümetin yeniden yapılanmasının yollarını onların açması gerekir.'' AK Parti Genel Başkanı Erdoğan, ''Sizin bir seçim hükümetine girmeyeceğiniz, kesin kararınız mı '' sorusunu da ''Evet, destekleriz ama yer almayız'' diye yanıtladı. 
     Bu arada, Erdoğan'ın, Türk Haber-Sen heyeti ile akşam saatlerinde yapacağı görüşmenin basına kapalı olacağı bildirildi. 
     





</TEXT>
</DOC>
