<DOC>
<DOCNO> 51552 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/10/spor/spo04.html </URL>
<DATE> 2001/11/10/ </DATE>
<TIME>  </TIME>
<AUTHOR>  </AUTHOR>
<HEADLINE>
35 trilyonluk dev uzlaşma 
</HEADLINE>
<TEXT>

Trabzon yönetimi ile anlaşan onursal başkan Mehmet Ali Yılmaz, 23.5 milyon dolarlık talebinden vazgeçti 
     BORDO - Mavili yönetim ile eski başkan Mehmet Ali Yılmaz arasında nihayet uzlaşma sağlandı. Yılmaz, yönetimin başını ağrıtan naklen yayın gelirlerine koydurduğu 20.5 milyon dolarlık temlik ve yaklaşık 3 milyon dolarlık alacağından vazgeçti. Bu gelişmeler üzerine Yılmaz hakkında suç duyurusunda bulunmak için Trabzon Adliyesi’ne giden yönetici Avukat Yusuf Reha Alp başvuru yapmadı. 
     BAŞKAN Yardımcısı Ahmet Kul’un aracı olduğu, Trabzon Valisi Adil Yazar’ın da devreye girmesiyle Mehmet Ali Yılmaz’ın yumuşadığı öğrenildi. İstanbul’da bulunan Başkan Özkan Sümer de gelişmeleri yakından takip ederken, pazartesi günü bir heyetin Yılmaz’la son detayları görüşüp, protokol imzalayacağı bildirildi. Yusuf Reha Alp, "Alacaklarından vazgeçti. Trabzonspor’un önü açıldı" dedi. 
     
     Para kavgası 
     TRABZONSPOR’DA Briegel’le anlaşma yapılırken İkinci Başkan Ahmet Kul ile Serdar Bali’nin tartıştığı öğrenildi. Bali’nin, "Ahmet para vermesin. Şimdiye kadar söz vermesine rağmen para ödemedi" sözü üzerine Kul’un, "180 milyar lira verdim. Sen ne ödedin Herkes senden rahatsız. Futbol şube sorumluluğunu bırakman gerek" dediği öne sürüldü. 
     
     Gurbetçi avı 
     ASBAŞKAN Ömer Gürsoy, Genel Sekreter Mahmut Ören ve yönetici Fikret Yavuz, bugün Almanya’nın Walldorf kentinde Avrupa temsilcileriyle bir araya gelecek. Toplantıda gurbetçi ve genç yabancı futbolcu konusunun ele alınacağını vurgulayan Gürsoy, Trabzonspor’u yarınlara taşıyacak projelerin eksiksiz yürütüleceğini söyledi. 
     



 SPOR 























</TEXT>
</DOC>
