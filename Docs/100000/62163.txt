<DOC>
<DOCNO> 62163 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/14/yazar/congar.html </URL>
<DATE> 2002/01/14/ </DATE>
<TIME>  </TIME>
<AUTHOR> Yasemin CONGAR  </AUTHOR>
<HEADLINE>
Washington'da Ecevit'i bekleyen... 
</HEADLINE>
<TEXT>

     Başbakan Ecevit'in bugün başlayacak Washington ziyaretinden beklentileri, Türk ve Amerikalı yetkililerle ayrı ayrı konuşunca, ortaya hem önemli benzerlikler, hem de nüanslar çıkıyor. 
     Baş benzerlik, Ankara ve Washington'ın ziyareti "başarılı" kılma konusundaki kararlılığında. İki taraf da, kritik konularda birbirine gereksinmesi olduğunun farkında iki taraf da ziyaretin özellikle Türk medyası ve kamuoyunda "olumlu" yankılanmasına önem veriyor iki taraf da, kendisi açısından "elzem" konularda, kısa vadede ortak bir anlayış ve somut adımlar için zemin oluşturmayı umuyor. 
     Bu konuları deşmeye başladığımızda ise, Ankara ile Washington'ın ziyaretle ilgili söylemlerindeki nüans belirginleşiyor. 
     
Irak sendromu mu      Türk yetkililerde, bir tür "Irak çekincesi" var. Hani Ecevit, ziyaretle ilgili ilk demeçlerinden birinde, "Irak konusunun ağırlık taşıyacağı anlaşılıyor" demişti ya, bu sonradan, iki tarafça da "şanssız bir demeç" sayıldı ve çok geçmeden, Türkler de, Amerikalılar da, ziyaretin "geniş gündemini" daha bir özenle vurgulamaya başladılar. 
     Şimdi Türk tarafı, hem ülkenin gereksinmeleri ışığında, hem de sanki biraz bu Irak sendromundan etkilenerek, "Ziyaretin baş önceliği, ekonomi" diyor. "Daha fazla ticaret" sloganını işliyor. Kotalarda artırım, tercihli ticaret, askeri borçların silinmesi gibi beklentilerden dem vuruyor. Heyette İsmail Cem ve Kemal Derviş'in yanı sıra, enerji ve dış ticaretten sorumlu bakanların da yeralması, gündemde ABD'nin hazine ve ticaret bakanlarıyla, IMF ve Dünya Bankası başkanlarıyla ikili görüşmelerin bulunması, Ecevit'in ABD Ticaret Odaları'nın yemeğinde konuşacak olması tabloyu tamamlıyor. 
     Öyle bir noktaya gelindi ki, son günlerde Irak'la ilgili soru sorduğum Türk yetkililerden bir çoğu lafa, "Şayet Amerikan tarafı meseleyi açarsa..." diyerek başladı. Amerikalılar'a gelince, onlar da "Tek konu, tabii ki Irak değil" diyorlar Başkan Bush'un Ecevit'i, Irak konusunda "ikna etmek" için buraya çağırdığı izleniminin Türk medyasına egemen olmasını istemiyorlar. 
     Bu karşılıklı titizliğin temelinde, Ankara'nın da Washington'ın da çok iyi bildiği, ancak pek ifade etmediği bir gerçek var Irak, ABD açısından Türkiye'nin önemini birinci derecede tanımlayan konu. Irak bağlamında, on yıldır ite kaka yürüyen işbirliği, Washington'ın gözünde, Ankara'nın diğer bütün ve bir çoğu çok önemli sayılan bölgesel fonksiyonlarından daha kritik. Irak'a yönelik her yeni siyasi, iktisadi ve askeri adımın başarısı için, Türkiye'nin katkısı "elzem" sayılıyor. Ve tabii, bu çok temel konuda, Ankara ile Washington, içten içe bir fikir çatışması içindeler. 
     
Kesin Çözüm ve Ara Dönem      Washington'ın kafasında Irak'la ilgili ne var 
     Benim, bu sütunda son iki aydır ısrarla yazdığım izlenim, değişmedi. Görebildiğim kadarıyla, Bush yönetimi, Saddam'ı devirmeye yönelik bir askeri müdahale fikrini kafasının bir köşesinde tutuyor. Ancak bu fikir, yönetim içindeki ve çevresindeki ateşli savunucularına rağmen, henüz kesin karara dönüşmedi. 
     Bunun nedenleri çok. Saddam'ı devirmenin askeri zorlukları, Irak'taki muhalefetin yeterince güçlü bir müttefik oluşturmaması, bölge ülkelerinin, Rusya'nın, Avrupa'nın itirazları önemli etken... Belki daha da önemlisi, Afganistan harekatının asıl amacına ulaşmaması, El Kaide ve Taliban liderlerinin yakalanamaması... Ayrıca, Saddam'dan kurtulmanın, anti - Amerikan terörün kökünün kazınması anlamına gelmeyeceği, hatta eğer ABD, enerjisini Irak'a karşı bir savaşa yoğunlaştırırsa, başka ülkelerdeki El Kaide hücrelerinin daha rahat hareket etmeye başlayabileceği biliniyor. Bush kabinesinin kilit bazı yetkilileri açıkça, "Önceliğimiz, Saddam değil" diyorlar. Somali'deki, Yemen'deki, güneydoğu Asya'daki El Kaide varlığı yok edilmeden girişilecek bir Irak harekatının, ABD'yi teröre karşı savaşında yalnızlaştıracağını vurguluyorlar. Bağdat ile 11 Eylül arasında doğrudan bağlantı kurulamaması, "En büyük terörist Saddam" argümanını ikinci planda bırakıyor. 
     Dolayısıyla ABD'nin, Irak'a karşı hemen bir savaş başlatacağı ve şimdi Bush'un Ecevit'i "Haydi bakalım, üsleri aç" demek için Washington'a çağırdığı kanısında değilim. Ancak işin, ABD'li yetkililerin ısrarla vurguladıkları ve Türkiye'de iyi anlaşılmadığından yakındıkları bir yönü var. ABD'nin, Saddam'ı devirmeye şu anda kalkışmaması, Saddam'ın ne yaptığına boş vermesi anlamına gelmiyor. Bir ABD'li diplomatın deyişiyle, "Irak'ta kesin çözümün alternatifi, atalet değil." 
     Washington, Saddam'ın elindeki kitle imha silahlarını ve bunları geliştirme potansiyelini "büyük tehdit" sayıyor ve Irak liderine, bu alanda hareket imkanı vermemeye kararlı. "Ara dönemde," Saddam'ın elini kolunu bağlayabilecek adımlar, örneğin askeri kullanıma açık her türlü malzemenin önünü kesecek, ticari kaçakları tıkayacak yeni bir yaptırımlar rejiminin hızla hayata geçirilmesi, ABD açısından önemli bir hedef. 
     İşte Ankara'nın bu alandaki tavrı da yakından izleniyor. Irak'a ikinci sınır kapısının açılmaması, kaçak ticaretin Saddam'ın cebine para akıtmaması, Ankara'nın yeni yaptırımlar rejiminin gerektireceği denetimlere destek vermesi ve Bağdat'a ticari seferler düzenlemekten geri durması, Washington açısından çok önemli. Kısacası, Ecevit'ten öncelikle beklenen "Kesin çözümden önce, ara dönemde Saddam'a karşı, kararlı bir müttefik tavrı." 
     
Ecevit'i rahatlatan adımlar      Türkiye'nin Irak'ın toprak bütünlüğünün korunması kaygısı ise, ABD'de biliniyor ve paylaşılıyor. Ankara'nın son dönemde, "Saddamcı" söylemden bir nebze uzaklaşması, bazı Türk diplomatlarının ve askerlerinin, "Saddam iktidarını, Irak'ın toprak bütünlüğünün yegane güvencesi" gibi algılamadıklarını yansıtan değerlendirmeleri, Washington'ı bir ölçüde rahatlattı. 
     Bu arada, Ecevit'i bu ziyarette epeyce rahatlatacak bambaşka adımlar da atıldı son dönemde Başta Derviş'in, ama aynı zamanda tüm koalisyonun Washington'da takdir edilmesine yolaçan iktisadi reformlar... Kıbrıs'ta diyalog sürecinin, Ankara'nın da ağırlığını koymasıyla yeniden başlaması ve Cem'in "2002'de çözümden yana" demecinin yarattığı olumlu hava... AGSP konusunda, Ankara ile Londra ve Washington arasında sağlanan mutabakat... 
     Eğer bu adımlar olmasaydı, diyelim ki Ecevit, bundan iki ay önce Bush'la buluşsaydı, emin olun, Washington'da kendisinin bekleyen havanın elektriği de bir başka olacaktı. 
     
     







Saddam'ı tanımak 


Amerika’ya Irak mesajı 


Washington'da Ecevit'i bekleyen... 


Washington’a giderken Başbakan’ın çantasındakiler 


Hukuk nedir, kime lazım olur 


Asparagas haberin şahı 


Ecevit'in Türkmen kartı 


Bizler Ali Veli Makinist .. 


Stanley Fischer'ın itirafları ve Derviş 


Kanun iyidir’ önemli olan uygulama’ 


</TEXT>
</DOC>
