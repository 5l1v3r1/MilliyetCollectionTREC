<DOC>
<DOCNO> 58982 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/25/son/sontur24.html </URL>
<DATE> 2001/12/25/ </DATE>
<TIME>  </TIME>
<AUTHOR>  </AUTHOR>
<HEADLINE>
İstanbul'da yağmur sele dönüştü... Utanç manzaraları... 
</HEADLINE>
<TEXT>

     İstanbul'u etkisi altına alan sağanak yağıştan Kağıthane'deki Cendere'nin taşması sonucu su basan fabrika ve evler ile kapanan yoldaki kurtarma ve su tahliye çalışmaları sürüyor. 
     Cendere'nin taşarak suyun fabrika, işyeri ve evlerin giriş katlarına dolması, Kağıthane ile Kemerburgaz arasındaki yolun da tamamen suyla kaplanması üzerine bölgeye, İstanbul İtfaiye Müdürlüğü'ne bağlı Fatih, Beyoğlu ve Kağıthane gruplarına bağlı personel ve araçlar ile İstanbul Büyükşehir Belediyesi ve Şişli Belediyesi'ne ait iş makineli ekipler gönderildi. 
     Olumsuz şartlar nedeniyle kısa süre sonra bölgeye, Sivil Savunma Müdürlüğü'ne ait 2 adet Zodyak bot ile İtfaiye Daire Başkanlığı'nın botları ve bir adet ''hoovercraft'' da sevk edildi. 
     Öncelikle fabrika, işyeri, ev ve araçlarda mahsur kalanları kurtarmak için çaba harcayan ekipler, bir yandan da Cendere Yolu'ndaki suyu tahliye ederek yolu ulaşıma açmaya çalışıyor. 
     Bu arada, İstanbul'un çeşitli semtlerindeki geçit altlarında da, su baskınları nedeniyle ulaşımda aksamalar meydana geldi. 
     
     Can kaybı yok 
     İstanbul Büyükşehir Belediye Başkanlığı İtfaiye Daire Başkanı Sabri Yalın, su baskını sonucu Burgaz Kaynak Suyu Fabrikası'nda mahsur kalan 6 kişinin kurtarıldığını bildirdi. 
     Halen Hamidiye Kaynak Suyu Fabrikası ile Burgaz Kaynak Suyu Fabrikası, BetonSA ve Organik Kimya fabrikaları ile civarında su baskınları olduğunu kaydeden Yalın, şöyle devam etti 
     ''BetonSA'nın 100 metre ilerisinde kısmi bir toprak kayması oldu. 
     Ancak bölgede şu ana kadar can kaybı yok. Bu bölgede 27 personelimiz, kurtarma araçlı 3, Zodyak botlu 2 ve hoovercraftlı bir ekibimiz de çalışıyor.'' 
     
     Sorun yaşanan yerler 
     İstanbul Büyükşehir Belediyesi Ulaşım Daire Başkanı Rafet Bozdağ da kentin birkaç günden bu yana şiddetli şekilde yağmur aldığını belirterek, yağışlar dolayısıyla kanalizasyon sistemlerinde tıkanma ve taşmalar, altyapı yetersizliği olan bölgelerde göllenmeler ve derelerde taşmaların meydana geldiğini bildirdi. 
     Kentin çeşitli bölgelerinde Büyükşehir Belediyesi'nin, İSKİ, Yol Bakım Onarım Müdürlüğü ve İtfaiye Müdürlüğü'ne bağlı yaklaşık 100 ekibin çalışmalarını sürdürdüğünü anlatan Bozdağ, şehirde ulaşımın kesintiye uğradığı bir noktanın bulunmadığını söyledi. 
     Özellikle sorun yaşanan yerlerin Cendere Vadisi, Davutpaşa, Kemerburgaz, Güneşli, Avcılar girişi ile Boğaz, Haliç, Kartal, Pendik ve Tuzla başta olmak üzere her türlü sahil yolları olduğunu belirten Bozdağ, Cendere, Davutpaşa, Avcılar girişi ve sahil yollarında ulaşımın bir veya iki şeritten kontrollü olarak sağlandığını bildirdi. 
     Cendere Vadisi'nde çok çetin bir çalışmanın yapıldığını da kaydeden Bozdağ, ''Burada mahsur kalınan bölgeler vardı, bu bölgelere gerek itfaiye ekipleri, gerekse Yol Bakım Onarım Müdürlüğü'nden giden iş makineleriyle müdahale edildi. Mahsur kalan insanlar kurtarıldı. 
     Herhangi bir can ve mal kaybı söz konusu değil'' diye konuştu. 
     Bozdağ, çalışmalara Büyükşehir Belediyesi Trafik Müdürlüğü, İşletmeler Müdürlüğü, Park ve Bahçeler Müdürlüğü ekiplerinin de kendilerine düşen oranda katkıda bulunduğunu dile getirerek, ekiplerin faaliyetlerinin sistemli bir şekilde sürdürüleceğini sözlerine ekledi. 
     Dere yatağının yönü 
     İstanbul Büyükşehir Belediyesi Çevre Koruma Daire Başkanı Başkanı Mustafa Öztürk ise Cendere'deki sorunun 30-40 yıllık bir mesele olduğunu bildirdi. 
     Dere yatağına fabrika ve tesisler kurulduğu için dere yatağının yönünün değiştiğini ifade eden Öztürk, ''Yani düz inen Cendere yatağı, üzerine kurulan fabrika ve tesislerle kıvrımlı hale geldi. Hatta 30-40 derecelik kıvrımlar oluştu. Bu nedenle kıvrım noktalarındaki tesisleri su basıyor'' dedi. 
     Cendere'de 1995 ile 1996 yıllarında yaklaşık 140'a yakın fabrika olduğunu, bunlardan yaklaşık 100'ünün atık sularını dereye boşalttıkları, malzemelerini dere yatağının üzerine bıraktıkları gerekçesiyle kaldırıldığını ifade eden Öztürk, şu anda bölgede 40'a yakın fabrika kaldığını bildirdi. 
     Özellikle 5-6 fabrikanın belli bölümlerinin sökülmesi gerektiğini anlatan Mustafa Öztürk, ''Bunun, dere ıslah çalışmaları yapıldığında olması gerekiyordu. Dere, fabrikaların bu bölümleri söküldüğü zaman eski düz yatağına kavuşacak. Ancak derenin ıslahı, Büyükşehir Belediyesi'nin sorumluluk alanında değil. Valilik tarafından başka bir firmaya ihale edilmiş, o firma da gerektiği gibi çalışmıyor'' diye konuştu. 
     






</TEXT>
</DOC>
