<DOC>
<DOCNO> 82253 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/05/son/soneko11.html </URL>
<DATE> 2002/05/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Bakkallar bir günlüğüne kepenk kapatacak 
</HEADLINE>
<TEXT>

     Sanayi ve Ticaret Bakanı Ahmet Kenan Tanrıkulu, kamuoyunda ''Hipermarket Yasası, Büyük Mağazalar Yasası'' diye bilinen yasa ile ilgili olarak, ''Bakanlık olarak kesinlikle büyük mağazalara, bu tip gelişme trendine karşı noktada değiliz'' dedi. 
     Bakan Tanrıkulu, Türkiye Bakkallar ve Bayiler Federasyonu'nun 22. 
     Olağan Genel Kurulu'nda yaptığı konuşmada, esnaf ve sanatkarların, Esnaf ve Sanatkarlar Odaları'na 31.12.2001 tarihine kadar olan yıllık aidat borcu ve cezalarının affedilmesine yönelik tasarının hazırlandığını ve TBMM'ye sevkedilmek üzere olduğunu anlatırken, ''Yaklaşık 100 trilyonluk ilave kaynağı sizlere getirmiş olacağız'' dedi. 
     Tanrıkulu, esnaf ve sanatkarların kredi-kefalet kooperatifleri vasıtasıyla Halk Bankası'ndan kullandığı kredilerden dolayı kooperatiflere olan takipli borçlarının yüzde 55 faiz ile ödenebilmesi imkanının getirildiğini de kaydetti. 
     Tanrıkulu, kamuoyunda Büyük Mağazalar Yasası diye bilinen tasarıya da değinirken, Bakanlık olarak kesinlikle bu mağazalara ve bu tip gelişme trendine karşı olmadıklarını bildirirken, ''Bunu bir kere daha bu kürsüden ifade etmiş olalım. Çünkü farklı yerlerde, farklı şekilde yansıtılıyor'' dedi. 
     Büyük mağazaların bir düzen içinde, AB ülkelerinde, ABD'de ve diğer gelişmiş ülkelerde olduğu gibi bir tertip, düzen, sistematik içinde, belli bir kurallar zinciri içinde açılmasını hizmet etmesini istediklerini anlatan Tanrıkulu, bu konunun trafikten, çevreye, şehircilik anlayışına kadar başka birçok konuyu da ilgilendirdiğini söyledi. Tanrıkulu, ''Dolayısıyla bununla ilgili çalışmaların bir düzene konması lazım'' dedi. 
     Büyük Mağazalar Yasa Tasarısı'nda eksik rekabetin düzenlenmesine yönelik bir hüküm eklendiğini belirten Tanrıkulu, daha önce hazırlanan tasarıda böyle bir maddenin bulunmadığını kaydetti. Tanrıkulu, şöyle devam etti 
     ''Böylece ödeme planı ve programına bir tertip, düzen getirmiş olduk. Tasarı, başka ülkelerdeki benzer örnekleri Türkiye'ye getirerek yaptığımız bir çalışma. Dolayısıyla biz eski köye yeni adet getirmiş olmuyoruz. 
     Bu konunun sosyal ve ekonomik yönü var. Bu tip olumsuzlukları kısmen de olsa gidermek için bu yasa tasarısını hazırladık ve bunun da arkasında duracağız. Meclis'teki bütün siyasi partilerden bu konuda destek istiyoruz. Sizlerden de bunla ilgili bütün çalışmalarda destek bekliyorum.'' 
     
     BAKKALLARDAN KEPENK KAPATMA KARARI 

     Türkiye Bakkallar ve Bayiler Federasyonu Başkanı Bendevi Palandöken de konuşmasında, Türkiye Odalar ve Borsalar Birliği'nin TOBB Genel Kurulu'nun olduğunu hatırlatarak, şöyle konuştu 
     ''Reel sektör, reel sektör diyorlar, biz sanal sektör müyüz Bizi canlı canlı mezara gömsünler o zaman. 
     Ellerini vicdanlarına koysunlar, bu ülkede sıkıntıda siyasetçileri kendi tayin etti gibi gösteren işadamları sıkıntı bittiği zaman en güzel payı alıyorlar. Allah gözlerini doyursun, açın halinden tok ne anlar '' Palandöken, hipermarketlerin açılması ile bakkalların sorunlarının daha da arttığını kaydederken, sorunlarına dikkat çekmek amacıyla delegelere yönelik olarak, ''Eğer bir genelge yayınlanırsa bakkalınızı 1 günlüğe kapatır mısınız Bir günlük eylem yapmayı oylarınıza sunuyorum'' derken, delegeler coşkulu alkışlarla kararı desteklediklerini ifade etti. Daha sonra, eylem kararının tarihinin belirlenme yetkisinin Başkan Bendevi Palandöken'e verildiği karar, oybirliği ile alındı. 
     





</TEXT>
</DOC>
