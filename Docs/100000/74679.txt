<DOC>
<DOCNO> 74679 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/26/son/sondun30.html </URL>
<DATE> 2002/03/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Afganistan depremi için uluslararası yardım çabaları hızlandı 
</HEADLINE>
<TEXT>

     Afganistan'da kurulan geçici hükümetin Başbakanı Hamid Karzai'nin sözcüsü, dün gece kuzeydeki Baglan eyaletinin başkenti Nahrin kentinde meydana gelen depremde 1000-2000 kişinin öldüğünü söyledi. 
     Karzai'nin sözcüsü Yusuf Nuristani, ellerinde çelişkili rakamlar olduğunu söyleyerek, ''Evet gelen bilgilerde belirtilen ölü sayısında çelişki var, ancak Baglan eyaleti için ölü sayısı 1000-2000 arasında'' dedi. 
     Fransız özel yardım kuruluşu ACTED de Kabil'in 140 kilomere kuzeyinde bulunan Nahrin yakınlarındaki personelin tahminlerine dayanarak, depremde yaklaşık 1200 kişinin öldüğünü bildirdi. 
     ABD'nin Afganistan Özel Temsilcisi Zalmay Halilzad ise gazetecilere yaptığı açıklamada, Afganistan'daki geçici yönetimin başkanı Hamid Karzai'den alınan bilgilere göre ölü sayısının 1800'ü bulabileceğinin tahmin edildiğini kaydetti. 
     BM'nin Cenevre'deki sözcüsü de Afgan yetkililerinin kendilerine, depremde toplam ölü sayısının 4800'e yükselebileceğini bildirdiğini açıklamıştı. 
     Merkezi Pakistan'da bulunan Afgan İslami Haber ajansı AIP'de bir Afgan hükümet yetkilisine dayanarak verilen haberde, dün geceki depremde 1800 kişinin hayatını kaybettiği belirtilmiş, Afganistan Savunma Bakanlığı yetkilisi Mira Can da yıkıntılar arasından 600 ceset çıkarıldığını söylemişti. 
     Bu arada, bir Afgan komutan, Nahrin'de 1500-2000 kişinin kayıp olduğunu bildirdi. 
     Bölgedeki bir başka askeri yetkili de cep telefonuyla yaptığı açıklamada, çok sayıda yaralı bulunduğunu ve bunları hastaneye taşıyacak helikopter bulunamadığını söyledi. 
     
     Yardım çabaları 
     Afganistan'daki Uluslararası Güvenlik Destek Gücü ISAF , BM ve sivil toplum örgütlerinin katılımıyla acil toplantı yapıldığı ve kurtarma çalışmalarının organizasyonunun ele alındığı belirtildi. 
     Toplantıda zaten bölgede bulunan Fransız yardım kuruluşu ''Acted''ın Afganistan koordinatörü Sebastien Trives'ın, bölgedeki arama kurtarma çalışmaları ve gelen yardımların dağıtımında koordinasyonun sağlanmasından sorumlu kılındığı, ISAF'ın da en kısa sürede helikopterle acil tıbbi yardım dahil 6 tonluk yardım malzemesi göndermesi kararına varıldığı belirtildi. 
     Afgan hükümetinin ABD ve Rusya'dan yardım isteme kararı aldığı, Rusya Acil Durumlar Bakanlığı'nın bölgeye ''uçan hastane'' gönderme teklifinde bulunduğu ve uçağın nereye ineceği konusunda yanıt beklediği belirtilirken, ISAF'ın yaralıları Baglan ve Kunduz'daki hastanelere taşıması kararlaştırıldı. 
     
     Almanya yardım teklif etti 
     Bu arada, Almanya Dışişleri Baknalığı'ndan yapılan yazılı açıklamada, Berlin yönetiminin depremle sarsılan Afganistan'a yardım teklifi sundu. 
     Açıklamada, Alman Dışişleri Bakanı Joschka Fischer'in, Afganistan Dışişleri Bakanı Dr. Abdullah Abdullah'a Almanya adına taziyelerini sunduğu ve acil yardım önerisini ilettiği duyuruldu. 
     Öte yandan, geçici Afgan hükümetinin Sağlık Bakanı Süheyla Sıddık'ın bölgeye gittiği, İçişleri Bakanı Yunus Kanuni'nin de mültecilerden sorumlu bakan ile bölgeye gitmesinin beklendiği kaydedildi. 
     Türkiye'ye Perşembe günü gelmesi beklenen Başbakan Hamid Karzai'nin ise yarın bölgeyi ziyaret edeceği belirtiliyor. 
     






</TEXT>
</DOC>
