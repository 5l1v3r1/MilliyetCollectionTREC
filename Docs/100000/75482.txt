<DOC>
<DOCNO> 75482 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/30/son/sondun03.html </URL>
<DATE> 2002/03/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Arafat CNN muhabiri Christian Amanpour'u haşladı 
</HEADLINE>
<TEXT>

     Filistin lideri Yaser Arafat, CNN muhabiri Christian Amanpour'u, İsrail'in tarafını tutmakla suçladı. 
     Arafat, CNN televizyonu ile yaptığı bir röportaj sırasında, Amanpour'un, ''Filistinli militanları dizginlemek için ne yaptığı'' yönündeki sorusunun ardından sinirlenerek, röportajı aniden kesti. 
     Filistin lideri, Amanpour'un sorusuna verdiği yanıtta, ''General Yaser Arafat ile konuşurken doğru davranmalısınız. Bu sorularla, İsrail işgali ve İsrail'in işlediği suçların getirdiği terörist faaliyetleri haklı çıkarıyorsunuz. Adil olun. Teşekkür ederim, hoşçakalın'' ifadelerini kullandı. 
     Arafat, cep telefonundan yaptığı açıklamada ayrıca, İsrail güçlerinin, karargahına ateş açtığını ve 7 binayı yıktığını belirterek, ''Bize karşı, Amerikan silahlarını kullanıyorlar'' dedi. 
     Bu arada, ABD Dışişleri Bakanı Colin Powell'ın, İsrail Başbakanı Ariel Şaron, Filistin lideri Yaser Arafat, Arap Birliği Genel Sekreteri Amr Musa, BM Genel Sekreteri Kofi Annan ve ABD Ortak Savunma ve Dış Politika Yüksek Temsilcisi Javier Solana ile telefon görüşmeleri yaptığı bildirildi. 
     Üst düzey bir yetkili, Powell'ın, Arafat ile görüşmesinin sert geçtiğini ve Filistin liderine, dün gece Ortadoğu'daki duruma ilişkin yaptığı açıklamayla benzer mesajlar verdiğini söyledi. 
     Öte yandan Libya lideri Muammer Kaddafi, ''Arap ülkelerinin, Filistinlileri korumak için Filistin topraklarına asker göndermesi gerektiğini'' belirtti. 
     Kaddafi, El Cezire televizyonuna yaptığı açıklamada, Filistinlileri İsrail güçlerinden korumak için, Mısır ordusunun Gazze Şeridi'ne ve Ürdün askerlerinin de Batı Şeria'ya girmesi gerektiğini söyledi. 
     Filistinlilerin İsrail tanklarından korkmaması ve kuşatma altındaki binaların çevresinde oturma eylemleri yapmaları gerektiğini ifade eden Kaddafi, Arap liderlere, önceki gün onaylanan barış girişimini iptal etmeleri çağrısında bulundu. 
     






</TEXT>
</DOC>
