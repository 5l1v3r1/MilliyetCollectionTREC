<DOC>
<DOCNO> 59735 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/30/son/sonspo02.html </URL>
<DATE> 2001/12/30/ </DATE>
<TIME>  </TIME>
<AUTHOR>  </AUTHOR>
<HEADLINE>
3 büyükler 2002'ye sıkıntılı giriyor... 
</HEADLINE>
<TEXT>

     Türk sporunun ''3 Büyükler''i olarak adlandırılan Beşiktaş, Fenerbahçe ve Galatasaray, 2002 yılına sıkıntılı giriyor. 
     Ülkede yaşanan ekonomik kriz nedeniyle 2001 yılını sıkıntılı bitiren her 3 kulüp, 2002'ye de umutla bakamıyor. 
     
     Mart'ta seçim var 
     Beşiktaş, Fenerbahçe ve Galatasaray kulüplerinin Mart ayı içinde yapılacak olağan genel kurul seçimlerinde, kulüp başkanları ve yönetimler hayli terleyeceğe benziyor. 
     Beşiktaş'ta Serdar Bilgili, Fenerbahçe'de Aziz Yıldırım, Galatasaray'da da Mehmet Cansun başkanlığındaki yönetimler, görev sürelerini 2'şer yıl daha uzatabilmek için genel kurul üyelerinin huzuruna çıkacak. 
     
     Beşiktaş'ta Daum'un durumu 
     Birinci Süper Futbol Ligi'nin ilk yarısını maç fazlası ve averajla lider kapatan Beşiktaş, 2002 yılına uzun süredir ayrı kaldığı şampiyonluğu yaşayabilmek umuduyla giriyor. 
     Siyah-beyazlı takım, bir yandan İspanya Ligi takımlarından Real Sociedad ile anlaşan, ancak sakatlığı nedeniyle transferine ara verilen Nihat Kahveci'den gelecek parayla transfer yapmanın yollarını ararken, diğer yandan da teknik direktör Christoph Daum'un halen Almanya'da süren kokain davasının sonucunu merakla bekleyecek. 
     
     Fenerbahçe'de teknik adam sorunu... 
     Fenerbahçe'yi 2002 yılında bekleyen en büyük sıkıntı ise teknik direktör sorunu olacak. 
     2001'nin özellikle son döneminde aldığı başarısız sonuçlarla 
     camiayı üzen sarı-lacivertli ekipte, Mustafa Denizli ile yolların ayrılmasının ardından, gözler yeni gelecek teknik direktörü çevrildi. Sarı-lacivertlilerde bir yandan yeni teknik direktör arayışları sürdürülürken, diğer yandan da yeni gelecek hocanın takıma sağlayacağı uyum merakla bekleniyor. 
     
     Galatasaray da sıkıntılı 
     Galatasaray'da ise 2001'in son günlerinde yönetim kurulunda yaşanan uyumsuzluk ve teknik heyete zaman zaman duyulan güvensizlik, camiayı 2002'nin ilk günlerinde uğraştıracağa benziyor. 
     Özellikle kulüp başkanı Mehmet Cansun ile ikinci başkan Fatih Altaylı arasında zaman zaman yaşanan görüş ayrılıkları, her başarısız sonucun ardından teknik direktör Mircea Lucescu'ya duyulan güvensizlik, takımdaki eski futbolculara karşı alınan tavır, sarı-kırmızılı camiayı bekleyen tehlikeler arasında yer alıyor. 
     
     Transfer terletecek 
     Ekonomik kriz nedeniyle mali açıdan sıkıntılı bir dönem geçiren '3 Büyükler'', sezon sonunda sözleşmesi bitecek futbolcular nedeniyle de bir hayli terlemeye aday görülüyor. 
     Beşiktaş, Fenerbahçe ve Galatasaray'da, sözleşmesi bitecek futbolcularla yeniden anlaşmak isteyecek ve kadrosuna yeni oyuncular katmayı amaçlayacak yöneticileri sıkıntılı bir dönem bekliyor. 
     






</TEXT>
</DOC>
