<DOC>
<DOCNO> 50556 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/04/son/sondun14.html </URL>
<DATE> 2001/11/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Papandreu "Rum kesiminin AB üyeliği artık bir gerçek" 
</HEADLINE>
<TEXT>

     Yunanistan Dışişleri Bakanı Yorgo Papandreu, Kıbrıs Rum kesiminin AB üyeliğinin ''artık bir gerçek'' olduğunu, ''Türkiye'nin KKTC aracılığıyla bu sürece ya katkıda bulunmak ya da gelişmeleri olduğu şekilde kabul etmek'' durumunda olduğunu savundu. 
     Papandreu, Atina'da yayımlanan Tipos Tis Kiriakis Gazetesi'nde yer alan demecinde, Dışişleri Bakanı İsmail Cem'in Kıbrıs konusundaki açıklamalarıyla ilgili bir soru üzerine, ''Bu konuda çok açık ve seçik beklentiler vardır. Kıbrıs Rum kesimi AB üyeliğine kabul edilmektedir'' dedi. Avrupa Birliği AB Komisyonu Başkanı Romano Prodi ile genişlemeden sorumlu komisyon üyesi Günter Verheugen'ın son açıklamalarının AB'nin bu konudaki niyetini açık bir şekilde ortaya koyduğunu belirten Papandreu, ''Türkiye, Kıbrıslı Türklerin üyelik öncesi müzakerelere katılımlarıyla katkıda bulunabilir ya da Kıbrıs'ın Rum kesimi üyeliğini olduğu şekilde kabul edebilir'' diye konuştu. 
     Papandreu, Türk-Yunan ilişkileri konusunda, iki ülke arasında barışın tek yol olduğunu, son iki yılda kaydedilen yakınlaşmanın her iki tarafa da olumlu etkileri olduğunu belirtti. Papandreu, ''Bugün olduğu gibi, dünyada art arda ortaya çıkan krizlerden sonra, sanırım her iki ülke hükümetleri ve halkları, aralarında Kıbrıs gibi konularda farklı görüşler olmasına karşın sadece barışçı bir yol izleyebileceklerinin daha çok farkına varmaktadırlar'' dedi. 
     






</TEXT>
</DOC>
