<DOC>
<DOCNO> 53452 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/21/son/sontur17.html </URL>
<DATE> 2001/11/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Devlet Bakanı Gürel'den ANAP'lı Mumcu'ya ağır eleştiri 
</HEADLINE>
<TEXT>

     Devlet Bakanı Şükrü Sina Gürel, 2002 yılının, bütün zorlukların aşıldığı yıl olacağını belirterek, 
     ANAP Genel Başkan Yardımcısı Erkan Mumcu'nun açıklamalarıyla ilgili değerlendirmesinde, ''Cehalet ve olgun insan olmamak kötü sonuçlar veriyor. Ama yarı cahil olmak ve hiçbir kişisel olgunluğa sahip olmamak birlikte olunca, çok daha kötü sonuçlar veriyor'' dedi. 
     Kırıkkale Üniversitesi'nce düzenlenen seminere katılmak için gelen Bakan Gürel, Kırıkkale Valisi Behiç Çelik'le, Belediye Başkanı Mustafa Tekdoğan'ı makamlarında ziyaret etti. 
     Daha sonra parti il binasına giden Gürel, burada DSP İl Başkanı Burhan Birinci'nin, ''İçinde bulunduğumuz ekonomik kriz nedeniyle halktan sürekli eleştiri alıyoruz'' demesi üzerine, şunları söyledi 
     ''Ülke zor bir dönemden geçiyor. Ama iyi ki uyumlu bir koalisyonla çalışıyoruz. Bu koalisyon hem de sayın genel başkanımızın önderliğinde geçiyor, başbakanlığında geçiyor. O da Türkiye için bir şans. Bu zor dönem, geçmişin kötü birikimleri. Zaten bu dönem yaşanacaktı, dünyadaki gelişmeler de bunu gösteriyordu. Dünyada genel bir durgunluk vardı. Biz de geçmişin birikimlerinden kaynaklanan bunalımı yaşıyoruz. 
     Ama çok şükür aşıyoruz. Şunu söyleyebilirim ki 2002 yılı bütün zorlukların aşıldığı yıl olacak.'' Gürel, ANAP Genel Başkan Yardımcısı Erkan Mumcu'nun son açıklamalarıyla ilgili basın mensuplarının sorularını yanıtlarken de, ''Bu konuda bir şey söylemek istemiyorum. Ancak genel olarak şunu söyleyeyim. Cehalet ve olgun insan olmamak kötü sonuçlar veriyor. Ama yarı cahil olmak ve hiçbir kişisel olunluğa sahip olmamak birlikte olunca, çok daha kötü sonuçlar veriyor '' dedi. 
     






</TEXT>
</DOC>
