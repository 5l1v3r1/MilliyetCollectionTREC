<DOC>
<DOCNO> 61740 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/11/yazar/zbirand.html </URL>
<DATE> 2002/01/11/ </DATE>
<TIME>  </TIME>
<AUTHOR> M. Ali BİRAND  </AUTHOR>
<HEADLINE>
İslam’a dayalı politika yasak... 
</HEADLINE>
<TEXT>

     nayasa Mahkemesi’nin, Ak Parti Genel Başkanı Tayyip Erdoğan ile ilgili kararının ne demek istediğini siz anlayabildiniz mi 
     Ben anlamadım. 
     Benim gibi çok kimsenin de kafası karışmış. 
     Anayasa Mahkemesi’nin açıklaması, kararın tek oy farkla çıkışı ve medyaya yansıma şekli de kafa karışıklığının yaygınlığını gösteriyor. 
     Aslında, mahkeme başkan yardımcısının da dediği gibi, alınan kararın hukuk veya demokrasi ile bir ilgisi yok. Bu, siyasi bir karardır ve hukuki bir kılıfa oturtulmak istenmektedir. 
     Hukukçular da aynı görüşte. Kimse çıkıp, bu kararı destekleyemiyor. Anayasa Mahkemesi’nin, Anayasa’daki maddelere dayanarak bu kararı almak zorunda kaldığının altı çiziliyor ve Anayasa’nın değişmesi gereği üzerinde duruluyor. 
     Ben Anayasa Mahkemesi’ni, sadece Anayasa’daki maddelere bakıp ona göre karar veren bir kurum saymam. Amerika’nın Yüce Mahkemesi gibi, Anayasa’yı yorumlayan ve yeni içtihatlar getiren bir kurum olarak görürüm. 
     Bu açıdan bakıldığında, Anayasa Mahkemesi’nin son derece önemli bir değerlendirme yaptığı sonucunu çıkarıyorum. 
     Buna göre de mahkeme bu kararıyla 28 Şubat’ta Türkiye’de, 11 Eylül’de de dünyadaki gelişmelerin izlerini ortaya çıkarıyor. 
     Türkiye açıkça, politika yaparken İslam’ın kullanılamayacağını ortaya koyuyor ve bunun sınırlarını daha da kısıtlıyor. 
     İslam politize edilmeyecek. 
     Politika yaparken din unsuru bir araç haline getirilemeyecek. Türban bir simgeye dönüştürülemeyecek. 
     Anayasa Mahkemesi bu şekilde, politikanın sınırlarını netleştiriyor. 
     Türkiye’de politika yapmak isteyenler, ülkenin yönetimine talip olanlar, bundan böyle kurallara ve sınırlara dikkat etmek zorunda kalacaklar. 
     
Kürtçülük için de aynı koşullar geçerli...      Sadece İslami akımlar için değil, Kürtçülük konusunda da aynı kural ve kısıtlamalar geçerli. 
     Türkiye, etnik ayrımcılığa dayanan parti kurulmasını veya siyaset yapılmasını istemiyor. 
     Bundan dolayı da HADEP mercek altına yatırılıyor. 
     Bölgenin sorunlarını ortaya koyabilirsiniz, ancak Kürtleri bayrak yapıp Kürtçülük yapamazsınız. 
     Türkiye Cumhuriyeti’nin bu iki konudaki tutumu özellikle 11 Eylül’den sonra daha da katılaştı. Eskiden, özellikle AB’den, insan hakları ve demokrasi adına gelen baskılar Türkiye’nin bu konulardaki tutumunu etkiliyordu. Artık, bu unsur da ortadan kalktı. 
     Bundan sonraki uygulamalarda, konulan bu sınırların çokta zorlanmamasında yarar vardır. İşin ilke yönü, anlayışla karşılanabilir ancak, abartıya girildiği taktirde tepkileri de tahrik edebilir. 
     Hem politikacılarımızın, hem de uygulayıcılarımızın sözlerini ve adımlarını dikkatle atmaları gerekiyor. Ülke son derece duyarlı ve heran kırılabilecek bir dengeye oturdu. 
     Eğer oyunu iyi oynayabilir, kuralları aşırı kısıtlamalara götürmeden uygulayabilirsek hepimiz rahat ederiz. Aksi halde, eski kavgalı günlere geri döneriz... 
     
     







Anayasal yargı 


Hedef saptırma 


Ecevit, Derviş'e güveniyor 


Tayyip, Alkin ve hukukun ipine sarılmak 


Köykent... Nihayet. 


PKK’yla ittifak büyük hataydı 


Paran yoksa iş de yok 


Bankalara desteğe tepkinin nedeni 


Dış konularda yeni sesler 


Kemal Derviş ve suçluluk kültürü’ 


Ecevit'in Amerika gezisinde ne olacak 


Patlıcanın dalkavukları... 


AK Parti'nin ABD çıkarması 


TOBB - THY - DHMİ ortaklığı, AB mevzuatına uymuyor 


İhtiyatsız kadınlar 


Üretemeyen toprak sahibine IMF’den bahşiş’ 


</TEXT>
</DOC>
