<DOC>
<DOCNO> 54588 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/28/son/sontur09.html </URL>
<DATE> 2001/11/28/ </DATE>
<TIME>  </TIME>
<AUTHOR>  </AUTHOR>
<HEADLINE>
''Irak'a harekat hakkında yeni değerlendirmeler gündeme gelebilir'' 
</HEADLINE>
<TEXT>

     Milli Savunma Bakanı Sabahattin Çakmakoğlu, ''biz Irak'ta bir harekatı arzulamadığımızı yetkili ağızlardan tekrar tekrar söyledik ama yeni şartlar, yeni değerlendirmeleri gündeme getirebilir'' dedi. 
     Çakmakoğlu, TÜBİTAK'ta düzenlenen ''Savunma sanayiinin sorunları'' konulu seminerden çıkışta, gazetecilerin sorularını yanıtladı. 
     Çakmakoğlu, Irak ile ilgili, ABD Dışişleri Bakanı Colin Powell'ın gelişinde ele alınacak konulara ilişkin soruları yanıtlarken, ''yeni şartlar'' ifadesinin ne anlama geldiğine ilişkin bir soruya karşılık, ''bu, genel manada söylediğim bir sözdür, özel bir bilgi ve manaya dayalı değildir'' diye konuştu. 
     Çakmakoğlu, bir başka soru üzerine, Avrupa Güvenlik ve Savunma Politikası konusundaki görüşmelerin halen devam ettiğini, görüşme süreci devam ederken herhangi bir beyanda bulunmanın yanlış olacağını belirtti. Çakmakoğlu, ''bir ilerleme var ama bizi tam tatmin edici, bizi etkin konuma getirici talebimizle ilgili görüşme süreci devam ediyor'' şeklinde konuştu. 
     Bakan Çakmakoğlu, Afganistan'a gönderilecek Türk askerleri konusunun Avrupa Güvenlik ve Savunma Politikası AGSP ile ilgili olup olmadığının sorulması üzerine, bu durumun AGSP ile ilgili olmadığını, tamamiyle, Afganistan'daki sürekli gelişme ve oluşturulmaya çalışılan yeni yönetimle ilgili olduğunu vurguladı. 
     Çakmakoğlu, ''biz, güvenlik ve iç barış sağlandıktan sonra görev almayı düşünmüştük, bu görüş devam ediyor'' dedi. 
     






</TEXT>
</DOC>
