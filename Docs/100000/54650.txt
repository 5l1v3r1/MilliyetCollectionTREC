<DOC>
<DOCNO> 54650 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/29/spor/bbas.html </URL>
<DATE> 2001/11/29/ </DATE>
<TIME>  </TIME>
<AUTHOR>  </AUTHOR>
<HEADLINE>
HEP BAYRAM 80-67 
</HEADLINE>
<TEXT>

Basketbol Milli Takımı, 12 bin seyircinin muhteşem desteğiyle Ukrayna engelini de aştı. Ay - Yıldızlı ekip üç maçta aldığı üç galibiyetle, Litvanya ile zirveye ortak oldu 
     12 Dev Adam, 2003 Avrupa Şampiyonası Elemeleri’nde yükselen grafiğini Ukrayna karşısında da sürdürdü, 80 - 67 gibi farklı bir skorla üçte üç yaptı. Karşılaşmaya müthiş bir tempoyla giren ve henüz ilk devrede 21 sayılık farka ulaşan Millilerimiz, devreyi de 42 - 29 önde kapadı. Üçüncü çeyrekte oyunda dengeyi kuran Ukrayna, dördüncü periyodun başında farkı 7 sayıya kadar indirdi. 
     AY - Yıldızlı ekibimiz son periyodda yine coştu, Asım, İbrahim ve Mehmet’le farka koştu. Milliler bu sonuçla Litvanya ile birlikte zirveye oturdu. Karşılaşmayı spor ve sanat dünyasının ünlüleri de izledi. Ayrıca Milli Takım’a destek vermek üzere Abdi İpekçi Salonu’nu hınça hınç dolduran 12 bin basketbolsever, devre arasında da maçı izleyen Grekoromen Güreş Milli Takımı’nı alkışladı. 
     
Bayanlar dağıldı      29. Avrupa Bayanlar Basketbol Şampiyonası yarı final elemelerinde Ay - Yıldızlı ekibimiz, deplasmanda Polonya’ya farklı yenilerek, gruptaki ilk mağlubiyetini aldı. E Grubu’nda mücadele veren A Milli Takımımız, üçüncü sınavında etkisiz bir oyun ortaya koydu ve rakibine 86 - 58 teslim oldu. Lubin kentindeki karşılaşmada bayanlarımız, maçın ilk yarısını da 46 - 28 geride tamamladı. Bayan Milli Takımımız, daha önce sahasında Bulgaristan ve Ukrayna ile oynadığı iki maçı da kazanmayı başarmıştı. 
     



 SPOR 
























</TEXT>
</DOC>
