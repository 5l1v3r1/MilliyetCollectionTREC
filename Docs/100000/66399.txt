<DOC>
<DOCNO> 66399 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/07/son/sondun24.html </URL>
<DATE> 2002/02/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Amerikalı atlet çölde at ile yarıştı ve kazandı... 
</HEADLINE>
<TEXT>

     Çölde ata karşı yarışan ve kazanan, 42 yaşındaki Amerikalı atlet Tom Johnson, aynı zamanda sıcak, rüzgar 
     ve kumla mücadele ettiğini ve güçlükle kazandığını söyledi. 
     Birleşik Arap Emirlikleri'nde BAE yayımlanan Khaleej Times gazetesinin haberine göre, çölde Amerikalı binici Jennifer Nice'ın bindiği ''Burak'' isimli atla 80 km'lik yarışı 10 saniye farkla kazanan 42 yaşındaki Amerikalı atlet Tom Johnson, ''Kuma, rüzgara sıcağa ve kumullara karşı başı boş develerin arasında koştuk. Son metrelerde arkama baktım Burak yaklaşıyor. Bütün gücümle hamle yaptım'' dedi. 
     Johnson'ın 5 saat 45 dakikada bitirdiği yarışı, Birleşik Arap Emirlikleri Devlet Başkanı Şeyh Zeyd Bin Sultan El Nahayan düzenledi. 
     Devlet Başkanı Nahayan'ın oğlu Şeyh Mansur Bin Zeyd, 12 yaşındaki Burak'ın sahibi. 
     BAE'nin başkenti Abu Dabi yakınında El Vatba yarış yolunda yapılan koşunun ilk 35 kilometresinde Johnson çok ağırdan giderek yarışın son kısmına gücünü sakladı. 
     Ortadoğu'da ilk kez yapılan böyle bir yarışta ''Rambo'' gibi koşan Johnson, atların uzun koşuda uzun dinlenme zorunluluğundan ötürü yarışı kazandı. 
     Binici Nice'ın atı Burak, iki kez veteriner denetiminde yarımşar saat dinlendi. Atın 1 saatlik dinlenmesi Johnson'un işine yaradı. 
     






</TEXT>
</DOC>
