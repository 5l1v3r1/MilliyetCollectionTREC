<DOC>
<DOCNO> 92520 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/28/dunya/dun01.html </URL>
<DATE> 2002/06/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Laiklik kararı’ ABD’yi karıştırdı 
</HEADLINE>
<TEXT>

Amerikan okullarında her sabah okunan anttaki Tanrı’ sözü, federal mahkemede, laikliğe aykırı’ bulununca ABD ayağa kalktı 
     YASEMİN ÇONGAR Washington 

     Başkanlarının göreve başlama yeminini "Tanrım bana yardımcı ol" sözleriyle bitirdiği, parasında "Tanrı’ya güveniriz" yazan ve Kongre oturumlarını dua ile açan ABD’de, milyonlarca çocuğun her sabah içtiği "Bayrağa Bağlılık Andı", laiklik engeline takıldı. San Francisco’daki federal bir temyiz mahkemesi, okul çocuklarına "Tanrı’nın nezdinde tek bir milletiz" sözlerinin söyletilmesinin, Anayasa’nın din ve devlet işlerini birbirinden ayıran birinci maddesine aykırı olduğuna karar verdi. Bu karar, Başkan George W. Bush ve Kongre liderlerini ayağa kaldırırken, ülke çapında bir laiklik tartışması da başlattı. 
     Kamuya ait alanlarda dinsel söz ve simgelerin kullanımını ülkenin "köklü ulusal gelenekleri" çerçevesinde laiklikle bağdaştıran Amerikan sistemi, Kaliforniya’da yaşayan Michael Newdow adlı, hukuk diplomasına da sahip bir tıp doktorunun açtığı dava ile yeni bir sınavdan geçiyor. "Tanrı tanımaz" olduğunu söyleyen ve ikinci sınıfa giden kızının, devlet okulunda, her sabah "Tanrı" adına ant içme zorunda bırakılmasının anayasal haklarının ihlali anlamına geldiğini savunan Newdow, Dokuzuncu Bölge Federal Mahkemesi’nde açtığı davayı kazandı. 
     
     Bush Karar gülünç 
     Yargıç Alfred Goodwin kararında, "Tanrı’nın nezdinde tek bir milletiz" sözünün, "İsa, Vişnu, Zeus nezdinde bir milletiz" ya da "Tanrı tanımaz bir milletiz" demekten farkı olmadığını, sonuçta çocukların devlet tarafından dinle ilgili bir tavır almaya zorlanmasının yanlış olduğunu bildirdi. 
     Anayasa Mahkemesi’nde bozulacağına kesin gözüyle bakılan bu karar, Başkan George W. Bush tarafından "gülünç" diye nitelendirildi. Karara, eski Demokrat başkan adayı Senatör Joe Liebermann, "aptalca," Kaliforniya’nın Demokrat Senatörü Dianne Feinstein ise, "rahatsızlık verici" diye tepki verdiler. ABD Senatosu, protesto amacıyla dünkü oturumunu dua ederek ve Bayrağa Bağlılık Andı’nı içerek açtı. 
     



 DÜNYA 













</TEXT>
</DOC>
