<DOC>
<DOCNO> 54695 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/29/son/sondun07.html </URL>
<DATE> 2001/11/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Kuzey İttifak "Ladin ve Molla Ömer Afganistan'da ve yaşıyorlar" 
</HEADLINE>
<TEXT>

     Kuzey İttifakı yetkililerinden Muhammed Habil, ABD'deki saldırılardan sorumlu tutulan Usame Bin Ladin ve onu misafir eden Taliban lideri Molla Muhammed Ömer'in yaşadığını ve halen Afganistan'da olduğunu söyledi. 
     Habil, Bin Ladin'in büyük olasılıkla Afganistan'ın doğusunda Pakistan sınırı yakınlarında dağlık bir bölgede ya da Taliban kalesi durumundaki Kandahar yakınlarında bir bölgede saklandığını ileri sürdü. 
     İttifak yetkilisi, ABD'nin Afganistan operasyonu 54. gününe girmesine rağmen, Bin Ladin'i himaye eden Taliban lideri Molla Muhammed Ömer'in yaşadığını ve Afganistan'da olduğunu belirterek, Amerikan saldırıları nedeniyle Ömer'in Taliban hareketinin üstün özelliklerinin sona erdiğini ve savaşçılarının ülkenin güney ve doğusundaki dar bir bölgede sıkıştığını ifade etti. 
     Habil, Bin Ladin ve Molla Ömer'in saklandığı yerler hakkında kesin bilgi vermezken, ''Onların bulunduğu yer hakkında iki olasılık var'' dedi. Haber kaynaklarının kim olduğu hakkında bilgi vermekten kaçınan Habil, bu yerlerin doğudaki Celalabad şehri yakınlarındaki Nangahar eyaletinin doğusundaki Safi Koh dağlarının bulunduğu bölge ve güneydeki Kandahar kentinin etrafındaki dağlık bölge olabileceğini söyledi. 
     Habil, ABD güçlerinin henüz Molla Ömer ve misafiri Bin Ladin'i niçin ele geçiremediği hakkında ittifakın ne düşündüğü sorusuna ise ''Çok ilginç bir soru, bunu Amerikalılara sorabilirsiniz'' yanıtını verdi. 
     






</TEXT>
</DOC>
