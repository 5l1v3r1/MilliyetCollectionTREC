<DOC>
<DOCNO> 99540 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/02/spor/spo01.html </URL>
<DATE> 2002/08/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Nouma şov başladı 
</HEADLINE>
<TEXT>

Fransız golcü ilk antrenmanında yine tüm ilgiyi üzerine topladı. Çalışma sırasında ilginç pozlar verdi, arkadaşlarıyla şakalaştı, attığı güzel gollerle de dikkatleri çekti 
     ORHAN YILDIRIM 

     Kartal’a renk kattı 
     BEŞİKTAŞ’IN Fransız yıldızı Pascal Nouma dün ilk antrenmanına çıktı. Isınma hareketleri sırasında medyaya ilginç pozlar veren Nouma, idman eksikliğine rağmen antrenmanın tamamında takımla birlikte çalıştı. Kondisyon eksikliği gözlenen Fransız futbolcu yine idman maçında ve şut çalışmasında attığı birbirinden güzel gollerle dikkat çekti. Arkadaşları ile sürekli şakalaşan Nouma daha ilk günden Beşiktaş’a renk kattı. 
     
     Sağlam raporu aldı 
     FRANSIZ oyuncu sabah Memorial Hastanesi’nde sağlık kontrolünden de geçti. Doktorlar Fransız oyuncunun hiçbir problemi bulunmadığını açıkladılar ve sağlam raporu verdiler. Siyah - Beyazlı takımın dünkü antrenmanına sakatlığı bulunan Radu katılmadı. Sergen ise takımla birlikte çalışmada yer aldı ve çift kale maçta performansıyla göz doldurdu. Bu arada idman öncesi yöneticilerin futbolcuları uyardığı öğrenildi. 
     
Menajeri de çılgın      BEŞİKTAŞ’IN yıldızı Pascal Nouma’nın bayan menajeri Chantal Stanley dün ilginç bir basın toplantısı düzenleyerek Fransız oyuncunun kanser olmadığını açıkladı. Gazetecilerin yüzünü çekmesini istemeyen Stanley, basın mensuplarına sırtı dönük konuştu ve "Nouma’nın sağlık durumu çok iyi. Bunu biz biliyoruz, siz de öğreneceksiniz. Bir ay sonra hazır duruma gelir. Bize Beşiktaş’tan başka Türkiye’den teklif hiç gelmedi" ifadelerini kullandı. Nouma’nın sözleşmesinde özel bir madde olduğunu da kabul eden Stanley, "Evet hastalığı nüksetmesi durumunda sözleşmesi feshedilecek. Zaten bu maddeyi spekülasyonları önlemek için biz koydurduk" dedi. 
     
Bilgili önemsemediBeşiktaş Başkanı, AEK karşısında alınan ağır yenilginin önemli olmadığını söyledi, "Sonuç üzücü ama ölçü değil" diye konuştu 
     YUNANİSTAN’DA AEK ile oynadığı hazırlık maçını farklı kaybeden Beşiktaş’ta Başkan Serdar Bilgili yenilginin büyütülmemesini istedi. Bilgili, paniğe gerek olmadığını belirterek "AEK sahaya tam kadro çıktı. Bizde ise ilk onbirde yer alacak 6 futbolcu yoktu. Sonuç üzücü, ama ölçü değil. Kimse merak etmesin, 100. yılda mutlaka şampiyon olacağız" dedi. 
     AEK karşısında hatalı goller yiyen kaleci Cordoba ise kötü oynadığını itiraf etti. Savunmadaki arkadaşları sürekli değiştiği için uyum sorunu yaşadığını kaydeden Kolombiyalı file bekçisi, "Lig başlayınca bunları tekrarlamam" diye konuştu. Tayfur iyi konsantre olamadıklarını belirtirken, Serdar, "Üst üste gelen maçlardan sonra çok yorgunduk" yorumunu yaptı. 
     
Kartal sahnede      BEŞİKTAŞ, 2002 - 2003 sezonunu bugün İnönü Stadı’nda açacak. 100. kuruluş yılında şampiyonluğu kucaklamak isteyen ve kadrosunu yeni transferlerle güçlendiren Siyah - Beyazlılar seyircisine merhaba diyecekler. Açılış töreni saat 18.45’te başlayacak, saat 23.00’de son bulacak. 
     PASCAL Nouma da bir yıllık aradan sonra taraftarın karşısına çıkacak. İlk olarak sanatçılar Ege, Aykut, Hakan, Ufuk ve Mustafa Sandal konser verecek. Daha sonra Başkan Serdar Bilgili bir konuşma yapacak. Beşiktaş saat 21.15’te ise Romanya’nın Rapid Bükreş takımı ile özel bir maç oyanayacak. 
     
Yunanlılar şaşırdı      BEŞİKTAŞ’IN AEK karşısında 5 - 1’lik skorla hezimete uğraması Yunan basınında da sürpriz olarak karşılandı. Sport Time gazetesi, "Fırtına gibi AEK, Beşiktaş’ın işini 25 dakikada bitirdi. Bu kadar da farklı galibiyet beklemiyorduk" ifadelerini kullandı. Gazete, "AEK, Şampiyonlar Ligi eleme turunda oynayacağı rakiplerine bu galibiyetle gözdağı verdi" yorumunu yaptı. Ora Sport gazetesi de "5 - 1. AEK sahada ne istediyse yaptı. Eksik Beşiktaş yarım saatte tarihinin en kötü yenilgilerinden birini aldı. Beşinci golden sonra Türkler aman yeter diyordu" yorumunu yaptı. 
     
Amaral’da geri sayım      YABANCI transferini tüm hızıyla sürdüren Beşiktaş, Fiorentina’da oynayan Amaral konusunda büyük yol katetti. İtalyan kulübünün dün iflasını açıklamasından sonra serbest kalan Brezilyalı oyuncu ile her konuda anlaşan Siyah - Beyazlı yönetimin bu transferi bir iki gün içinde bitirmesi bekleniyor. Öte yandan Almanya’nın yüksek tirajlı gazetelerinden Bild, Effenberg’in Beşiktaş ile görüşmek için İstanbul’a geleceğini iddia etti. 
     



 SPOR 





















</TEXT>
</DOC>
