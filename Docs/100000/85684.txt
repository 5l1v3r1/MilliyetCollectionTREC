<DOC>
<DOCNO> 85684 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/23/son/sondun41.html </URL>
<DATE> 2002/05/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Bush'un Alman Meclisi'ndeki konuşması 
</HEADLINE>
<TEXT>

     ABD Başkanı George Walker Bush, teröristlerin kendilerine karşı olan Hıristiyan, Yahudi ve Müslümanlardan nefret ettiklerini söyledi. 
     Almanya'yı ziyaret eden Bush, Federal Meclis'te yaptığı konuşmada, terörizmle mücadele ederek sadece ABD ve Avrupa'yı değil, ''tüm medeniyeti'' koruduklarını belirtti. Dünyadaki bazı rejimlerin teröristleri desteklediklerini, nükleer, biyolojik ve kimyasal silahlara sahip olduklarını kaydeden Bush, ''Teröristleri destekleyenler kendi vicdanlarına karşı sağırlar. Terörü destekleyen ülkelere 'şer ekseni' ya da başka bir şey de diyebilirsiniz. Ancak gerçekler gözden kaçırılmamalı. O da teröre karşı ortak mücadele edilmesi gerektiği'' diye konuştu. 
     ''Teröristlerin demokrasi ve hoşgörüden, kendilerine karşı olan Hıristiyan, Yahudi ve Müslümanlardan nefret ettiklerini ifade eden ABD Başkanı, ''Özgürlüğümüzü ve hayatımızı tehdit eden tehlikeyle mücadele etmeliyiz'' dedi. 
     Bush, Avrupa ülkelerinin de savunmaları için yeterli para harcamaları gerektiğini belirtti. Balkanlar'da ve Afganistan'da birlikte başarılı olduklarını belirten Bush, ''Bu başarıyı Ortadoğu'da da sağlayabiliriz. İsrail'in mevcudiyet hakkı korunmalı. 
     Filistinlilere de kendi devletlerini kurma hakkı verilmeli. Şimdilik barış uzak gibi görünüyor. Barış için mücadelemizi Avrupa ülkeleriyle birlikte sürdürmeliyiz'' dedi. 
     Yoksul ülkelerde refahı sağlayarak ve eğitimle şiddet ve nefreti azaltabileceklerini kaydeden Bush, ''Zenginliğimizi adil ve akıllıca dağıtmalıyız. Ülkeler adil şekilde yönetilirse, eğitime ve sağlığa yatırım yaparlarsa bizden de destek görürler. Adil şekilde yönetilmezlerse, bu ülkelere para verilse bile yeterli olmaz'' şeklinde konuştu. 
     
     "TEHDİTLERE ORTAKLAŞA KARŞILIK VERMELİYİZ" 

     ABD ile Avrupa ülkelerinin aynı medeniyetin mirasçıları olduğuna işaret eden Bush, ''Aynı ideallere göre yaşamak istiyoruz. Bu inançlar medeniyetlerimizi birarada tutuyor. Kısa süre önce felaketi yaşadık, ancak iyilik de gördük. Bu çatı altında dostlarımız var. Bugün ve her zaman için dostlarımızla birlik oluşturacağız'' dedi. 
     Ülkesi ile Avrupa ülkeleri arasındaki işbirliğinin önemi dolayısıyla, NATO'nun öneminin de gittikçe arttığını belirten Bush, ''11 Eylül ABD için tarihi bir dönüm noktasıydı. Sadece teröristlerin 'merhametine' güvenerek sürekli bir güvenlik sağlayamazsınız'' diye konuştu. 
     Rusya ile ilişkilere de değinen Bush, Moskova'ya yapacağı ziyaret sırasında ABD ve Rusya'nın nükleer silahlarını üçte iki oranında azaltmalarına ilişkin tarihi bir silahsızlanma anlaşması da imzalayacaklarını söyledi. Bush, Rusya ile ABD arasındaki güvensizliğin ortadan kalkması gerektiğini belirtti ve ''Rusya'nın 1970 yılından bu yana ilk kez Avrupa'nın bir parçası haline gelme şansı var'' dedi. 
     Geçmişteki savaşların Avrupa'da birçok şeyi yıktığını hatırlatan Bush, günümüzde ise ABD, Rusya ve Avrupa ülkeleri arasında çok sıkı işbirliğinin kurulduğunu, bu kez terörizm ve sefalet gibi yeni tehditlerin ortaya çıktığını belirtti. ABD Başkanı, ''Bu tehditleri gözardı edemeyiz. Bu tehditlere ortaklaşa karşılık vermeliyiz'' dedi. 
     Almanya Federal Meclis Başkanı Wolfgang Thierse, ABD'nin İkinci Dünya Savaşı'nın sonunda Almanya'ya sağladığı desteğin hiçbir zaman unutulmayacağını söyledi. 
     Thierse, ABD Başkanı George Walker Bush'un Meclis'te yaptığı konuşmayla ilgili açıklamasında, ''Almanya Anayasası 53 yıl önce yürürlüğe girmişti. Anayasamız, demokratları, insanları aşağılayan nasyonal sosyalizme karşı verdiği cevaptı. Ancak demokrasiye dönüş kendiliğinden olmadı. Ülkemizi nasyonal sosyalizmden kurtararak demokrasi yolunda götüren, büyük ölçüde ABD olmuştur. Amerika'nın zor günlerde yanımızda olduğunu unutmadık'' dedi. 
     11 Eylül olaylarının, Almanya'yı da sarstığını ifade eden Thierse, 
     ''Bu sadece ABD'nin müttefikimiz olmasından değil, bu korkak saldırıların ortak değerlerimize yönelik bir saldırı olduğunu anlamamızdan da kaynaklandı'' diye konuştu. Thierse, bu saldırıların, teröristlerin istediği etkiye neden olmadığını kaydetti ve ''Tam aksine en kısa zamanda dünya çapında teröre karşı bir koalisyon oluştu'' dedi. 
     Bu koalisyonun oluşması yönünde Bush'un gösterdiği çabaları öven Thierse, ''Küreselleşen dünyada ülkeleri tek tek ilgilendiren sorunlar azalıyor. Ortak düşünce ve tutum gittikçe daha büyük bir önem kazanıyor'' diye konuştu. 
     Özellikle Ortadoğu konusunda ortak bir tutum izlenmesinin önemli olduğunu vurgulayan Thierse, dünyadaki yomsul ülkelere de daha fazla yardım edilmesi gerektiğini söyledi. 
     Almanya Başbakanı Gerhard Schröder, ABD Başkanı George Bush'un Federal Meclis'te yaptığı konuşmanın tarihi öneme sahip olduğunu söyledi. 
     Schröder, Bush'un konuşmasında ağırlıklı olarak terörizme karşı mücadeleye ve Rusya ile ABD arasındaki silahsızlanmaya değindiğini belirterek, ''Bush, terörizme karşı mücadelede sadece askeri kaynaklara değil, diplomatik kaynaklara da başvurulması gerektiğini vurguladı'' dedi. 
     Bush'un, Rusya ile ilişkilere de ağırlık verdiğini ifade eden Schröder ayrıca, dünyadaki sefalete karşı mücadelenin gerekliliğinin altını çizdiğini kaydetti. 
     Dışişleri Bakanı Joschka Fischer de Bush'un konuşmasının, Atlantik ötesi ilişkilerde yeni bir perspektif sunduğunu belirterek, Bush'un, Avrupa'nın güçlenmesinden ve ABD ile ilişkilerin geliştirilmesinden yana tavır koyduğunu söyledi. 
     ABD ile Rusya'nın ''önde giderken'' AB'nin geride kalmaması gerektiğini ifade eden Fischer, Bush'un konuşmasında, İsrail devletinin korunması ve Filistinlilerin devlet kurma hakkına da dikkati çektiğini kaydetti. 
     Birlik partilerinin CDU CSU başbakan adayı ve Bavyera Eyaleti Başbakanı Edmund Stoiber de Bush'un tarihi bir konuşma yaptığını belirterek, ABD Başkanı'nın, ülkelerin tek başına hareket etmelerinin yanlış olacağını ifade ettiğini söyledi. 
     Demokratik Sosyalizm Partisi PDS milletvekillerinin Bush'un konuşması sırasında pankart açma girişimiyle ilgili olarak da Stoiber, ''Bu aptalca ve saygısızca bir davranıştı. Eski Komünistler burada neyin önemli olduğunu anlamıyorlar'' dedi. 
     Stoiber ayrıca, Alman Silahlı Kuvvetleri'nin teknik açıdan yetersiz olduğunu, terörizm ile mücadele için bu eksiklerin giderilmesi gerektiğini söyledi. 
     PDS milletvekili Petra Pau da pankart açma girişiminin yersiz olduğunu ifade ederek, ''Ancak Başkan Bush ile görüş ayrılıklarımız var. Biz sorunların çözümü için savaşları gerekli görmüyoruz'' diye konuştu. 
     Sosyal Demokrat Parti SPD Federal Meclis Grubu Başkanı Peter Struck da Bush'un konuşmasının etkili olduğunu belirterek, ''Ancak bu konuşmanın tarihi olup olmadığını zaman gösterecek'' dedi. 
     





</TEXT>
</DOC>
