<DOC>
<DOCNO> 89481 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/12/son/sonspo25.html </URL>
<DATE> 2002/06/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Galatasaray'da Nanni bilmecesi... Geliyor mu gelmiyor mu 
</HEADLINE>
<TEXT>

     Galatasaray Kulübü 2. Başkanı ve Basın Sözcüsü Ali Dürüst'ün transfer haberini doğrulamadığı Arjantinli futbolcu Roberto Nanni'nin, yarın İstanbul'a geleceği iddia edildi. 
     Galatasaray'ın bugün Florya Metin Oktay Tesisleri'nde gerçekleştirilen yemekli divan kurulu toplantısı basına kapalı yapıldı. 
     Toplantıdan ayrılan bir kaç divan kurulu üyesi, teknik direktör Fatih Terim'in kendileriyle bir konuşma yaptığını belirterek, ''Terim bize, Arjantinli oyuncu Nanni'nin yarın geleceğini söyledi. Ayrıca, bir Türk oyuncunun transferinin de bitmek üzere olduğunu anlattı'' diye konuştular. 
     Terim'in toplantıda ayrıca, ''Avrupa'da teknik adamlık yaptığım sürede dahi kulübümle ilgileniyordum. Galatasaray emin ellerde, merak etmeyin'' dediği öğrenildi. 
     Fatih Terim'in, transfer stratejisi hakkında bilgi verdiği toplantıda, ''Avrupa'nın büyük kulüpleri 43 kişilik kadrolarını vergi ödemelerinin fazlalığı nedeniyle 28 kişiyi indiriyorlar. Acelemiz yok. 
     Bundan da yararlanabiliriz'' dediği kaydedildi. 
     Toplantıda, eski kulüp başkanı Mehmet Cansun'a kulüp üyeliğinde 30 yılı doldurması nedeniyle divan kurulu üyeliği rozeti ve sertifikası verildi. 
     Başkan Özhan Canaydın'ın katılmadığı öğrenilen toplantıda, yönetici Özkan Olcay da Ali Sami Yen Stadı Projesi hakkında divan kurulu üyelerini bilgilendirdi. 
     
     DÜRÜST ''NANNİ GELMEYECEK'' 
     Ali Dürüst, divan kurulu üyelerinin ''Nanni'nin yarın geleceğini Terim bize söyledi'' şeklindeki iddiaları sonrasında, böyle bir şeyin kesinlikle söz konusu olmadığını söyledi. 
     Dürüst, Arjantinli oyuncu Nanni'nin yarın gelmeyeceğini ısrarla vurguladı. Dürüst, ''Ben divan kurulunun sadece yemek bölümüne katıldım. Böyle bir şeyi duymadım, ancak Nanni'nin yarın gelmeyeceğini söyleyebilirim'' diye konuştu. 
     





</TEXT>
</DOC>
