<DOC>
<DOCNO> 63010 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/18/son/sontur17.html </URL>
<DATE> 2002/01/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Yeşil kartlı hastanın yakınını hastanede hastanelik ettiler 
</HEADLINE>
<TEXT>

     Erzurum'da, yeşil kartlı annesini tedavi ettirmek için hastaneye getiren İhsan Beyaztaş, tartıştığı hastane veznedarı tarafından hastanelik edildi. Aynı hastanede Beyaztaş'a 30 günlük iş göremez raporu verilirken, görevli veznedar hakkında adli ve idari soruşturma başlatıldı. 
     AErzurum'un Hınıs İlçesi Çakmak Köyü'nde yaşayan İffet Beyaztaş 63 soğuk algınlığı nedeniyle hastalandı. Beyaztaş, hastalığının ilerlemesi üzerine önceki gün köy yollarının kapalı olmasından dolayı atlı kızaklarla çocukları tarafından Hınıs Devlet Hastanesi'ne kaldırıldı. 
     Hastanede bronşit teşhisi konan Beyaztaş, Erzurum Numune Hastanesi'ne sevkedildi. Numune Hastanesi'ne oğlu ve 9 çocuk babası İhsan Beyaztaş 39 tarafından getirilen yeşil kart sahibi anne Beyaztaş, Kulak-Burun-Boğaz Servisi'nde tedavi altına alındı. 
     Annesinin hastanede ücretsiz tedavi edilmesi için evrak işlemlerini yapmak üzere vezneye giden İhsan Beyaztaş, burada kartının geçersiz olduğu yönünde iddiayla karşılaştı. Beyaztaş, hastanede diğer yetkililere kartı göstermesi üzerine kartın geçerli olduğu yönünde kendisine bilgi verilerek, tekrar vezneye gidip, burada görevli Macit Ağburun'a konuyu bildirdi. Bunun üzerine Ağburun'la tartışmaya başlayan hasta yakını Beyaztaş, tartışma esnasında bulunduğu kabinden dışarı çıkan Ağburun'un kendisine saldırdığını ve sözkonusu kişinin savurduğu tekme sonucu sağ bacağının kaval kemiğinin kırıldığını bildirdi. 
     Beyaztaş, daha sonra aynı hastanede tedavi edilerek bacağı alçıya alındı, 30 günlük iş göremez raporu verildi. 
     
     Suç duyurusunda bulundular 
     İhsan Beyaztaş'ın dövülerek bacağının kırılması üzerine yakınları Erzurum Cumhuriyet Savcılığı'na giderek, Macit Ağburun hakkında suç duyurusunda bulundu. 
     İhsan Beyaztaş'ın avukatlığını üstlenen Abdurrahim Fırat, savcının olay hakkında soruşturma başlattığını ve olayın takipçisi olacaklarını kaydetti. 
     
     Başhekim ne dedi 
     Numune Hastanesi Başhekimi Dr. Selçuk Bozhalil, A.A muhabirine yaptığı açıklamada, hastanelerinde böyle bir olayın meydana gelmesinden dolayı üzüntü duyduklarını söyledi. 
     Hasta yakınının dayak yiyerek bacağının kırılması iddiaları üzerine hastanede görevli memur Macit Ağburun hakkında idari soruşturma başlattıklarını belirten Bozhalil, soruşturma neticesinde memurun haksız bulunması durumunda gerekli cezayı vereceklerini bildirdi. 
     Bozhalil, olayın kendilerine intikal ettirmesinin ardından çok şeffaf davrandıklarını belirterek, şunları kaydetti 
     ''Hastanemizde dayak yediği iddia edilen kişiye, yine bizim hastanemiz 30 günlük rapor vermiştir. Bu konuda eğer memurumuzu korumuş olsaydık, 15 günlük rapor verirdik. Ama bunu yapmadık. Ben böyle bir olay karşısında kalkıp memurumu savunamam. Ancak soruşturmanın neticesini beklemek daha iyi olur.'' Veznedar Macit Ağburun, olaydan sonra gözaltına alındı ve ifadesinin ardından savcılıkça serbest bırakıldı. 
     






</TEXT>
</DOC>
