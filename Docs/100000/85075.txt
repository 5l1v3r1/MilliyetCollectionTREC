<DOC>
<DOCNO> 85075 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/20/son/soneko22.html </URL>
<DATE> 2002/05/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Futbolda bir ilk... Serdar İMKB'ye bildirilen ilk transfer oldu 
</HEADLINE>
<TEXT>

     Şirket hisselerini halka açan futbol kulüpleri, SPK kararı gereği futbolcu transferlerini Borsa'ya bildirmeye başladı. 
     Beşiktaş ve Galatasaray şirketlerinin halka açılmasından sonra bir tebliğ yayınlayan Sermaye Piyasası Kurulu'nun SPK kararı uyarınca, şirketin en son mali yıla ilişkin gelir tablosundaki esas faaliyet karının yüzde 5'ini aşan miktarlarda futbolcu satın alınması, satılması, kiralanması, takas edilmesi durumlarında, söz konusu görüşmeler sonuçlandığında, kesinleşen hususlarda, sözleşme imzalanmadan önce gerekli özel durum açıklaması yapması gerekiyor. 
     Yapılacak açıklamada, asgari ödenecek her türlü ücretlere, sözleşme süresine ve sözleşmede bulunan ve tasarruf sahiplerinin yatırım kararlarını etkileyebilecek tüm özel şartlara yer verilmesi zorunlu bulunuyor. 
     Bu karar doğrultusunda, Beşiktaş Futbol Yatırımları Sanayi ve Ticaret A.Ş., kulübün eski futbolcularından Kocaelisporlu Serdar Topraktepe ile anlaşmaya varıldığını Borsa'ya yaptığı bir açıklamayla yatırımcılara duyurdu. 
     Bir ilki gerçekleştiren Beşiktaş A.Ş. ayrıca, Tolga Doğantez, Kaan Dobra ve Zafer Demiray ile de transfer görüşmelerine başlandığını bildirdi. 
     SPK'nın kararına göre, takımın performansını önemli derecede olumsuz yönde etkileyecek sakatlık, hastalık ve iş göremezlik gibi durumlarda, futbolcunun bu nedenlerle futbol oynayamayacağı süreye ilişkin bilgilerin de açıklanması gerekiyor. 
     Futbolculara yapılan ödemeler de, peşin ödenen giderler olarak bilançoda aktifleştirilebiliyor ve sözleşme süresince dönem giderine atılmak suretiyle itfa olunabiliyor. 
     
     ŞEFFAF BİLGİLENDİRME 
     Borsa Yatırımcıları Derneği BORYAD Başkanı Ali Bahçuvan, halka açık futbol kulüplerinin, hisselerinin performansını etkileyebilecek bütün kararları ortağı olan yatırımcılara bildirmesinin, olası spekülasyonları önlemek için önemli olduğuna dikkat çekti. 
     Beşiktaş ve Galatasaray şirket hisselerinin, halka arzdan sonra önemli ölçüde değer kaybettiğini belirten Bahçuvan, şunları söyledi 
     ''Özenli ve şeffaf bir bilgilendirme sağlanırsa, yatırımcıların bu hisseler hakkındaki en başta ortaya çıkan kötü düşünceleri yavaş yavaş olumluya dönüşebilir. Bu da, orta vadede şirketin performansı ile beraber şirket fiyatını etkileyebilecek önemli bir kriter. 
     Özellikle transfer sezonunda bu hisseler üzerinde manipülasyon yoğunlaşabileceği için, futbol kulüpleri kime teklif verdiklerini, karşı taraftan ne tür cevap aldıklarından tutun da anlaşmaya varan kadar her şeyi ortakları ile paylaşmak zorundalar.'' 
     





</TEXT>
</DOC>
