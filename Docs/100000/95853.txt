<DOC>
<DOCNO> 95853 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/15/son/sonspo06.html </URL>
<DATE> 2002/07/15/ </DATE>
<TIME>  </TIME>
<AUTHOR>  </AUTHOR>
<HEADLINE>
İlhan ve Tayfur sağlık kontrolünden geçti... 
</HEADLINE>
<TEXT>

     Beşiktaş'ta, 17. Dünya Kupası'nda milli takım kadrosunda yer aldıkları için, teknik direktör Mircea Lucescu tarafından izin verilen ve İsviçre kampına katılmayan milli futbolcuları İlhan Mansız ile Tayfur Havutçu, bugün sağlık kontrolünden geçti. 
     Kulüp doktoru Ayhan Optur ile birlikte Memorial Hastanesi'ne gelen milli futbolcular, burada yeni sezon öncesi sağlık taramasından geçtiler. Futbolculara çeşitli sağlık testleri uygulandı. 
     Testler sırasında İlhan Mansız, gazetecilerin görüntü almasını istemeyip, basın mensuplarından uzaklaştı. Kaptan Tayfur ise takım arkadaşının aksine, gazetecilerin görev yapmasına yardımcı oldu ve kontrol sırasında görüntü verdi. 
     
     3 FUTBOLCUNUN MR'I ÇEKİLDİ 
     Siyah-beyazlıların 14 gün süren İsviçre kampında sakatlanan Ahmet Dursun, Bayram ve Zafer'in aynı hastanede MR'ları çekildi. 
     Bu arada elinde sorun olan genç kaleci Yasin Yıldız'ın da röntgen filmi çekilirken, doktor Ayhan Optur, MR sonuçlarını akşam saatlerinde alacaklarını ve futbolcuların durumunun netlik kazanacağını söyledi. 
     





</TEXT>
</DOC>
