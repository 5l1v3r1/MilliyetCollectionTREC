<DOC>
<DOCNO> 93286 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/02/son/sondun17.html </URL>
<DATE> 2002/07/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Dışişleri Bakanı Cem "AB üyeliği için ricacı değiliz" 
</HEADLINE>
<TEXT>

     Dışişleri Bakanı ismail Cem, Almanya'nın başkenti Berlin'de Almanya Dışişleri Bakanı Joschka Fischer ile çalışma yemeğinde biraraya geldi. 
     Cem ve Fischer, daha sonra ortak basın toplantısı düzenlediler. 
     Bakan Cem, Türkiye'nin AB üyeliğiyle ilgili olarak, ''Almanya, her zaman Türkiye'yi desteklenmesi gerektiği şekilde desteklemiştir. Biz Türkiye olarak, müzakere konusunda böyle farklı bir yaklaşım, bize iltimasta bulunulması gibi konuların peşinde değiliz. Biz ricacı durumunda da değiliz'' dedi. 
     Müzakerelerin başlaması konusunun ne olacağının Helsinki açıklamasında mevcut olduğunu belirten Cem, ayrıca İspanya Dışişleri Bakanı Josep Pique ve AB Komisyonu'nu genişlemeden sorumlu üyesi Günter Verheugen ile bundan 2 ay önce Türkiye-AB Ortaklık Konseyi'nde bunları konuştuklarını vurguladı ve şunları söyledi 
     ''Birlikte basın toplantısında, Piquet açıkça şunu belirtti 
     Türkiye, Kopenhag siyasi kriterlerini karşıladığında müzakerelerin başlaması için biz konseye komisyonun teklifini götüreceğiz ve bunun başlaması için her şeyi yapacağız. Durum budur. Bu Kopenhag objektif kriterleri dışında zaten başka kriterler yoktur. Türkiye de bu siyasi kriterleri karşılama yolundadır. Yani Türkiye ile AB arasında, bu konuda çok farklı bir görüş sözkonusu değildir''. 
     Türkiye-Almanya ilişkilerinin Türkiye için fevkalede değerli olduğunu belirten Cem, hem Almanya'da yaşayan Türk vatandaşlarının, hem Alman vatandaşı olan Türk kökenli insanların sürekli bir aile bağı oluşturduğunu kaydetti. 
     Bu yıl Türkiye'ye gelecek 3 milyondan Alman turistin de bu ilişkiye katkı sağlayacağını ifade eden Cem, sözlerini şöyle sürdürdü 
     ''Ben burada Joschka'ya, Almanya'da yaşayan Türklerin meselelerine her zaman göstermiş olduğu yakınlıktan ve Türkiye-Almanya ilişkilerine her zaman göstermiş olduğu ilgiden dolayı teşekkür ederim. Birçok konuda paralel görüşlere sahibiz. Bu arada ben örneğin, Kıbrıs konusuna daha fazla ilgi beklediğimizi belirttim. Ekonomik ilişkilerimiz iyi, ama daha iyi olması için görüştük. AB konusunda Almanya her zaman gerçekçi, doğru bir yaklaşım göstermiştir. Bu ilginin ve bu dostça, ama gerçekçi yaklaşımın da devamını diliyorum. 
     Sonuç olarak her zaman olduğu gibi dostça ve açık bir görüşme oldu, kendisine teşekkür ediyorum.'' 
     
     FISCHER 
     Almanya Dışişleri Bakanı Fischer de Türkiye'nin, AB üyeliği konusunda da Dünya Kupası'nda olduğu kadar başarılı olmasınını diledi. 
     ''Ama bu benim elimde değil'' diyen Fischer, bunun ''Türkiye'deki siyasi sorumluların elinde'' olduğunu kaydetti. 
     Fischer, ''Hepimiz konulan kriterleri kabul etmek zorundayız. 
     Demokrasinin gelişimi, insan hakları, ekonomi ve altyapı konularında modern bir Avrupa ülkesini oluşturan tüm konuları dikkate almak zorundayız. Bu da Türkiye'deki yetkililerin ve komisyonun elinde. Bu konuda bir rapor da hazırlanacak. Umarım bu rapor olumlu olur'' diye konuştu. Görüşme müzakereleri için takvimin, zamanı geldiğinde verileceğini kaydeden Fischer, bunun da komisyonun elinde olduğunu söyledi. Bunun diğer ülkeler için de geçerli olduğunu ifade eden Fischer, şunları söyledi 
     ''Almanya'nın Türkiye'yi AB üyeliği yolunda desteklemediği görüşü yanlıştır. Biz gerçekçi bir yol izliyoruz. Türkiye'nin önemini biliyoruz. Türkiye'nin Avrupa'ya açılmasını da büyük memnuniyetle izliyoruz. Ama diğer konuları somut gelişmelere dayandırmalıyız. Bu her ülke için geçerli. Bu siyasi tutkuya dayalı bir konu değil. Sadece somut gelişmelere bağlı olarak karar veriliyor. Komisyonun gelişme raporuna göre karar vereceğiz. Verheugen kadar önemli bir şahsiyetin söylediklerini yorumlamak istemiyorum.'' Dışişleri Bakanı İsmail Cem, yarın Frankfurt kentine geçecek. 
     





</TEXT>
</DOC>
