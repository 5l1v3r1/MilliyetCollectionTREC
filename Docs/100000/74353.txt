<DOC>
<DOCNO> 74353 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/24/son/sondun13.html </URL>
<DATE> 2002/03/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Sunday Times ''Oxford Üniversitesi parayla öğrenci alıyor'' 
</HEADLINE>
<TEXT>

     Dünyanın en saygın ve girilmesi en zor üniveristelerinden biri olarak tanınan Oxford Üniversitesi'nin, normalde buraya giremeyecek öğrencileri para karşılığında kabul ettiği öne sürüldü. 
     The Sunday Times gazetesi, son derece zengin bir banker gibi davranan bir muhabirinin, çok miktarda bağış yapma sözü vererek, oğluna Oxford Üniversitesi'ndeki Pembroke Koleji'nde hukuk eğitimi yaptırma şansını ''satın aldığını'' yazdı. 
     Pembroke Koleji'nin üst düzey bir yöneticisinin bu sözü verdiğini belirten gazete, konunun basına yansımaması için kolej yöneticisinin banker rolündeki gazeteciye paranın yatırılabileceği gizli bir hesabın numarasını verdiğini de ileri sürdü. 
     Bu yöneticinin bu tür anlaşmaların daha önce de yapıldığını, çok sayıda hak etmeyen öğrencinin para ödeyerek okula girdiklerini itiraf ettiği de belirtiliyor. 
     Yöneticinin, kolejin bu paraları almak zorunda olduğunu savunurken, ''ayakta kalabilmek adına bu tür bağışlar kabul ettiklerini'' söylediğine dikkat çeken Times, kolejin, çeşitli bölümlerindeki normal kontenjanlarını buraları hak eden başarılı öğrencilerle doldurduktan sonra, fazladan birkaç kişilik kontenjan yaratıp, bunları da parayla sattığını iddia etti. 
     






</TEXT>
</DOC>
