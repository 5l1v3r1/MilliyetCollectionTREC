<DOC>
<DOCNO> 61757 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/11/son/sondun17.html </URL>
<DATE> 2002/01/11/ </DATE>
<TIME>  </TIME>
<AUTHOR>  </AUTHOR>
<HEADLINE>
İsrail'de İran endişesi "İran bizi savaşa sürükleyebilir" 
</HEADLINE>
<TEXT>

     ABD'nin son dönemde İran ile gizli temaslarını artırması, İsrail'de endişe yaratıyor. 
     Haaretz gazetesi, Tahran'ın, İsrail'e karşı yürütülen terör eylemlerini desteklemesine ve son yakalanan silah yüklü geminin ardında olmasına karşın, ABD ile İran arasındaki gizli görüşmelerin sürdüğünü yazdı. 
     Gazete yorumunda, ABD'nin teröre karşı savaş açmasından sonra bu temasların daha da sıklaştığını belirterek, ''İranlılar birdenbire Taliban ve Saddam gibi konularda Amerikalılarla ortak çıkarları olduğunu keşfettiler'' dedi. 
     Yorumda, ancak İran'ın, ABD ile ilişkilerinin İsrail'e karşı olan politikası ile ilişkilendirilmemesini şart koştuğuna dikkat çekildi. 
     İsrail'in, İran'ın ''hem terörü destekleme hem de teröre karşı uluslararası savaşın bir parçası olma lüksüne sahip olmasına izin vermemesi gerektiği'' vurgulandı. 
     
     Şaron... 
     İsrail'in ise Haaretz'in yorumunda önerdiği politikayı izlediği görülüyor. 
     Dışişleri Bakanı Şimon Peres, Hindistan ziyareti sırasında İran hakkında, ''Masum rolü oynayan İran, aslında dünya terörünü destekliyor'' şeklinde sert ifadeler kullanarak yakalanan silah yüklü Karine A gemisinin ardında İran'ın olduğunu belirtti. 
     Böylece, Hindistan-Pakistan gerginliği doruk noktasındayken yapılan ziyaretten ve Hindistan'a Phalcon erken uyarı-casus uçağı satışından zaten büyük rahatsızlık duyan İranlı yetkililerle bir söz düellosu başlattı. Bu noktada Washington devreye girerek, İsrail'e ''Phalcon satışını sessizce yap'' uyarısında bulundu. 
     İran'a karşı ikinci çıkış, Başbakan Ariel Şaron tarafından yapıldı. Önceki gün, ''İran bölgeye karışmaya başladı ve bu stratejik sorun yaratıyor'' diyen Şaron, bugün de Maariv gazetesine, ''İran bizi savaşa sürükleyebilir'' dedi. 
     Şaron, İran'ın 3 koldan İsrail'e karşı hareket ettiğini belirterek, ''Hizbullah'a ve Filistin yönetimine silah temin ediyor ve İsrailli Arapları kışkırtıyor. Hizbullah'a, yeniden Katyuşa roketleri fırlattırırsa, İsrail'i savaşa sürükleyebilir'' şeklinde konuştu. 
     İsrail, silah yüklü Karine A'nın ardında İran'ın olduğunu kanıtlamak için de büyük çaba harcıyor. İsrailli yetkililerce bu yönde kanıtların Washington'a sunulduğu belirtiliyor. İsmi açıklanmayan Amerikan yetkililerin, ''Olayın ardında İran'ın olduğuna dair kanıtlar var'' şeklindeki ifadelerine karşın bu yönde henüz resmi bir açıklama yapılmadı. 
     
     "İran ile diyalog kurmalıyız" 
     İsrail'de başlayan İran endişesi, ''İran'a karşı politikamız ne olmalı '' tartışmasını da yeniden gündeme getirdi. 
     Haaretz, İran-ABD yakınlaşmasına dikkat çektiği yorumunda, İran'da reformist çevrelerde Filistin sorununa ilişkin politikanın değiştirilmesi tartışması yapıldığına dikkat çekti. 
     Yorumda bu bağlamda, Mossad Başkanı Efraim Halevy'nin ifadelerinin de isabetli olduğu kaydedildi. Haaretz'e göre Halevy'nin konuya ilişkin ifadeleri şöyle 
     ''İran, İsrail'in varlığını tehdit edebilir. İşte tam da bu nedenle İsrail, bu pozisyonu değiştirmek için çaba harcamalı. İsrail, İran tehdidine dikkat çekmeyi sürdürürken fırsat doğduğunda İran ile ciddi bir diyalogdan da kaçınmamalı". 
     






</TEXT>
</DOC>
