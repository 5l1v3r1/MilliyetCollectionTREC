<DOC>
<DOCNO> 64018 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/24/son/sontur12.html </URL>
<DATE> 2002/01/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Sağlık Bakanlığı şikayet hattında genelevden yakındılar 
</HEADLINE>
<TEXT>

     Sağlık Bakanlığı Şikayet, Takdir ve Değerlendirme Hattı'na gelen ilginç şikayetler, bakanlık yetkililerine bazen zor anlar yaşatırken, zaman zaman da güldürüyor. 
     Bakanlık Halkla İlişkiler ve Sosyal Hizmetler Koordinatörlüğü'nden alınan bilgiye göre, bakanlığa geçen yıl boyunca, Şikayet, Takdir ve Değerlendirme Hattı 430 18 40 -8 hat aracılığıyla, ayrıca faks ve yüz yüze görüşmelerde, 869 şikayet, talep ve takdir iletildi. 
     Şikayet, Takdir ve Değerlendirme Hattı'nı arayan toplam 362 kişiden bir kısmı doktorlar ve diğer sağlık personeli hakkında şikayetlerini dile getirirken, bir kısmı da üniversite ve SSK hastanelerinden yakındı. 
     Şikayetler arasında ilginç olanlar da bulunuyor. Bir vatandaş, İzmir genelevindeki fiyatları fazla bularak, bu sorunu Sağlık Bakanlığı'nın çözmesini isterken, bir başka vatandaş, ''muayenehanesinde kedi besleyen'' doktoru ihbar etti. 
     Hattı arayan bir kişi, Bakanlık Merkez binasında çekili bayrakların kirliliğinden şikayet ederken, Kızılcahamam'dan bir kişi, ''ilçeye psikolog'' isteğini dile getirdi. Bir diğer vatandaş, Niğde Merkez İlhanlı kasabasında yapılan hayvancılıkla ilgili şikayetlerini iletti. 
     Hastane bahçelerine dökülen gübreden rahatsız olan bir kişi, buna çözüm bulunmasını isterken, bir başkası, ''hastane bahçesinde mangal partisi yapıldığı'' ihbarında bulundu. 
     
     Travestiler, travestileri şikayet etti 
     Bakanlık, bu şikayetlerin yanı sıra travestilerden de oldukça yoğun ihbar telefonları aldı. Travestiler, genellikle ''AIDS'li travestileri'' ihbar ederken, ''AIDS'li bir hastanın, yasal olarak fuhuş yapmasının engellenmesini'' talep ettiler. 
     Bakanlık yetkilileri ise sağlık karnesi olan travestilerin, rutin olarak il sağlık müdürlükleri aracılığıyla zührevi hastalıklar hastanelerinde kontrolden geçirildiğini, karnesi olmayan travestilerin ise herhangi bir hastanede 2 gün süreyle kontrol edildiğini belirttiler. Yetkililer, bu kişilerde AIDS hastalığının saptanması halinde, fuhuş yapmamaları konusunda ikna edilmeye çalışıldıklarını, ancak daha sonra bırakıldıklarını ifade ettiler. 
     Bakanlığı arayan travestiler, ''hastalıkları tespit edilen travestilerin karantinaya alınmasını veya hapse atılmasını'' istediler. 
     
     Yüz yüze görüşmeler 
     Bazı vatandaşlar da Bakanlık Merkez Binası'nda hizmet veren Halkla İlişkiler ve Sosyal Hizmetler Koordinatörlüğü'ne gelerek, şikayet ve taleplerini iletti. 
     Genellikle Yeşil Kartlı olan bu hastalar, çoğunlukla ilaç almada yaşadıkları sorunları, üniversite hastaneleri ile ilgili sıkıntılarını ve maddi sorunlarını anlattılar. 
     Yurtdışından geldiğini söyleyen bir tüberküloz hastası, Bakanlık'tan yol parası talep ederken, bir başka Yeşil Kartlı vatandaş, maddi durumunun iyi olmadığını, yiyecek ve yakacak ihtiyacı olduğunu söyledi. Bakanlık, bu kişileri, il veya ilçelerdeki sosyal yardımlaşma ve dayanışma vakıflarına göndererek, yardım almalarını sağladı. 
     Bakanlığa, genellikle Ankara dışından gelen Yeşil Kartlı hasta ve hasta yakınlarının talebi ise Ankara'da işlerini halledecekleri süre içerisinde kalacak bir yer bulabilmek. Bakanlık, bu vatandaşlara Ankara Valiliği aracılığıyla 3 gün süreyle kalacak yer buluyor. 
     Halkla İlişkiler ve Sosyal Hizmetler Koordinatörü Koray Kopan, sağlık alanında hizmet kalitesini artırmayı, vatandaşların sağlık sorunlarına hızlı, etkin şekilde cevap verebilmeyi amaçladıklarını belirterek, tüm talep ve şikayetleri dikkate aldıklarını ve ellerinden geldiği kadar yardımcı olmaya çalıştıklarını bildirdi. 
     






</TEXT>
</DOC>
