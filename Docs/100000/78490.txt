<DOC>
<DOCNO> 78490 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/15/son/sonspo03.html </URL>
<DATE> 2002/04/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Lorant "Ben Daum'u değil Beşiktaş'ı yendim" 
</HEADLINE>
<TEXT>

     Fenerbahçe Teknik Direktörü Werner Lorant, Beşiktaş karşısında futbolcularından istediği taktiğin sahada sergilendiğini kaydederek, ''İstediğim oldu'' dedi. 
     Alman teknik adam, maçtan sonra yaptığı basın toplantısında, siyah-beyazlı takımı iyi analiz ettiğini vurgulayarak, ''Beşiktaş'a boş alan bırakılmaması gerektiğini çok iyi biliyordum. İki forvet oyuncusu ve bunun yanında Tümer ve Baya'yı oyuna sokmamamız gerekiyordu. Daha sonra da bizim boş alan bularak gol atmamız gerekiyordu, bu konuda istediğim oldu'' diye konuştu. 
     İlhan Mansız, Ahmet Dursun ve Tümer'i kilitlediklerini kaydeden Lorant, ''Futbolcularım sahada çok iyi mücadele ettiler. Özellikle Serhat'ın attığı iki gol ve başarılı performansı beni çok sevindirdi. 
     Son 3 maçımızı da almamız gerekiyor. Bana göre şampiyonluk şansımız hala var'' dedi. 
     Alman çalıştırıcı, Daum ile kıyaslanması ile ilgili olarak basında yer alan haberlerle ilgili bir soru üzerine de ''Ben Daum'u yenmedim, Beşiktaş'ı yendim. Ayrıca, ben değil, takımım yendi'' yanıtını verdi. 
     Lorant, maç öncesinde Daum ile sarılarak hasret gidermesi konusunda da ''Türkiye'de ilk defa görüşme fırsatı bulduğum için uzun süre kucaklaştık'' dedi. 
     Ceyhun ve Ümit'in kırmızı kart görmesine sinirlendiğini ifade eden Lorant, çok üzgün olduğunu kaydetti. 
     Bu arada, başkan Yıldırım'ın Beşiktaş Menajeri Sinan Engin ile girdiği iddiadan kazandığı parayı, futbolculara prim olarak dağıtacağı öğrenildi. 
     Sarı-lacivertliler, Trabzonspor ile oynayacakları maçın hazırlıklarına, ara vermeden yarın yapacakları antrenmanla başlayacak. 
     Fenerbahçe'nin yabancı oyuncularından Rapaiç, Lazetiç ve Zoran Mirkoviç de yarın ülkelerinin milli takımlarına gidecek. 
     Beşiktaş karşısında alınan galibiyetin takım olarak kendilerini çok sevindirdiğini ifade eden Kaptan Ogün ise ''Bazı şeyleri garantilemek istiyorduk. Bu bakımdan çok sevindik. Şimdi şampiyonluğu daha fazla istiyoruz'' dedi. 
     





</TEXT>
</DOC>
