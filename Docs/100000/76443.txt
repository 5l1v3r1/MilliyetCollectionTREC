<DOC>
<DOCNO> 76443 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/04/son/sonspo16.html </URL>
<DATE> 2002/04/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Lorant, Denizli'ye laf attı "Önceki yenilgileri ben almadım" 
</HEADLINE>
<TEXT>

     Fenerbahçe Teknik Direktörü Werner Lorant, şu ana kadarki görev süresi içinde başarılı olduğunu ileri sürerek, ''Geldiğimden beri takımda bıraktığım başarı ortadadır. Bunu konuşmaya bile gerek yok'' dedi. 
     Werner Lorant, Samandıra Tesisleri'nde düzenlediği basın toplantısında, başarısız olduğunu kesinlikle kabul etmediğini vurgulayarak, ''Kiminle kıyaslanırsam kıyaslanayım, başarısızlığı kabul etmiyorum. Ben bu takımla yalnızca 2 yenilgi aldım. Bundan önceki yenilgileri kim aldı Herhalde başkanımız almadı'' diye konuştu. 
     Sarı-lacivertli takımın başında görev yaptığı 12 maçlık periyotta eski teknik direktör Mustafa Denizli ile alınan başarılar bakımından kıyaslanmasının anlamsız olduğunu ifade eden Alman çalıştırıcı, şöyle devam etti 
     ''Benim için önemli olan şu ana dek kaç maç yitirdiğim ve benden önceki meslektaşımın kaç maç yitirdiğidir. Takım her geçen gün daha iyi futbol oynuyor. Son maçlarda bazı konsantrasyon eksikliği ve gevşekliğimiz yüzünden hatalı goller yiyoruz. Ama gittikçe daha iyiye gidiyoruz. Hala düşündüğümde üzüldüğüm birşey var. Bu da Ankaragücü ve Samsunspor maçlarında aldığımız yenilgilerdir.'' Lorant, gelecek için hiçbir endişesi bulunmadığını da belirtirken, ''Seneye Fenerbahçe'de kalıp, kalmayacağım konusunda hiçbir endişem yok'' dedi. 
     Gençlerbirliği maçından sonra yaptırdığı gece idmanının tepki toplamasına aldırmadığını kaydeden Alman çalıştırıcı, ''Herkes ne düşünüyorsa düşünsün, bizim antrenman programımızı bilmeyen kimseler bu konuyla ilgili yorum yapma hakkına sahip değildir'' diye konuştu. 
     
     "Başkanımızın cezası yanlış" 
     Alman teknik adam, Profesyonel Futbol Disiplin Kurulu'nun kulüp başkanı Aziz Yıldırım, yöneticiler Mahmut Uslu ve Murat Özaydınlı'ya verdiği cezaların yanlış olduğunu ileri sürdü. 
     Lorant, başkan ve yöneticilerin sarı-lacivertli takımın çıkarlarını korumak adına konuşmaya hakkı olduğunu kaydederek, ''Böyle bir karara karşıyım. Bir insan, özellikle başkanımız tepkili olduğu takım hakkında çıkarlarını korumak için konuşamıyorsa, burada çok büyük bir yanlışlık vardır. Benim için böyle birşeyin kabul edilebilir durumu yoktur'' diye konuştu. 
     Takımın yaptığı antrenmanlarla Göztepe maçına iyi hazırlandığını belirten Lorant, son 5 haftanın çok önemli maçlara sahne olacağını ifade ederek, takımda değişiklik yapıp yapmayacağı konusunda ''Bunu yarın maçta göreceksiniz'' dedi. 
     
     "Hakeme sinirlendim" 
     Gençlerbirliği maçından sonra yaptığı açıklamada, ''Bir kişiye sinirliyim'' diyen ve bu kişinin ismini açıklamayan Lorant, sinirlendiği kişinin karşılaşmanın orta hakemi Mustafa Çulcu olduğunu söyledi. 
     Çulcu'nun maçta özellikle kart gösterme konusunda çok cömert davrandığını vurgulayan Alman teknik adam, ''Mustafa Doğan'ın rakibine yaptığı hareket belki fauldü ama bana göre kartı gerektirmiyordu. 
     Çünkü böyle omuz omuza mücadeleler maç içinde hep olur. Hakemler bu tip mücadelelerin hepsine kart göstermeye kalkarsa, sahada kimse kalmaz'' diye konuştu. 
     Gençlerbirliği maçında kaleci Rüştü'nün tek başına hatalı olmadığını kaydeden Lorant, takımdaki birkaç futbolcunun zincirleme hataları sonucunda gol yediklerini ifade ederken, Ankara'da kendilerini çok iyi desteklediğini belirttiği sarı-lacivertli taraftarları aynı destek için Göztepe maçına çağırdı. 
     






</TEXT>
</DOC>
