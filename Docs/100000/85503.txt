<DOC>
<DOCNO> 85503 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/22/son/sonspo16.html </URL>
<DATE> 2002/05/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaş "Nouma ile anlaştık ama beyninden ur aldırmış.." 
</HEADLINE>
<TEXT>

     Beşiktaş Kulübü Transfer Komitesi Üyesi Haşmet Bedii Kürüm, eski futbolcuları Pascal Nouma ile her konuda anlaştıklarını, ancak Fransız futbolcunun ayrıntılı sağlık kontrollerinden geçmesini beklediklerini söyledi. 
     Haşmet Bedii Kürüm, Tolga'nın imza töreni sonrası yaptığı açıklamada, Fransa'da bulunan kulüp ikinci başkanı Hüsnü Güreli, asbaşkanlar Yıldırım Demirören ve Kıvanç Oktay, yönetici İbrahim Altınsay ve teknik direktör Mircea Lucescu'nun, dün Nouma ve menajeriyle biraraya geldiklerini kaydetti. 
     Nouma'nın kendisine sundukları koşulları kabul ettiğini belirten Kürüm, ''Ancak bu futbolcunun bir sağlık problemi var. Fransa'da beyninden ur aldırmış. Bu nedenle çok titiz davranıyoruz. Nouma, önce Fransa'da, ardından da İstanbul'da detaylı bir sağlık taramasından geçecek. Eğer bir sorun çıkmazsa da kendisiyle sözleşme imzalayacağız'' diye konuştu. 
     Fransa'daki yöneticilerin İtalya'nın AC Fiorentina takımında forma giyen Brezilyalı Amaral'ın menajeriyle de görüştüklerini kaydeden Kürüm, bu konuda henüz kendisine bir bilgi ulaşmadığını kaydetti. 
     Kürüm, hakkında spekülasyonlar yapılan futbolcuları Ahmet Dursun'a da değinerek, ''Ahmet Dursun bizim sözleşmeli futbolcumuz. Aramızda da herhangi bir sorun yok. Sadece alacağı para konusunda sözleşmesini bu yıl için boş bırakmıştık. O'na hak edeceği parayı vereceğiz. Başka da bir problemimiz yok'' dedi. 
     





</TEXT>
</DOC>
