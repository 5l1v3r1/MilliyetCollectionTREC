<DOC>
<DOCNO> 63028 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/19/ekonomi/eko02.html </URL>
<DATE> 2002/01/19/ </DATE>
<TIME>  </TIME>
<AUTHOR>  </AUTHOR>
<HEADLINE>
IMF’ye Anayasa mesajı 
</HEADLINE>
<TEXT>

Niyet mektubundaki önkoşullardan biri olan bankalara sermaye desteği sağlayacak yasayla ilgili incelemesi süren Köşk’ten IMF de anayasal düzene saygılı olacaktır’ açıklaması geldi 
     ANKARA Milliyet 

     Cumhurbaşkanlığı Dış İlişkiler Baş Danışmanı ve Özel Kalem Müdürü Tacan İldem, Cumhurbaşkanı Ahmet Necdet Sezer’in bankalara sermaye desteği sağlanmasını da öngören mali sektöre olan borçların yeniden yapılandırılmasına ilişkin yasa ve Devlet İhale Yasası’nı incelediğini söyledi. 
     İldem, haftalık basın toplantısında, onay için bekleyen düzenleme ile ilgili olarak, "Cumhurbaşkanımız yasayı tüm yönleriyle incelemeye tabi tutuyor. Tüm uluslararası kuruluşlar gibi IMF’nin de Türkiye’nin Anayasal düzenine saygılı olacağını biliyoruz" dedi. İldem, Devlet İhale Yasası’nın da aynı çerçevede incelemede olduğunu sözlerine ekledi. 
     Tacan İldem, kamuoyunda "Kılıçbalığı Operasyonu" olarak bilinen ve Emlak Bankası’nın usulsüz kredi verdiği yolunda iddialara dayanan soruşturmaya temel olan Devlet Denetleme Kurulu DDK raporundaki tüm hususların belgelere dayandığını belirtti ve "DDK sadece elindeki belgelere dayanarak bir rapor hazırlayıp suç duyurusunda bulunur. Düğmeye basan biri aranıyorsa bu savcılıktır. Raporlarda ileri sürülen hususlar tümüyle belgelere dayalıdır. Belgelerin delil niteliğinde olup olmadığı ve belgelere dayalı işlemlerin suç oluşturup oluşturmadığının takdiri ise yargının görevidir" demekle yetindi. 
     Cumhurbaşkanı, "Endüstri Bölgeleri Kanunu" ve 4741 sayılı "190 sayılı Kanun Hükmünde Kararnamenin Eki Cetvellerin Sayıştay Başkanlığına Ait Bölümünde Değişiklik Yapılmasına Dair Kanun" ile 4740 sayılı "Terörist Bombalamalarının Önlenmesine İlişkin Uluslararası Sözleşmenin Onaylanmasının Uygun Bulunduğuna Dair Kanun"u onayladı. 
     
Kılıçbalığı operasyonunda 84 yıl istemi      Emlak Bankası’ndan "usulsüz krediler verildiği" iddiasına ilişkin soruşturmayı yürüten Şişli Cumhuriyet Savcılığı, 39 sanık hakkında "zimmet" suçundan 10 ayrı fezleke düzenledi. 
     Kamuoyuna "Kılıçbalığı" adıyla yansıyan operasyonun fezlekesinde, bankanın eski Genel Müdürü Erdin Arı ve eski Yönetim Kurulu Üyesi Recep Reha Abi’nin, "zimmet" suçunun 7 kez uygulanmak suretiyle 42 ile 84’er yıl arasında, Başbakan Yardımcısı Hüsamettin Özkan’ın dünürü olan Yönetim Kurulu Üyesi Prof. Dr. Erdoğan Alkin’in de 6 yıldan 12 yıla kadar ağır hapis cezasına çarptırılması isteniyor. 
     Fezlekede, toplam 39 sanığın kredibilitesi olmayan, çoğunluğu denizcilik alanında faaliyet gösteren 15 şirkete, olumsuz raporlara rağmen kredi verdikleri ve 200 milyon doları bulan bu kredilerin geri dönmediği ifade ediliyor. Bankanın eski genel müdürlerinden Sinan Solok ile Alkin’in isminin de bir kez geçtiği fezlekede, Solok ve Alkin’in, aynı suçtan 6 yıldan 12’şer yıla kadar ağır hapis cezalarına çarptırılmaları talep ediliyor. 
     



 EKONOMİ 
























</TEXT>
</DOC>
