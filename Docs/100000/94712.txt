<DOC>
<DOCNO> 94712 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/09/son/sontur16.html </URL>
<DATE> 2002/07/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Dışişleri Bakanı Cem konutunda durum değerlendirmesi yapıyor 
</HEADLINE>
<TEXT>

     Devlet Bakanı ve Başbakan Yardımcısı Hüsamettin Özkan'ın DSP'den ve hükümetteki görevinden istifasıyla başlayan ve birbiri ardından gelen istifalar üzerine dün geç saatlerde İstanbul'dan Ankara'ya dönen Dışişleri Bakanı İsmail Cem, konutunda telefonla temaslarda bulunarak, kurmaylarıyla durum değerlendirmesi yapıyor. 
     Edinilen bilgiye göre, Cem'in Başbakan Bülent Ecevit ile bugün görüşüp görüşmeyeceği henüz netlik kazanmazken, Cem'in akşam üzeri İstanbul'a geçeceği ve eski ABD başkanı Bill Clinton'ın davetli olduğu akşam yemeğine katılacağı öğrenildi. 
     Cem'in önümüzdeki hafta Ankara'ya gelecek Avrupa Komisyonu Başkanı Romano Prodi ve ABD Savunma Bakan Yardımcısı Paul Wolfowitz'in ziyaretlerine ilişkin bu hafta içinde Ecevit'ten görüşme talebi olduğunu ifade eden kaynaklar, birbiri ardına gelen istifalar nedeniyle gündemin bir anda değiştiği Ankara'da bugün Cem ile Ecevit'in bu konuda görüşme yapmasının beklenmediğini kaydettiler. 
     Dışişleri Bakanı Cem'in şu sıralarda konutunda telefonla yoğun görüşme trafiği sürdürdüğü, konuttan Dışişleri Bakanlığı'na geçeceği ve İstanbul'a gitmeden önce Devlet Bakanı Kemal Derviş'le görüşebileceği öğrenildi. 
     





</TEXT>
</DOC>
