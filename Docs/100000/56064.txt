<DOC>
<DOCNO> 56064 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/07/son/sonspo22.html </URL>
<DATE> 2001/12/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Hakan Ünsal Fatih'in Fenerbahçe'ye transferini nasıl yorumladı 
</HEADLINE>
<TEXT>

     Galatasaray'ın 2 yıldızı Ergün Penbe ile Hakan Ünsal, Ataköy Kültür Koleji'ni ziyaret ederek öğrencilerin sorularını yanıtladılar. 
     Hakan, Fatih Akyel'in Fenerbahçe'ye transferiyle ilgili yöneltilen bir soruya, ''Fatih'in Fenerbahçe'ye transferini beklemiyorduk. 
     Ama orayı tercih etmişse kendi kararıdır. Profesyonel futbolcu. Ayrıca menajerlerin futbolcuyu çok etkileyebilecekerine de inanmıyorum'' dedi. 
     Galatasaray'ın deneyimli oyuncusu Hakan Ünsal yurtdışında futbol oynamayı istediğini kaydetti. 
     Hakan, niyetinin ciddi olarak Avrupa'ya gitmek ve futbol yaşamını da orada noktalamak olduğunu ifade ederek, ''Yurtdışına gittikten sonra tekrar futbol oynamak için Türkiye'ye dönmem ve orada bırakırım. 
     Ama geri dönmek gibi bir seçenek olursa da 8 yıldır formasını giydiğim Galatasaray'ın dışında bir kulübe gelebileceğimi sanmıyorum. Çünkü, Türkiye'de futbol fanatizm boyutunda. Rakip bir takıma gitmek tepkilar doğurabiliyor'' diye konuştu. 
     
     Ergün de Avrupa istiyor.. 
     Geçen sezon son haftalardaki kötü oyunlarıyla şampiyonluğu kılpayı kaçırdıklarını ve bu yıl 3. yıldızı takacaklarına inandığını ifade eden Ergün ise ''Rakibimize şampiyonluğu hediye ettik. Kendi evimizde 3 puan kaybetmiştik. Dersimizi aldık. Bu yıl şampiyonluğu kazanarak, 3. 
     yıldızı mutlaka takacağız'' diye konuştu. 
     Bir öğrencinin, ''Avrupa'da bir kulüpte futbol oynamaya nasıl bakıyorsunuz '' biçimindeki sorusuna ise Ergün, ''Benim sözleşmem Galatasaray ile bitiyordu ve oturduk 2 yıllık daha anlaştık. Ama Avrupa'dan ciddi bir teklif gelirse, kulübün de menfaatleri doğrultusunda gitmeme izin vereceklerini söylediler. Yurtdışında oynamayı istiyorum'' yanıtını verdi. 
     Ergün ayrıca, Galatasaray'ın ligde ve Avrupa kupalarında üst üste maçlar oynamasının kendilerini nasıl etkilediğiyle ilgili bir soruyu da şöyle yanıtladı 
     ''Yaklaşık 6 yıldır haftada ortalama 2 maç yapıyoruz. İlk zamanlar tabii ki zorlandık. Ancak vücut zamanla alışıyor. Bazı şeylerden fedakarlık yapmamız gerekti. Haftanın ancak 2 günü ailemizle birlikte olabiliyoruz. Neticede biz de insanız. Bazı rahatsızlıklar duyulabiliyor. Bu da zaten normaldir.'' Panelin sonunda öğrencilerin Hakan ve Ergün'den imza alabilmek için yoğun talep göstermeleri de izdihama yol açtı. 
     






</TEXT>
</DOC>
