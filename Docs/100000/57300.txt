<DOC>
<DOCNO> 57300 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/15/spor/aspo.html </URL>
<DATE> 2001/12/15/ </DATE>
<TIME>  </TIME>
<AUTHOR>  </AUTHOR>
<HEADLINE>
DİRİLİŞ 3 - 1 
</HEADLINE>
<TEXT>

Fenerbahçe, Bursaspor’u üç golle geçerken, İsveçli golcüsünün çabasıyla ayağa kalktı. Kenneth Andersson bir asist yaptı, son golü kaydetti. 
     ARKA arkaya aldığı yenilgilerle baskı altına giren Fenerbahçe, kendi sahasında oynadığı Bursaspor maçında, 17. dakikada Moshoeu’nun golüyle yenik duruma düştü. Az sayıda taraftarının desteği ile çabuk toparlandı. 28. dakikada Serhat, 31’de Ali Akdeniz’in golleri Sarı - Lacivertliler’i hayata döndürdü. İkinci yarıda Bursaspor’un umutlarını Andersson 72. dakikada bitirdi. İki takımın da birer şutu direkten döndü. Aydın kötü tezahürat nedeniyle iki kez anons yaptırdı. 
     
Daha ölmedim’      UZUN bir aradan sonra golle tanışan ve oynadığı futbolla göz dolduran Andersson, "Ben daha ölmedim" dedi. İsveçli golcü, "Futbolda şans yanınızda olmazsa hiçbir şey yapamazsınız. Son üç maçta biz bunu yaşadık.Artık kötü günler geride kaldı" diye konuştu. 
     
Formu sürüyor      BU sezonun en başarılı hakemlerinden Ali Aydın, dün gece de iyi bir yönetim gösterdi. En olumlu tarafı objektif kalmasıydı. Kartlarını yerinde ve doğru kullandı. Maçın neticesine etki edecek hiçbir yanlış düdüğü yoktu. Kendisine gereksiz yere yapılan kötü tezahürat sonucu da haklı olarak oyunu iki defa durdurdu. 
     
Denizli ipten döndü      Bursa maçı öncesi olası bir kötü sonuç için yönetim, "Sorumlu ararız" açıklamasını yaptı. Mustafa Denizli, galibiyetle hayata döndü, "Yara alsak da hedefi buluruz" dedi 
     FENERBAHÇE Yönetimi maç öncesinde oldukça kaygılıydı. Asbaşkan Hamdi Akın, üst üste alınan kötü sonuçların moralleri bozduğunu belirtirken, "Bursaspor karşısında kötü bir sonuç alırsak, bir sorumlu da bulmak zorunda kalırız" dedi. Akın’ın bu sözleriyle Mustafa Denizli’yi kastettiği belirtildi. Bursaspor’un öne geçtiği golle birlikte de tribünlerden homurtular yükseldi. 
     FENERBAHÇE Teknik Direktörü Denizli karşılaşma sonrası yaptığı açıklamada "Bu galibiyeti yeni bir serinin başlangıcı olarak düşünüyorum. Futbolcularım büyük bir mücadele sergilediler. Onlara güvenimin doğru olduğunu gösterdiler" dedi. Denizli, "Lig yeni bir yörüngeye girdi. Başarıya giden yolda üzüntülü günler de olacaktır. Ara sıra yara alsak da hedefi buluruz" ifadelerini kullandı. 
     
Dakika dakika maç      5. Dakika Fenerbahçe savunmasının uzaklaştıramadığı topa Tayfun arka direkte, müsait pozisyonda kötü vurunca Bursaspor bir golden oldu. 
     15. Dakika Ali Akdeniz soldan hareketlendi. Ceza alanına girmeden yaptığı vuruş, yandan dışarı gitti. 
     16. Dakika Tayfun, ara pasıyla Okan'ı kaçırdı. Bu oyuncunun kaleci karşı karşıya kaldığı anda attığı şutu Rüştü kornere çıkardı. 
     17. Dakika Ender'in kullandığı korner atışına Moshoeu öndirekte kafayı vurdu ve takımını 1 - 0 öne geçirdi. 
     19. Dakika Abdullah'ın ceza alanına havalandırdığı topa Andersson kafayı vurdu, top Kelemen'de kaldı. 
     20. Dakika Abdullah'ın pasıyla ceza alanında buluşan Serhat'ın aşırtma vuruşunda top, Kelemen'in müdahalesinden sonra üst direğe çarpıp geri döndü. Kelemen topu kontrol etti. 
     28. Dakika Yusuf'un sağdan yaptığı ortayı Andersson kafayla altı pasa indirdi. Topu kontrol eden Serhat, düzgün bir vuruşla beraberliği sağladı 1 - 1. 
     31. Dakika Johnson'un kullandığı serbest vuruşu, Andersson kafayla indirdi. Yusuf'un dokunduğu top Ali Akdeniz'in önünde kaldı. Bu oyuncu önünü boşaltıp sert vurdu 2 - 1. 
     35. Dakika Abdullah'ın savunmanın arkasına attığı mükemmel pasla buluşan Andersson kaleci ile karşı karşıya kaldığı anda vurdu, top Kelemen'den döndü. Andersson bu kez rövaşata vurdu. Top yine Kelemen'de kaldı. 
     48. Dakika Andersson, bir anda önünde bulduğu topla Kelemen'le karşı karşıya kaldı. Vuruşunda Kelemen'den dönen topu, savunma pozisyonu kornere attı. 
     52. Dakika Bursaspor'un kullandığı korner atışında Moshoeu kafayı vurdu. Hakan, topu gol çizgisi üzerinde kafayla çıkardı. 
     53. Dakika Ender'in ceza alanı dışından attığı şut, üstten az farkla dışarı gitti. 
     62. Dakika Abdullah'ın ceza alanına havalandırdığı topa Andersson kafayı vurdu. Top üstten dışarı gitti. 
     64. Dakika Abdullah'ın Serhat'a uzattığı topa Erkan, ters bir kafa vurdu. Kelemen arkasına düşen topa Serhat'tan önce yetişerek, kornere attı. 
     72. Dakika Abdullah'ın kullandığı serbest atışta Andersson kafayı vurdu ve farkı ikiye çıkardı. 
     81. Dakika Ender'in kullandığı serbest atışta Taner kafayla dokundu. Top yan direğe çarptıktan sonra auta çıktı. 
     90. Dakika Ceyhun, ceza alanında hareketlendikten sonra topu penaltı noktasına doğru yuvarladı. Andersson'un yatarak yaptığı vuruşta Kelemen başarılıydı. 
     



 SPOR 





















</TEXT>
</DOC>
