<DOC>
<DOCNO> 82447 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/06/son/sonspo23.html </URL>
<DATE> 2002/05/06/ </DATE>
<TIME>  </TIME>
<AUTHOR>  </AUTHOR>
<HEADLINE>
İnter intihar etti, İtalya Juventus'ü alkışlıyor ... 
</HEADLINE>
<TEXT>

     İtalya 1. Futbol Ligi'nde Juventus'un şampiyon olması, İtalyan basınında ''İnter'in intiharı. Hiç kimse inanmıyordu ama Juventus'ta beklenmeyen kutlama'' şeklinde yorumlandı. 
     Ülkenin en yüksek tirajlı spor gazetesi La Gazzetta dello Sport, ''Juve, zaferin tadını çıkart'' manşeti altında, ''İnter, Lazio'da intihar ediyor ve Juve'ye 26. şampiyonluğu veriyor'' ifadelerini kullandı. 
     Tüm gazetelerde İnter'in Brezilyalı yıldızı Ronaldo'nun kulübede ağlayan fotoğrafları yer alırken, La Gazzetta şu yorumu yaptı 
     ''Sonunda Ronaldo, yedek kulübesine oturdu ve başı önde, elleri gözlerinde bir bebek gibi ağlamaya başladı. Parmaklarının arasında hıçkırıklar ve gözyaşları. Lazio, İnter'i yendi ve Juventus İtalya şampiyonu. İnanılmaz bir şekilde bir vuruşta Ronaldo'nun iki rüyası da kül olup uçtu. İlk kez İtalya'da şampiyonluğu kazanmak ve 2 yıl önce aynı sahada sakatlanmasının ardından görünmez düşmanına karşı öç almak...'' Şampiyonlukla ilgili diğer gazetelerin başlıklarında ise Corriere dello Sport ''Şampiyona Lazio karar verdi 26. kez Juve'', Tutto Sport ''Milyonlarca taraftar, tarihi bir şampiyonlukta coştu'', La Repubblica ''Şampiyonluk Juventus'a, İnter dramda'', Corriere della Sera ''Yenildi ve geçildi, İnter'de dram. Juve şampiyon'', La Stampa ''İnter'in Lazio'a karşı intiharı'' ifadelerine yer verdi. 
     Öte yandan İnter Teknik Direktörü Hector Cuper, Lazio karşısında hata yaptığını, şimdi olsa başka kadro sahaya süreceğini belirtti. 
     Cuper, ''Defansta aklımızı kaybettik'' dedi. 
     Juventus Genel Direktörü Luciano Moggi ise ''Temiz futbol kazandı. 
     Polemik yaratan kaybetti'' yorumunu yaptı. 
     Juventus'a 4 yıl aradan sonra şampiyonluğu kazandıran teknik direktör Marcello Lippi de ''Kariyerimin en güzel olayı. Şimdi İtalya Kupası'nı istiyorum'' derken, kaptan Alessandro Del Piero sevincini, ''Lazio 2 yıl önce bizden şampiyonluğu aldı, şimdi bize geri verdi'' şeklinde yansıttı. 
     İtalya Milli Takımı Teknik Direktörü Giovanni Trapattoni ise ''İnter'in kazanacağını düşünüyordum. Lazio'ya yenilmesine şaşırdım. 
     Ama bu futbolun güzelliği. Piemonte Juventus takımının bulunduğu Torino kentinin bölgesi mutlu bir yer. Milano ve Roma'daki yüksek tansiyon yok. O yüzden futbolcular daha rahat antrenman yapabiliyorlar'' dedi. 
     Juventus'ta futbolculuk yapmış olan Tarapattoni, ''Benin DNA'larımda halen biraz Juventus vardır. O yüzden iyi tanıyorum. 7 başlı bir ejderha gibi. Biri kesildi mi diğeri onu itiyor. Asla pes etmiyor'' yorumunda bulundu. 
     İtalya Milli Takımı'nın listesini çarşamba günü vereceğini kaydeden Trapattoni, ilk olarak futbolcuların fiziki durumlarını değerlendirdiğini bildirdi. Teknik adam, İtalyan basınında yürütülen ''Baggio'nun milli takıma alınması'' kampanyasıyla ilgili ise ''Kimlerin sahaya çıkacağına ilişkin güzel bir sondaj yapalım. Böylece teknik direktörlerin suçu olmaz'' açıklamasını yaptı. 
     





</TEXT>
</DOC>
