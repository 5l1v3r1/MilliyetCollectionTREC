<DOC>
<DOCNO> 86361 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/27/son/sondun38.html </URL>
<DATE> 2002/05/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Kaybolan Suriyeli muhalif gazeteci hastanede bulundu 
</HEADLINE>
<TEXT>

     Bruges kentinde yapılan bir kongreye, ödül almak için katılmak üzere Belçika'da bulunan ve dün kaybolan Suriyeli muhalif gazeteci Nizar Nayyuf, Brüksel'deki bir hastanede bulundu. 
     Nayyuf, Pazar sabahı, otelden çıkarken, bir arabaya zorla bindirildiğini ve gözlerinin bağlandığını anlattı. Suriyeli gazeteci, kendisine bir iğne yapıldığını ve Brüksel'de, ormanlık bir bölgede terk edildiğini söyledi. Bir süre yürüdüğünü anlatan gazeteci, daha sonra, karşılaştığı bir kişinin kendisini hastaneye getirdiğini belirtti. 
     Bruges'de yapılan 55. Basın Kongresi'ne katılarak, bu sabah ödül alması öngörülen Nayyuf'un, Pazar sabahından itibaren, kaldığı otelde görülemediği ve ''kayıp olduğu'', Bruges Savcısı Jean-Marie Berkvens tarafından teyit edilmişti. Nayyuf'un beraberindeki kardeşi Salih Nayyuf, polise başvurarak kayıp duyurusu yapmıştı. Nizar Nayyuf'un valiz ve pasaportlarının otel odasında bulunduğu bildirilmişti. 
     Suriye'deki rejime muhalif olarak tanınan ve Demokrasinin Sesi gazetesinin eski yazı işleri müdürü olan Nayyuf, 9 yıl hapis yattıktan sonra, 2001 yılında tahliye edilmişti. 
     UNESCO'nun Guillermo Cano 2000 ödülüne layık görülen gazeteci, hapiste olduğu için bu ödülü alamamıştı. 
     Bruges Savcılığı, olayla ilgili ayrıntılı bilgi vermeden önce, Nayyuf kardeşlerin sorgulanacağını bildirdi. 
     





</TEXT>
</DOC>
