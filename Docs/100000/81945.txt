<DOC>
<DOCNO> 81945 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/04/dunya/dun01.html </URL>
<DATE> 2002/05/04/ </DATE>
<TIME>  </TIME>
<AUTHOR>  </AUTHOR>
<HEADLINE>
İngiliz aşırı sağı da şaşırttı 
</HEADLINE>
<TEXT>

Fransa’daki yabancı düşmanı Ulusal Cephe lideri Le Pen’in sürprizinden sonra İngiltere’de dün yapılan yerel seçimlerde aşırı sağ beklenenin üstünde oy alırken, İşçi Partisi geriledi 
     NEVSAL ELEVLİ Londra 

     İngiltere’de dün bazı bölgeler için düzenlenen yerel seçimlerde, iktidarda bulunan İşçi Partisi, ufak kayıplarla başarısını korurken, aşırı sağcı İngiliz Ulusal Partisi BNP , göçmen nüfusunun yüksek olduğu bir kentin belediye meclisinde üç sandalye kazanarak şaşırtıcı bir sonuç elde etti. 
     Fransa’da Ulusal Cephe lideri ırkçı Jean - Marie Le Pen’in cumhurbaşkanlığı seçimlerinin ilk turundaki sürpriz başarısının küçük bir modelini oluşturan BNP’nin çıkışı, son dönemdeki ırkçı yükseliş karşısında belli başlı partilerce seçimlere katılımın yüksek tutulmaya çalışılmasına rağmen gerçekleşti. 
     
     7 Türk seçildi 
     174 merkezde yaklaşık 6 bin meclis üyeliği ve 7 belediyede doğrudan başkanlık için yapılan seçimde BNP, yoğun göçmen nüfusu barındıran ve geçen yıl da çatışmaların yaşandığı Burnley’de üç belediye meclis üyeliği kazanırken, Oldham’da da yüzde 27 dolayında oy topladı. İşçi Partisi ise, yüzde 10 civarında oy kaybetmesine rağmen yine de beklenenden iyi bir sonuç aldı. Ancak Muhafazak r Parti yüzde 34 oy alarak, yüzde 33’te kalan İşçi Partisi’ni geçti. 
     Bu arada düne kadar Londra’nın çeşitli belediyelerinde bir belediye başkanı ve toplam beş meclis üyeliğine sahip olan Türkler ise bu yıl rekor düzeydeki 25 adayla girdiği seçimde 7 adayını belediye meclislerine sokmayı başardı. 
     
     Elektronik yöntemler 
     Seçimde aşırı sağın önünü kesmek için posta, internet, hatta cep telefonuyla kısa mesaj yöntemleri de kullanılması uygulaması getirilerek, daha çok sayıda seçmenin sandık başına gitmesi için sarf edilen çaba fazla başarılı olamadı. Oy kullanma oranı ise ülke çapında yüzde 35’lerde kaldı. 
     



 DÜNYA 










</TEXT>
</DOC>
