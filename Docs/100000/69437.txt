<DOC>
<DOCNO> 69437 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/25/son/soneko09.html </URL>
<DATE> 2002/02/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Emlak artık yatırım aracı olmaktan çıktı 
</HEADLINE>
<TEXT>

     İstanbul Emlak Komisyoncuları Odası Başkanı Sabri Ateş, son 2 yıldır gayrimenkulun yatırım aracı olmaktan çıktığını ve ikinci ev zihniyetinin kaybolmaya başladığını söyledi. 
     Ateş, 2001 sonunda gayrimenkul değerlerinin 2000'e göre ancak yüzde 3-4 oranında arttığını belirterek, durgun olan piyasanın, 4736 Sayılı ''Kamu Kurum ve Kuruluşlarının Ürettikleri Mal ve Hizmet Tarifeleri ile Bazı Kanunlarda Değişiklik Yapılması Hakkında Kanun''un büyükşehirlerdeki emlak vergilerini artırmasıyla daha da durgunlaşacağını ifade etti. 
     Gayrimenkulün deprem ve ardından gelen ekonomik krizin etkisiyle son 2 yıldır yatırım aracı olmaktan çıktığına işaret eden Sabri Ateş, ''Herkes önceden başımı sokacak bir dairem olsun, bir de kira geliri getirecek ev alayım diye düşünürdü. Günümüzde ise yatırım amaçlı ikinci ev zihniyeti kaybolmaya başladı'' dedi. 
     İstanbul'da boş konut sayısının her geçen gün arttığını, hemen hemen her semtteki apartmanlarda en az 2-3 dairenin boş olduğunu belirten Ateş, ''Artık satılıklar satılamıyor, kiralıklar kiraya verilemiyor. Hayat pahalılığı nedeniyle evlendikleri halde aileleriyle oturan genç çiftler ile yanlarına kiracı alan tek yaşayanların sayısı her geçen gün artıyor. Kentte mevcut konutların yaklaşık yüzde 20'si boş. İstanbul artık emlak cenneti olmayacak, emlak çöplüğü haline gelecek'' diye konuştu. 
     Reha Medin Emlak Hizmetleri Genel Müdürü Reha Medin de, emlak vergilerinde artışı öngören değişiklikle ev, dükkan veya arsanın kağıt üzerindeki fiyatının gerçek değerinden çok daha fazla gösterileceğine dikkati çekerek, ''Dolayısıyla piyasa değeri, beyanname değerinin altında kalan mülk sahipleri çok zor duruma düşecek. Vergideki artış, varolan problemleri katlayacak'' dedi. 
     Ev ve arsa satışlarının kriz nedeniyle günümüzde yarı yarıya düştüğüne işaret eden Medin, emlak alım satımındaki durgunluk nedeniyle inşaat sektörünün de durma noktasına geldiğini belirtti. 
     Medin, ''Emlak vergi oranlarının artırılması, inşaat sektörünü bitirici kararlardan biridir. Önceki yıllara göre yüzde 80 daralan emlak sektöründeki durgunluk bu yıl da sürecektir'' görüşünü savundu. 
     






</TEXT>
</DOC>
