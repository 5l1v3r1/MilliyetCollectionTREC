<DOC>
<DOCNO> 69837 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/27/son/sonspo02.html </URL>
<DATE> 2002/02/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Mehmet Cansun "8 puanı alan çeyrek finali görür" 
</HEADLINE>
<TEXT>

     Galatasaray Kulübü Başkanı Mehmet Cansun, FC Liverpool maçında aldıkları 1 puanın kendileri için önemli olduğunu belirterek, ''Bundan sonra grup karışık. 8 puanı alan çeyrek finali görür'' dedi. 
     Oyuncuların inanılmaz bir mücadele ortaya koyduğunu kaydeden Cansun, ''Bu kadar eksiğe rağmen FC Liverpool gibi bir takım karşısında mükemmel bir mücadele gösterdik. Galip de gelebilirdik. Ama beraberlik de o kadar kötü bir sonuç değil. Artık önümüzdeki diğer maçlara bakıp, Roma maçından beraberlik, Barcelona maçından ise 3 puan istiyoruz'' diye konuştu. 
     
     Üstel "Niculescu'yu kazandık 
     Galatasaray Kulübü Basın Sözcüsü Aziz Üstel ise FC Liverpool karşısında, Roma maçının bir benzerini yaşadıklarını kaydederek, ''İyi oynadık. Artık Roma maçından en az 1 puan çıkarmamız şart oldu. Ama bu maçta yeni transferimiz Niculescu'yu da kazandık. Ümit Karan ile iyi bir ikili olacağını bize gösterdi. Artık yapacak birşey yok. FC Liverpool'un çok iyi bir takım olduğunu unutmamak lazım'' şeklinde konuştu. 
     
     Kaptan Bülent "Grubumuz çok zor" 
     Galatasaray'ın kaptanı Bülent Korkmaz da FC Liverpool karşısında aldıkları 1 puanın küçümsenmemesi gerektiğini söyledi. 
     Galibiyet için yeterli mücadeleyi yaptıklarını kaydeden Bülent Korkmaz, ''Grubumuz son derece zorlu. Herkesin bunun bilincinde olması lazım. Roma maçında en azından 1 puan almamız gerekli. İnşallah bunu da yapacağız'' dedi. 
     Sarı-kırmızılı futbolcu Hasan ise Şampiyonlar Ligi 2. turunda şansızlığın kendilerini bırakmadığını belirterek, şöyle konuştu 
     ''Özellikle ilk yarıda çok gol kaçırdık. Bence 1-0'dan sonra direnebilirdik ve daha dikkatli olmamız gerekirdi. FC Liverpool da çok iyi bir takım. Owen ile Heskey'in toplamının 200 milyon dolar olduğunu unutmamak lazım.'' 
     
     Hagi "Şanssızdılar" 
     Galatasaray'ın efsanevi futbolcusu Hagi de karşılaşma sonrası yaptığı açıklamada, sarı-kırmızılı takımın şanssız olduğunu söyledi. 
     Oynanan futbolu çok iyi bulduğunu söyleyen Rumen futbolcu, takımı beğendiğini ve her zaman destek olacağını ifade etti. 
     Futbol Federasyonu Başkanı Haluk Ulusoy da sarı-kırmızılı ekibi överek, Galatasaray'ın Türkiye'ye Avrupa'da puan kazandırmaya devam ettiğini dile getirdi. 
     Bu arada Spordan Sorumlu Devlet Bakanı Fikret Ünlü de beraberliğe rağmen kendisini son derece memnun eden bir futbol izlediğini, ancak kaybedilen 2 puanın kendilerini üzdüğünü söyledi. 
     






</TEXT>
</DOC>
