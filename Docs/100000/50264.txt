<DOC>
<DOCNO> 50264 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/02/son/sontur23.html </URL>
<DATE> 2001/11/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye'nin asker gönderme kararı Amerikan basınında 
</HEADLINE>
<TEXT>

     Türkiye'nin Afganistan'a 90 kişilik özel bir birliğini gönderme kararı ABD basınında olumlu yankı buldu. USA Today gazetesi, Türkiye'nin bu kararıyla hesaplı bir risk aldığını belirtirken, New York Times gazetesi, Türkiye'nin müslüman ülkelerden farklı olarak "sıkı bir laik" olduğunu kaydetti. 
     USA Today gazetesinde, "Türkiye risk alıyor" başlığıyla yer alan haberde, "ABD'nin Afganistan'daki operasyonuna asker gönderme sözü veren ilk ülke olmasıyla Türkiye hesaplı bir risk alıyor ABD'nin yanında yer almanın ekonomik ve siyasi yararları, müslüman dostlara karşı bir savaşı desteklediği için yurdu karıştıracak yönündeki pek de popüler olmayan bir görüşe ağır basacak" denildi. 
     Türkiye'nin bu "jestinin", "bu savaşta düşman İslam değil terörizm" mesajını verdiği için sembolik olarak son derece önemli olduğu kaydedilen haberde, Türkiye'nin Taliban'ın yerini alacak Afgan rejiminin oluşturulması hakkındaki diplomatik müzakerelere de katıldığı ve bölgede Taliban sonrası istikrar için güç teklif ettiği anımsatıldı. 
     Haberde, Türkiye'nin Washington büyükelçisi Faruk Loğoğlu'nun "ABD'nin yanında olmak zorundaydık ve savaşı sonlandırana kadar bu yolda kalacağız. Olayların ağırlığı tereddüte yer bırakmadı" şeklindeki sözlerine de yer verildi. 
     
     Türkiye benzersiz 
     Koalisyon ortağı olarak Türkiye'nin "benzersiz" olduğu kaydedilen haberde, "Türkiye, NATO'nun Afganistan'la uzun bağları olan tek müslüman üyesi ve barışı korunmanın en zor olduğu bölgelere barışkoruma gücü sağlama rekoruna sahip" denildi. Haberde, Türkiye'nin Afganistan'a çok benzeyen bir arazide PKK ile yıllarca savaştığına ve Balkanlar, Afrika, Asya ve Ortaasya'da barışkoruma görevi yaptığına dikkat çekildi. 
     Türkiye'nin katılımının ödüllendirileceği de savunulan haberde, Bush yönetiminin IMF'den gelecek 9 milyar dolarlık krediyi desteklediği bildirildi. 
     Ancak Türkiye'nin savaşın Irak'a varmasını kabul etmediği anımsatılan haberde, "Türkiye, Saddam'la savaşın Irak'ı bölmesinden ve Türkiye'deki Kürt azınlığın Kuzey Irak'taki etnik kuzenleriyle birleşmeye cesaret etmesinden korkuyor. Türkiye aynı zamanda 1991 yılında Körfez Savaşı ile kesilen karlı ticari ilişkilerini yeniden yapılandırıyor" denildi. 
     
     New York Times 
     ABD'nin en büyük gazetelerinden New York Times'ın Türkiye muhabiri Douglas Frantz ise Türkiye'nin kararına ilişkin yazısında, "Ankara'nın Afganistan'a asker gönderme kararı birçok kesimlerde Batıya gerektiğinden fazla eğilim 
     şeklinde algılanacak. Türkiye, bombalamanın başladığı 7 Kasım gününden bu yana Müslüman ülkelerde yapılan vahşi ABD karşıtı gösterileri yaşamadı" dedi. 
     Birçok müslüman ülkeden farklı olarak Türkiye'nin "katı bir laik" olduğuna işaret edilen değerlendirmede, "Türkiye İsrail'le yakın bir müttefiklik olmuştur ve liderleri için 11 Eylül saldırılarını kınamak oldukça kolaydı" denildi. 
     Değerlendirmede, islami kesimin muhalefetine karşın, parlamentonun 10 Kasım günü Afganistan'a asker gönderme yetkisini vermesi ve Türkiye'nin hava alanı ve üslerini ABD önderliğindeki koalisyona açması, Ankara'nın cesur adımlar atma isteğini göstergesi olarak yorumlandı. 
     Başbakan Bülent Ecevit ile bazı kıdemli yetkililerin gelecekte asker sayısının artırılmasıyla ilgili olarak açık kapı bıraktıklarına da dikkat çekilen değerlendirmede, Türkiye'nin müslüman nüfusun yaygın olarak bulunduğu Kosova ve Bosna'da da barışkoruma güçlerine katılarak benzer görevlerde bulunduğu anımsatıldı. 
     Türkiye'nin geçtiğimiz yüzyılda Afganistan'la iyi ilişkilerinin bulunduğuna da değinilen değerlendirmede, "Türkiye 1930'larda Afgan ordusuna yardım için askeri eğitimciler gönderdi ve daha sonra eğitimsel ve kültürel yardımlarda bulundu. Ancak Ankara Taliban'ı asla tanımadı ve muhalefet Kuzey İttifakı ile bağlarını sıkı tuttu" ifadesine yer verildi. 
     Türk politikacıları ile askeri liderlerin ekonomik sebepler nedeniyle Irak'ın bir sonraki savaş cephesi olmasından duydukları kaygıya da yer verilen değerlendirmede, buna karşın bazı bankacı ve finans uzmanlarının Türkiye'nin savaşa katılımının IMF ve ABD'den ek kredi alma konusunda yardımı olacağını öne sürdüklerine işaret edildi. 
     






</TEXT>
</DOC>
