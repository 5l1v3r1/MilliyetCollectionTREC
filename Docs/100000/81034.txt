<DOC>
<DOCNO> 81034 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/29/son/sondun23.html </URL>
<DATE> 2002/04/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Ünlü sanatçıların akıl almaz kaprisleri 
</HEADLINE>
<TEXT>

     Amerikalı ünlü şarkıcı Britney Spears, turne sırasında kaldığı otel odasındaki telefonu çalarsa, organizatörden 5 bin dolar talep ediyor. 
     Almanya'da yayımlanan Abendzeitung gazetesinin haberinde, ünlü şarkıcıların özel istekleriyle, konser organizatörlerini çileden çıkardıkları belirtildi. 
     Şarkıcı Britney Spears'in özel istekler konusunda birinci sırada yer aldığı kaydedilen haberde, Spears'in konser vereceği her yerde 12 şişe özel bir marka su, içinde muz olmayan büyük bir meyve sepeti, elle yıkanmış sebze, çikolata, limonlu çay, bir şişe sıcak su ve sadece kendisinin arayabileceği ''çalmayan'' bir telefonun hazır edilmesini istediği belirtildi. Spears'in odasındaki telefon yine de çalarsa, konser organizatörü 5 bin dolar ceza ödemek zorunda. 
     Haberde, şarkıcı Mariah Carey'nin şampanyası için üstten kırılan pipet, Red Hot Chili Peppers grubunun her üyesi için şort şeklinde külot ve Rap şarkıcısı Busta Rhymes'in bir paket prezervatif istediği belirtildi. 
     

     
</TEXT>
</DOC>
