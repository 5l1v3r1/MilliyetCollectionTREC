<DOC>
<DOCNO> 51141 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/07/son/sontur06.html </URL>
<DATE> 2001/11/07/ </DATE>
<TIME>  </TIME>
<AUTHOR>  </AUTHOR>
<HEADLINE>
PKK ile mücadele için maaş aldılar, maaşlarını PKK'ya verdiler 
</HEADLINE>
<TEXT>

     Şırnak'ın Beytüşşebap İlçesi'nde terör örgütü PKK adına faaliyetlerde bulundukları iddiasıyla haklarında Diyarbakır DGM'ce dava açılan, 30'u geçici köy korucusu olan, 28'i tutuklu 31 sanık hakkındaki iddianame tamamlandı. 
     Savcı Yılmaz Aktaş tarafından hazırlanan iddianamede, 31 sanıktan 13'nün Beytüşşebap İlçesi Ilıcak Köyü Çayderesi ve Cevizağacı 
     mevkilerinde bir askerin şehit edildiği, 5 askerin yaralandığı iki ayrı patlamadaki mayınları hazırlayıp tuzak kuran kişiler oldukları belirtiliyor. Terör örgütü komitesinde yer alan sanıkların geçici köy korucusu olmaları nedeniyle Beytüşşebap İlçesi'ndeki askeri noktalar ve güvenlik görevlilerinin yapacakları operasyonlar hakkında edindikleri istihbari nitelikteki bilgiyi örgüt mensuplarına aktardıkları anlatılan iddianamede, sanıkların terör örgütüne erzak yardımında bulundukları ve örgüte ait silahları sakladıkları kaydediliyor. 
     
     Uyuşturucu ektiler 
     İddianamede, geçici köy korucusu olan sanıkların bu görevleri nedeniyle aldıklar maaşlarından terör örgütüne para yardımında bulunduklarına işaret edilerek, sanıklardan bazılarının terör örgütüne gelir sağlamak amacıyla uyuşturucu ektikleri belirtiliyor. 
     Bu amaçla Dağaltı Köyü'nde ekilen 8 bin kök dişi hint kenevirinin güvenlik güçlerince 4 ay önce gerçekleştirilen operasyonda bulunarak imha edildiği anlatılan iddianamede, sanıkların uyuşturucudan elde edecekleri paranın yarısını terör örgütüne vermeyi taahhüt ettiklerinin belirlendiği anlatılıyor. 
     İddianamede, sanıklarından 16'sı hakkında TCK'nin 125. maddesi uyarınca idam, 10'u hakkında TCK'nin 168. maddesi uyarınca 15 yıla kadar hapis ve 5 sanık hakkında ise TCK'nin 169. maddesi uyarınca 5 yıla kadar hapis cezaları isteniyor. 
     Sanıkların yargılanmalarına bu ay başlanacak. 
     






</TEXT>
</DOC>
