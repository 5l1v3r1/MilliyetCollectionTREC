<DOC>
<DOCNO> 63033 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/19/ekonomi/eko06.html </URL>
<DATE> 2002/01/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Büyükşehir’de oturana katmerli emlak vergisi 
</HEADLINE>
<TEXT>

Büyükşehir gelirlerini yeniden paylaştıran yasa çıktı. İstanbul ve Ankara belediye başkanlarının karşı çıktığı yasa, büyük kentlerde Emlak Vergisi’ni de artırıyor 
     ANKARA Milliyet 

     Cumhurbaşkanı Ahmet Necdet Sezer, kamu kuruluşlarının ticari amaçlar dışında indirimli tarife uygulamasını yasaklayan, büyükşehir belediyelerinin gelirlerinin yeniden dağıtımını düzenleyen yasayı onayladı. 
     İstanbul Büyükşehir Belediye Başkanı Müfit Gürtuna ile Ankara Büyükşehir Belediye Başkanı Melih Gökçek’in Sezer’den onaylamamasını istediği yasa, büyük kentlerde Emlak Vergisi’ni de artırıyor. 
     4736 Sayılı Kamu Kurum ve Kuruluşlarının Ürettikleri Mal ve Hizmet Tarifeleri ile Bazı Kanunlarda Değişiklik Yapılması Hakkında Kanun yürürlüğe girdi. 
     Yeni düzenlemeye göre meskenlerde binde 1 diğer binalarda binde 2 olan bina vergisi oranı büyükşehir belediyesi ve mücavir alan sınırları içindeki meskenlerde binde 2, diğer binalarda ise binde 4 oranında uygulanacak. 
     
     Emlak vergileri iki kat artıyor 
     Arazi vergileri binde 1, arsa vergileri ise binde 3 olarak uygulanacak. Ancak bu oranlar büyükşehir ve mücavir alan sınırları içinde 2 katı olacak. Bakanlar Kurulu bu oranları yarısına kadar indirmeye veya üç katına kadar artırmaya yetkili olacak. Bu vergilerin tutarının yarısı büyükşehir belediyelerine, bu pay ayrıldıktan sonra kalan tutarın yüzde 15’i ise özel idarelere kalacak. Özel idarelere verilecek payın düşmesinden sonra kalan kısmın yüzde 20’si büyükşehir belediyesi payına ayrıca ilave edilecek. Düzenleme 1 Mart 2002’de yürürlüğe girecek. 
     Yasa, Bakanlar Kurulu’na, büyükşehir belediyelerinin paylarını yüzde 3’ten yüzde 6’ya çıkarma yetkisinin yanı sıra kanuni hadlere kadar indirme yetkisi de veriyor. 
     Düzenlemeyle büyükşehirlerin genel bütçeden alacakları payın nüfuslara göre dağıtımının sağlanmasına olanak sağlandı. Buna göre, ildeki genel bütçe vergi tahsilatlarından büyükşehir belediyelerine ayrılacak payın yüzde 40’ı ilgili belediye hesabına yatırılacak. Kalan yüzde 60’lık ise İller Bankası’ndaki büyükşehir belediyeleri hesabına aktarılarak, büyükşehir belediyelerine nüfusları oranında dağıtılacak. 
     
Kıyak tarifeler kaldırıldı      Yasayla başta THY, TCDD olmak üzere kamu kurum ve kuruluşlarının ürettiği mal ve hizmetlerde herhangi bir kişi ya da kuruma ücretsiz, indirimli tarife uygulanmayacak. 
     Şeref aylığı alanlar ve terörle mücadele edenlere uygulanan indirimler sürecek. Belediyeler toplu taşımada malul, yaşlı, öğrenci vb. indirimi uygulayabilecek. 
     Gecekondu ve ruhsatsız binalara geçici olarak elektrik takılabilecek. Böylece kaçak elektrik kullanımının önüne geçilebilecek. 
     Yasayla BAĞ - KUR'un sağlık sigortası primleri yüzde 5 artırılıyor. 
     1 Mayıs 2002'den itibaren doğalgazda her metreküp için 5 bin lira ATV kesilecek. Nafta için uygulanacak ATV oranı normal benzine uygulanan miktardan aşağı olamayacak. 
     Yurt dışına çıkan her Türk vatandaşının çıkış başına ödediği 50 dolar 1 Şubat'tan itibaren 70 milyon liraya çevrildi. KKTC'ye gidenler harçtan muaf tutulacak. 
     



 EKONOMİ 
























</TEXT>
</DOC>
