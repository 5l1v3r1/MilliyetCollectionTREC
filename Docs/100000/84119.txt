<DOC>
<DOCNO> 84119 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/15/son/sondun29.html </URL>
<DATE> 2002/05/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Belçika'da ötanazi yasallaşıyor 
</HEADLINE>
<TEXT>

     Belçika Meclisi, Senato'da geçen Ekim ayında onaylanan ve ötanaziyi suç olmaktan çıkartan kanun tasarısını görüşüyor. 
     Meclis'te yarın yapılacak oylamada kabul edilmesi beklenen yasa tasarısında ötanazi, ''bir kişinin yaşamına, kendi isteği üzerine bir başka kişi tarafından son verilmesi eylemi'' olarak tanımlanıyor. 
     Ötanazi isteyen hastanın 18 yaşından büyük olması, bu talebini bilinçli ve kendi iradesiyle yapması, bu isteğini düşünerek ve birkaç defa yansıtması şart koşuluyor. 
     Hastaya ötanazi yapılabilmesi için, ''fiziki veya psikolojik açıdan, tıbbi olarak sürekli ve dayanılmaz acı çekiyor olması, çaresiz bir aşamada bulunması'' gerekiyor. 
     Ötanazi yapacak doktorun hasta ile derinlemesine görüşmesi, sağlık durumu hakkında ayrıntılı bilgi vermesi, ''ötanaziden başka bir çare kalmadığı'' konusunda hasta ile mutabakat sağlaması da koşullar arasında yer buluyor. 
     Yasa tasarısında, hastanın ötanazi talebinde bulunması ile ötanazinin gerçekleştirilmesi arasında en az bir ay geçmesi şartı da yer alıyor. 
     Tasarıya göre, Belçika'daki insanlar, arzu ederlerse sağlıklı günlerinde bir yazılı vasiyetname hazırlayarak, amansız bir hastalığa yakalandıkları veya bir kaza sonucu bilinçsiz kaldıkları, kurtuluş ümidi bulunmadığı durumlarda ötanaziye gidilmesini isteyebilecekler. 
     Bu vekaletnamede, bir veya birkaç kişinin ismi verilebilecek ve bu kişiler ötanazi kararında doktorları bilgilendirmekte yetkili kılınabilecek. 
     Belçikalı doktorlar, ötanazinin yapılmasını izleyen 4 gün içinde, Federal Kontrol Komisyonu'na bilgi raporu sunacaklar. Bu komisyonun üyelerinin 3'te 2'si, mevcut verilerin incelenmesinden sonra, ötanazinin gereksiz olduğu kanaatine varırsa dosya savcılığa sevk edilecek ve adli takibat başlatılacak. 
     Yasa tasarısı, hiçbir doktorun zorla ötanazi yapmaya mecbur edilemeyeceğini de belirtiyor. 
     Belçikalı doktorlar, yeni yasanın uygulamada fazla bir şey değiştirmeyeceğini, ötanazinin güncel hayatta zaten uygulandığını ifade ediyorlar. 
     





</TEXT>
</DOC>
