<DOC>
<DOCNO> 86749 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/29/son/sondun36.html </URL>
<DATE> 2002/05/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Simitis ''Türkiye ile sıcak bir olay yaşanmaz" 
</HEADLINE>
<TEXT>

     Yunanistan Başbakanı Kostas Simitis, ''Türkiye ile sıcak bir olay yaşanması korkusu duymadığını'' söyledi. 
     Simitis, Yunanistan Cumhurbaşkanı Kostis Stefanopulos ile yaptığı, iç ve dış gelişmeleri konu aldığı belirtilen görüşmeden sonra gazetecilere açıklama yaptı. 
     ABD ve İngiltere'nin Türkiye ile Avrupa Güvenlik ve Savunma Politikası AGSP konusunda vardıkları uzlaşmayı içeren ''Ankara metni'nin değiştirilmesinin zorunlu olduğunu savunan Simitis, gazetecilerin Türkiye ile sıcak bir olay yaşanması olasılığı bulunup bulunmadığına ilişkin sorularına, ''Hayır, bu tür bir gelişme yaşanması korkusu duymuyorum'' dedi. 
     
     TÜRKİYE POLİTİKASI 

     Yunanistan Hükümet Sözcüsü Hristos Protopapas da yaptığı basın toplantısında, Atina'nın izlediği Türkiye politikasını değiştirmeyeceğini söyledi. 
     Protopapas, gazetecilerin, Yunanistan Savunma Bakanı Yannos Papandoniu'nun dün gece Yunan Özel MEGA televizyonunda yayınlanan ''Dosyalar'' adlı programda yaptığı, Türkiye ile sıcak bir olay yaşanmasından duyduğu endişeyi ve Yunanistan'ın Helsinki zirvesinden eli boş döndüğü görüşünde olduğunu vurgulayan açıklamaları konu alan sorularını yanıtladı. 
     Protopapas, ''Hiç kimse Türkiye ile ebediyen sürecek bir barışın sağlandığını söylemedi. Ancak Atina, Türkiye ile ilişkilerde gerginlik polikitası izleme yolunu seçmiyor. Ayrıca, ulusal çıkarlarımızı her an korumaya hazır durumdayız. Sıcak olay endişesine gelince Sayın Başbakan, bu tür bir endişe duymadığını açıkladı'' dedi. 
     Helsinki zirvesi kararlarının ise Yunanistan için büyük önem taşıdığını vurgulayan Protopapas, Papandoniu'nun yaptığı açıklamaların çarptırıldığını savundu. 
     Protopapas, ''Helsinki ile birlikte, Türkiye ile Yunanistan arasındaki anlaşmazlıklar, AB-Türkiye arasındaki meseleler haline gelmiştir. Bu süreçte sonuç alınabilmesi için zaman gereklidir. 
     Türkiye, Helsinki kararları çerçevesindeki yükümlülüklerini yerine getirmek durumundadır. Atina, Türkiye'nin AB yolunu bu çerçevede destekliyor'' dedi. 
     Hükümet Sözcüsü, gazetecilerin soruları üzerine ''Dosyalar'' adlı programa katılan 9. Cumhurbaşkanı Süleymen Demirel'in ''Ege'de 130-135 kayalık var. Bunlar Osmanlı İmparatorluğu'na aittir. Türkiye'de Osmanlı İmparatorluğu'nun mirasçısı olduğu için bu kayalıkların Türkiye'ye ait olduğunu düşünüyoruz. Yunanistan, bu görüşümüzü kabul etmediği için ortada sorun vardır'' sözlerini de değerlendirdi. 
     Türk yetkililerinin bu konudaki açıklamalarının benimsenmesinin söz konusu olmadığını söyleyen Protopapas, ''Bizim için kimin egemenliğinde olduğu şüpheli kayalık ya da adacık yoktur'' dedi. 
     
     ''DOSYALAR'' 

     Bu arada, dün gece yayımlanan ''Dosyalar'' programında, Papandoniu, Türkiye ile sıcak bir olay yaşanmasından duyduğu endişeyi vurgulamanın yanı sıra Atina'nın Türkiye politikasını da eleştirdi. 
     Papandoniu, programda şunları söyledi 
     ''Türkiye ile kültür, sanat, ekonomi vb alanda 15 değil 100 anlaşma bile imzalasak Türk tarafı Ege'de tek taraflı tahriklerinden vazgeçmediği ve Kıbrıs trajedisi devam ettiği sürece Türkiye ile Yunanistan arasındaki ilişkilerde ilerleme kaydedilemez. Ancak 'Dışişleri Bakanı İsmail' Cem'in gülümsemeleri ve başka iyiniyet hareketleri böyle bir ortam yaratmamıştır ve her şeyden önce Ege'de Türk ihlalleri artmıştır. 
     Türk uçaklarının silahlı uçmaları ve 'it dalaşlarına' eğilim göstermeleri de tehlikeli ve tahrik edicidir. Bir insan hatası krize yol açabilir. Ayrıca gerek Türk askeri yönetiminin yaptığı açıklamalarda gerekse hareketlerinde saldırgan bir tavır seziyorum. Bu durum, böyle gelişmesi halinde sorun oluşturacağından Yunan Silahlı Kuvvetleri her olasılık için hazır olmalıdır. 
     Kıbrıs'ın 'Rum Kesimi' AB üyeliği konusunda engeller çıkacağına, ancak aşılacağına inanıyorum. Yunanistan'ın başarılı şekilde uygulayacağı dış politika ve özellikle Yunan Silahlı Kuvvetleri'nin gücü sayesinde AB üyeliğinin gerçekleşeceği kanısındayım.'' Aynı programa katılan eski Dışişleri Bakanlarından Teodoros Pangalos ise ağır ifadeler kullanarak, Dışişleri Bakanı Cem'in Türk-Yunan yakınlaşması konusunda ''samimi'' olmadığını iddia etti. 
     Türk-Yunan diyaloğunun derhal kesilmesini isteyen Pangalos, ''Atina'da görüşmelerden yana olanlar şu basit şeyi anlamıyorlar Türkler tartışma konusu saydıkları 3500 adayı içeren bir listeyle gelecekler ve bize 'bunlardan 3200'ünü size vereceğiz, Eh siz de bize bir şeyler vermeyecek misiniz Gelin geriye kalanlar için konuşalım' diyecekler'' dedi. 
     





</TEXT>
</DOC>
