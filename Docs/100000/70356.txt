<DOC>
<DOCNO> 70356 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/02/spor/yurundul.html </URL>
<DATE> 2002/03/02/ </DATE>
<TIME>  </TIME>
<AUTHOR> ÖMER ÜRÜNDÜL  </AUTHOR>
<HEADLINE>
Çok kötü futbol 
</HEADLINE>
<TEXT>

     Fenerbahçe dün gece Kadıköy'de sergilediği çok kötü futbola rağmen üç puanın sahibi oldu. 
     Bir teknik direktörün elindeki malzemeye göre sistemini belirlemesi ve takım tertibini kurması gerekir. Lorant, takım teşkilinde büyük yanlışlar içinde. Üç forvetin arkasında serbest dolaşımlı Rapajc oynuyor. Orta sahanın ortası Simao ile Ogün'e emanet edilmiş. Her ikisinin de pres özelliği yok. Bir de Rapajc ve Revivo'nun hiç savunma yapmadığı gözönüne alınırsa böyle bir kadronun günümüz futbolunun istediklerini yerine getirebilmesi mümkün olamaz. Kolektif uyum da yetersiz olduğundan ülkesinde takım oyununa alışmış Simao'dan da organizatör olarak randıman alınamıyor. 
     Rize karşısında ilk 45 dakikaka Fenerbahçe oyuna hükmedemedi. Hücum girişimleri kopuk kopuk, daha çok bireysel beceriler ağırlıklıydı. Serhat, arkasında Fatih ve o bölgeye ataklarda yardıma giden Ogün gibi koşan isimlerin bir arada olduğu sağ kulvar belli bölümlerde olumlu işler yaptı. Rapajc verimli olamazken, Revivo ile Andersson fiziki tükeniş içindeydiler. Buna rağmen rakibin hediyelerinden duran toplardan iki farklı skor avantajı yakanladı. Bu arada bir de Nicolas'ın kırmızı kart görmesiyle saha içinde sayısal üstünlük sağlandı. 
     İkinci yarıda Fenerbahçe'den farklı bir skor bekleniyordu. Ama üretkenlik sağlanamadığı gibi rakibe de dört net pozisyon verildi. Yenen golle de maç zora girdi. Ama futbolcuların işin ciddiyetine vararak hırslanmaları son 15 dakika hiç olmazsa savunma güvencesinin sağlanmasına neden oldu. 
     Son üç maçtır Fenerbahçe, beş gol attı. Hepsi de duran toplardan... Bunların haricinde de üretkenlik yetersiz. Bu veriler de takımdaki saha içi sıkıntılarını açıkca gözler önüne seriyor. Büyük yanlışlar içindeki Lorant'ın tek doğrusu dörtlü defans uygulamasına geçmesidir. 
     Rizespor kendi kendini yendi. İlk yarıda Fenerbahçe'nin rahatsızlığını değerlendirip çabuk hücum girişimlerinde bulunamadılar. Bu arada önce kornerden kaleci - defans müşterek hatasıyla, sonra da hiç gereği yokken kontrolsüz hareket sonucu sebebiyet verdikleri penaltıdan iki gol yediler. Bir de kırmızı kart gördüler. İkinci yarıda 10 kişiyle uyandılar. Yapılması gerekenleri hatırladılar, arka arkaya pozisyonlar buldular, ama iş işten geçmişti. 
     Hakem Ünsal Çimen'in iki tartışılacak pozisyonu vardı. 2. devrede Rapajc'e yapılan hareket bize göre penaltıydı. Hemen ardından Rizespor lehine verdiği penaltıda da Abdullah'ın kırmızı kart görmesi gerekirdi. Çünkü Tetteh bariz gol şansındaydı. 
     
     



 SPOR 


























</TEXT>
</DOC>
