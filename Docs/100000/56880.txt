<DOC>
<DOCNO> 56880 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/12/son/sontur22.html </URL>
<DATE> 2001/12/12/ </DATE>
<TIME>  </TIME>
<AUTHOR>  </AUTHOR>
<HEADLINE>
DSP Cumhurbaşkanı'na kızdı... 
</HEADLINE>
<TEXT>

     DSP Genel Başkan Yardımcısı Tayfun İçli, Türkiye ne zaman iyileşme sürecine girse ''birilerinin ortaya çıkıp ortalığı karıştırmaya çalıştığını'' ileri sürerek, ''TBMM'de grubu bulunan tüm siyasi partilerin liderlerinin ve TBMM'nin tarihi uzlaşısıyla seçilen Sayın Cumhurbaşkanı da zaman zaman bu olumlu gelişmeleri engelleyen bir tutum sergilemektedir'' dedi. 
     İçli, Cumhurbaşkanı Ahmet Necdet Sezer'in DGM Yasası'nda yapılan değişiklik ve Tütün Yasası konusunda basına yansıyan değerlendirmelerine yazılı açıklamayla tepki gösterdi. Cumhurbaşkanı Sezer'in, ''yolsuzlukla mücadeleyi temel ilke edinen'' Hükümet'i hedef alan sözlerinin doğru olmadığını iddia eden İçli, Çıkar Amaçlı Suç Örgütleriyle Mücadele Yasası'nın çıkartıldığını, yolsuzlukla mücadelede Cumhuriyet tarihinde görülmemiş bir kararlılık gösterildiğini bildirdi. 
     İçli, Cumhurbaşkanı Sezer'in, Hükümet'in olumlu çabalarını görmezlikten gelerek, ''cumhurbaşkanında bugüne kadar hiç görülmemiş bir üslupla'' Hükümet ve TBMM'yi suçladığını kaydetti. 
     İçli, tütünde tekeli kaldıran ve ekim alanlarını sınırlandıran Tütün Kanunu'nun, stoklar nedeniyle her yıl artan zararı önlemeyi amaçladığını, ancak Cumhurbaşkanı Sezer'in bu kanunun üreticiyi perişan edeceğini öne sürdüğünü söyledi. İçli, şunları kaydetti 
     ''Sayın Cumhurbaşkanı, kanun hükmünde kararname ve yasaları değerlendirirken, Anayasa'yı ölçü almak yerine kendi kişisel görüşlerini ön plana çıkarmakta ve kendisini Anayasa Mahkemesi'nin yerine koymaktadır. Seçilmeden önce Cumhurbaşkanı'nın yetkilerinin fazlalığından yakınan Sayın Cumhurbaşkanı, seçildikten sonra Anayasa'da bile kendisine tanınmayan yetkileri, yorum suretiyle genişleterek kullanmaya çalışmaktadır. 
     Sayın Cumhurbaşkanı, yetki kullanımında tarafsızlığına gölge düşüren bir tutum da sergilemektedir. Sanki bir muhalefet partisi gibi hareket etmekte ve hatta başkaları adına siyaset yapan bir görüntü vermektedir. 
     Şunu da anımsatmak istiyoruz Seçim Yasası ile Siyasi Partiler Yasası'ndaki değişiklikleri de Sayın Cumhurbaşkanı'nın eleştirdiği TBMM gerçekleştirecektir. Ama bu değişiklikler, bazı çevrelerin istediği gibi çeşitli güç odaklarının talepleri doğrultusunda olmayacaktır. Ancak, bu değişikliklerin, siyasi ve ekonomik istikrara en çok ihtiyaç duyulan bir süreçte sürekli gündemde tutulmasının ülkemiz yararına olmayacağı da açıktır.'' 
     






</TEXT>
</DOC>
