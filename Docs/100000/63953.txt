<DOC>
<DOCNO> 63953 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/24/son/sondun07.html </URL>
<DATE> 2002/01/24/ </DATE>
<TIME>  </TIME>
<AUTHOR>  </AUTHOR>
<HEADLINE>
"Uçağın koltukları çok sıkışık" dedi tazminatı kaptı.. 
</HEADLINE>
<TEXT>

     İngiltere'de bir yolcunun, kendisini Kanada'ya götüren uçağın koltukları arasındaki mesafenin çok kısa olmasını ve bacaklarının sıkışmasını gerekçe göstererek açtığı tazminat davasını kazanması, havayolu şirketlerinde endişeye neden oldu. 
     Yaşadığı rahatsızlığı gerekçe göstererek 500 sterlin yaklaşık 1 milyar TL tazminat kazanan Brian Horan, uzun boyuna ve kilosuna rağmen, JMC şirketi tarafından son derece sıkışık bir koltuğa oturtulduğunu ve Kanada'ya kadar süren 8 saatlik yolculukta derin damar trombosisi geçirme korkusu duyduğunu anlattı. 
     Yargıç Andrew Wallace ise ellerinde yolcunun derin damar trombosisi geçireceğine dair hiçbir bilimsel delil bulunmadığını, ancak buna rağmen söz konusu kişinin böyle bir baskı altına girmesine yol açan havayolu şirketinin suçlu olduğunu bildirdi. 
     Yargıç, yolcularına böyle rahatsızlık ve stresler yaşatan havayolu şirketlerinin davadan ders alarak, kabin şartlarında bazı düzenlemelere gitmeyi düşünebilecekleri umuduyla kararını açıkladığını da kaydetti. 
     Brian Horan ise İngiltere'ye dönüşünde doktora başvurmasına yol açacak kadar kendisini korkutan bu yolculuğun sonucunda kazandığı tazminatı, bir hayır kurumuna bağışlayacağını açıkladı. Horan, amacının para kazanmak olmadığını, tek isteğinin uçaklarındaki koltukları birbirine aşırı yakın havayolu şirketlerine yolcularına yaşattıkları rahatsızlığı hissettirmek olduğunu söyledi. 
     Tazminata mahkum edilen havayolu şirketi ise uçaklarındaki koltuk mesafelerinin sivil havacılık otoritelerinin emrettiği kadar olduğunu belirtti. Şirket, kararı temyiz etmeye hazırlandıklarını da bildirdi. 
     






</TEXT>
</DOC>
