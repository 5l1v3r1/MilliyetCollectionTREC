<DOC>
<DOCNO> 65415 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/01/son/sonspo03.html </URL>
<DATE> 2002/02/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Artık alkollü olanlar maça alınmayacak 
</HEADLINE>
<TEXT>

     Spor karşılaşmaları ile ilgili yeni güvenlik önlemleri alındı. İçişleri Bakanı Rüştü Kazım Yücelen, konuya ilişkin genelge yayımladı. 
     İçişleri Bakanlığı'ndan yapılan açıklamaya göre, genelgede, sporun önemine ve Türkiye'nin bu konuda sağladığı başarılara dikkat çekildi. 
     Genelgeyle, her ilde kurulan İl Spor Güvenlik Kurulu'nun yapısı ve fonksiyonları İl Spor Güvenliği Kurulu adı altında yeniden düzenlendi. 
     Buna göre, İl Spor Güvenliği Kurulu, her ilde vali veya görevlendireceği vali yardımcısının başkanlığında, garnizon komutanlığı, belediye başkanlığı, il jandarma komutanlığı, il emniyet müdürlüğü, gençlik ve spor il müdürlüğü, il sağlık müdürlüğü temsilcileri ve spor klüplerinin yetkilileri ile basın kuruluşları başta olmak üzere ihtiyaç duyulacak diğer kurum ve kuruluşların temsilcilerinden oluşacak. 
     Kurul, ayda bir defa olağan, gerektiğinde olağanüstü toplanarak il genelinde yapılacak bütün spor müsabakalarında alınması gerekli güvenlik tedbirlerini belirleyecek. 
     İlçelerde ise İl Spor Güvenliği Kurulu kararları çerçevesinde gerekli tedbirleri almak ve planlamak üzere kaymakamın başkanlığında İlçe Spor Güvenliği Kurulu oluşturulacak. 
     
     GÜvenlik sertifikası 
     Türkiye'nin taraf olduğu konuya ilişkin Avrupa Sözleşmesi ile UEFA'nın aldığı tavsiye kararlarının anımsatıldığı genelgede, spor güvenliği kurulları veya görevlendireceği yetkililer, spor müsabakalarının yapıldığı yerlerde incelemeler yaparak, tesislerde alınması gereken fiziki ve elektronik güvenlik tedbirlerini belirleyecek ve ilgililere tebliğ edecek. 
     Belirlenen bu önlemleri yerine getiren tesislere ''güvenlik sertifikası'' verilecek. 
     Müsabakalarda görevlendirilecek tüm personele yönelik hizmet içi eğitim programları ve seminerler düzenlenecek. 
     
     Kritik maçlara alınacak önlemler 
     Genelgeye göre, özellikle kritik maçlarda, her iki takım oyuncuları, teknik heyeti ve taraftarlarına karşı meydana gelebilecek tehdit ve tecavüzlerin önlenmesi amacıyla her türlü tedbir alınacak. 
     Toplu taşım araçları ile gelen konuk takım taraftarlarının şehir girişlerinde ve tüm taraftarların şehirdeki umuma açık mekanlarda üst ve araç aramaları yapılacak, üzerlerinde veya araçta suç aleti bulunması halinde ilgililer hakkında adli ve idari işlem yapılacak, bunların spor tesislerine girişlerine izin verilmeyecek. 
     Konuk takım taraftarlarının kaldıkları konaklama yerleri ve uğradıkları eğlence yerleri kontrol altında tutulacak. 
     Müsabaka öncesi, sırası ve sonrasında farklı takım taraftarlarının birbirlerinden azami ölçüde ayrı tutulması için gerekli her türlü planlama yapılacak ve tedbir alınacak. 
     
     X-Ray cihazı 
     Genelgeyle, müsabaka öncesinde spor tesisinde ve çevresinde alınacak tedbirler de belirlendi. 
     Buna göre, müsabakanın yapılacağı tesiste ve çevresinde alkollü içki satışına, içilmesine ve alkollü kişilerin tesise girişine izin verilmeyecek. 
     Bilet satışlarının kurallara uygun şekilde yapılması için gerekli önlemler alınacak. 
     Spor tesisi, müsabaka öncesinde kontrol edilecek, tesis girişlerinde bütün seyircilerin üst ve eşyaları metal arama dedektörü, X-Ray cihazı gibi fiziki, mekanik ve elektronik cihazlarla aranacak, şiddet olaylarında kullanılmaya yarayacak her türlü cisim ile küfür, kötü söz ve ideolojik görüş içeren afiş ve pankartlar tesise alınmayacak. 
     Tribünlerde izdiham olmaması, olağanüstü durumlar başta olmak üzere tahliye esnasında sorun yaşanmaması için geçiş yollarında seyirci bulundurulmayacak, bunun için de tesis kapasitesine uygun bilet satışı yapılacak. 
     
     Kötü tezahürata önlem 
     Müsabaka sırasında, basın mensupları ile görevliler dışında saha içerisine kimse alınmayacak. 
     Saha içerisinde sivil kolluk görevlisi bulunmayacak, bu görevliler, herhangi bir olay durumunda hakemin daveti olmaksızın sahaya kesinlikle giremeyecek. 
     Kötü tezahürat konusunda kulüp idarecileri ile işbirliği yapılarak gereken her türlü tedbir alınacak. Uyarıya rağmen bu konuda ısrarlı davrananlar, yetkililer ve kolluk görevlilerince tesis dışına çıkarılacak ve haklarında yasal işlem başlatılacak. Mevcut şartlar ve kamu düzeni mülahazalarıyla anında dışarı çıkartılması uygun görülmeyen kişiler veya taraftar grupları, her türlü teknik imkanlar da kullanılarak belirlenecek ve eylemleri delillendirilerek haklarında gerekli yasal işlemler yapılacak. 
     Bu fiilleri işleyenler ve ısrarlı olanlar, mahallin en büyük mülki idare amirince belirlenecek sürelerde tesise alınmayacak. 
     Fanatik seyircilerin kontrol altında tutulması, olay çıkaranların belirlenmesi amacıyla, tesisi işleten kuruluş veya kulüp tarafından kurulacak kapalı devre kamera sistemiyle izlenecek, yönetim odasında kolluk personeli görevlendirilecek. 
     
     Müsabaha sonunda alınacak önlemler 
     Müsabaka bitiminde, rakip taraftarların olay çıkarmamaları için gerekli önlemler alınacak. 
     Müsabakada görevli hakem, gözlemci ve müşahitler ile oyuncu ve yöneticiler, il dışına çıkana kadar güvenlikleri sağlanacak. 
     Konuk takım taraftarlarının güvenli bir şekilde şehri terk etmelerinin sağlanması amacıyla terminal, gar ve havaalanı civarında yeteri kadar ekip görevlendirilecek. 
     






</TEXT>
</DOC>
