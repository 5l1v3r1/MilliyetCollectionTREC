<DOC>
<DOCNO> 67702 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/15/dunya/adun.html </URL>
<DATE> 2002/02/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Bush düğmeye bastı 
</HEADLINE>
<TEXT>

Amerikan ABC televizyonuna göre ABD Başkanı Bush, Dışişleri, Pentagon ve CIA’dan, Irak lideri Saddam Hüseyin’i devirme planlarını sonuçlandırmalarını istedi 
     DIŞ HABERLER SERVİSİ 

     ABD, Irak’ın Devlet Başkanı Saddam Hüseyin’in devrilmesi çalışmalarına hız verdi. Bu doğrultuda Bush, ABD Dışişleri Bakanlığı, Pentagon ve Merkezi İstihbarat Teşkilatı CIA’den, Saddam’ı devirme planlarını sonuçlandırmalarını istedi. 
     
     Savaş planı 
     ABC, Saddam yönetiminin devrilmesi için geniş bir kara gücünün kullanılmasının yüksek ihtimal olduğunu belirtirken, 500 bin asker, 1000 savaş uçağı ve 6 uçak gemisi gerektiren bir savaş planının hazırlanmakta olduğunu savundu. Ancak ABC, asker göndermeden önce diğer planların işleyip işlemediğine bakılacağını da vurguladı. 
     
     İlk adım diplomasi 
     ABC televizyonu, ABD’nin ilk adımının diplomasi olacağını ve önce BM aracılığıyla Irak’a yaptırımların sıkılaştırılması ve silah denetçilerinin döndürülmesine çalışılacağını, ayrıca "isteksiz" Amerikan müttefiklerinin de aynı çizgiye getirilmesi için güçlü tedbirlerin alınacağını belirtti. 
     Amerikan televizyonu, CIA’in de Irak içinde ayaklanmayı cesaretlendirmek için para harcadığını, yerel güçleri ayaklandırarak Afganistan modelinin Irak’ta da uygulanmasına çalışılacağını da savundu. 
     Saddam’ı devirmenin çok daha fazla şey gerektireceğini belirten haberde, "Yetkililer, Kuveyt ve Türkiye gibi komşu ülkelerde Irak muhalefetini silahlandırma ve eğitmenin muhtemelen gerekli olacağını söylüyor" denildi ve bu durumun Kuveyt ve Türkiye için "büyük bir kumar" olduğu ifade edildi. 
     
     Son adım karada 
     Haberde, bir sonraki adımın, Amerikan özel kuvvetlerinin, Irak muhalefetine katılarak Irak içine yürümesi olduğu, bunun da havadan Amerikan bombardımanıyla destekleneceği belirtilerek, yetkililerin gelecek aylarda uzun dönem askeri eylemin muhtemel olmadığını belirttikleri de vurgulandı. 
     
Bütün seçenekler hesaba katılacak      ABD Başkanı George W. Bush, Irak’a ilişkin son açıklamasında önceki gün, askeri bir harekatı düşünüp düşünmediği sorusuna karşılık, "Bütün seçenekleri göz önünde bulunduruyorum. 
     Saddam Hüseyin, ülkemi savunmakta ciddi olduğumu anlamalı" demişti. 
     



 DÜNYA 












</TEXT>
</DOC>
