<DOC>
<DOCNO> 78789 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/17/guncel/gunz1.html </URL>
<DATE> 2002/04/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Satırbaşı 
</HEADLINE>
<TEXT>

     Çorapçı bombacı yine sahnede 
     Yurt genelinde boru tipi bomba hazırlayarak şimdiye kadar 40’tan fazla eylem gerçekleştiren bombacı Levent Dülger, yine sahneye çıktı. Ankara polisi, Kızılay’daki bir dernekten gelen ihbar üzerine, yaptığı incelemede, çorap içine yerleştirilmiş boru tipi bombayı etkisiz hale getirerek ele geçirdi. Polis yetkilileri, dün bulunan bombanın her yönüyle İBDA C üyesi Dülger’e ait bombalarla benzeştiğini kaydetti. 
     
     Doçentin namus cinayeti 
     Diyarbakır İl Milli Eğitim Müdürlüğü personeli olarak Diyarbakır DGM Savcılığı’nda geçici olarak çalışan ve ek iş olarak taksicilik yapan Servet Yazıcı, dün sabah Dicle Üniversitesi Ziraat Fakültesi öğretim görevlisi Yardımcı Doç. Dr. Davut Karaaslan tarafından öldürüldü. Yazıcı ile Karaslan’ın arkadaş oldukları ve cinayetin namus meselesi nedeniyle işlendiği öğrenildi. Yazıcı’ya kurşun yağdıran Karaaslan, Özel Harekat Timleri tarafından yakalandı. 
     
     Star ve Ilıcak’a tazminat cezası 
     Doğan Holding Genel Koordinatörü İmre Barmanbek için "Kim bu kadın " başlıklı yayınıyla, Barmanbek’i eleştiren Star Gazetesi, mahkemede 4 milyar lira manevi tazminat ödemeye mahk m oldu. Bu arada İstanbul 1. Asliye Hukuk Mahkemesi’nde verilen kararda, gazetemizin sahibi Aydın Doğan ve eşi Sema Doğan hakkında, köşe yazısında asılsız ve hakarete varan ifadeler kullanan Nazlı Ilıcak ile Yeni Şafak Gazetesi, 8 milyar lira manevi tazminat ödemeye mahk m oldu. 
     
     İngiliz hastalar için ilk anlaşma yapıldı 
     İngiltere ile Türkiye arasında ilk hasta anlaşması yapıldı. Acıbadem Sağlık Grubu ve Universal Hospitals Group, İngiliz hastaların transfer ve programını organize eden Operations Abroad şirketiyle anlaştı. Özellikle kalp cerrahisinde 16 aya kadar olan bekleme süresi nedeniyle hastalarını gönderecek ülke arayan İngiliz hükümetine danışmanlık hizmeti veren Operations Abroad, İstanbul’da tedavi olmayı seçen İngilizleri Acıbadem ve Alman hastanelerine yönlendirecek. 
     
     Köy hizmetlerinde 2113 kişi açıkta 
     Devlet Bakanı Mustafa Yılmaz, IMF’ye verilen söz doğrultusunda Köy Hizmetleri Genel Müdürlüğü’nün bölge müdürlüklerinin kapatılması yolundaki kararı, 1.5 yıllık süreyi beklemeden başlattı. Altı bölge müdürlüğünün kapatılmasına ilişkin yazı Bakanlar Kurulu’na sunuldu. Kapatmayla bin 900 işçi, 213 memur ve bin araç açığa çıkacak. Yılmaz, işçileri kura çekimi yoluyla ihtiyacı olan illere gönderecek. Memurlar ise başka kurumlar da dahil tayin isteyebilecek. 
     



 GÜNCEL 




























</TEXT>
</DOC>
