<DOC>
<DOCNO> 86962 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/30/son/sondun17.html </URL>
<DATE> 2002/05/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Almanya'da yem skandalı 63 bin tavuk öldürülecek 
</HEADLINE>
<TEXT>

     Almanya'da hayvan yeminde ortaya çıkan zehirli Nitrofen nedeniyle Mecklenburg-Vorpommern eyaletinde 63 bin tavuğun öldürüleceği bildirildi. 
     Eyaletin Tarım Bakanlığı sözcüsü Marion Zinke, bugün Schwerin kentinde yaptığı açıklamada, eyalet hükümetinin tavukların öldürülmesi yönünde talimatı olmadığını, ancak kapatılan işletmelerdeki çiftçilerin hayvanları öldürmekten başka çareleri bulunmadığını söyledi. 
     Tavukların ve yumurtalarının satılmasının mümkün olmadığına dikkati çeken Zinke, öldürülen tavukların imha edileceğini kaydetti. 
     Aşağı Saksonya Eyaleti Başbakanı Sigmar Gabriel de SPD bugün Oldenburg kentinde yaptığı açıklamada, bu tür olaylardan ne çiftçilerin, ne de devletin sorumlu tutulabileceğini belirterek, ilgili makamların başlangıçta skandalın boyutunu fark etmediklerini ve bunu yerel bir sorun olarak gördüklerini ifade etti. 
     Başkent Berlin dahil olmak üzere, Almanya'nın bazı kentlerinde belirli yerlerde tavuk ve yumurta satışının da durdurulduğu bildirildi. 
     Brandenburg eyaletinden geldiği tahmin edilen ve hayvan yemi olarak kullanılan yaklaşık 550 ton buğdayda, yabani otların yok edilmesinde kullanılan Nitrofen adlı zehirli bir maddeye rastlanmıştı. Bu maddenin buğdaya nasıl karıştığı hala bilinmiyor. 
     





</TEXT>
</DOC>
