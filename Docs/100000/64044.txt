<DOC>
<DOCNO> 64044 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/25/ekonomi/eko03.html </URL>
<DATE> 2002/01/25/ </DATE>
<TIME>  </TIME>
<AUTHOR>  </AUTHOR>
<HEADLINE>
MHP, Kamu - Sen’le kapıştı 
</HEADLINE>
<TEXT>

Seçimlerde MHP’yi destekleyen Kamu - Sen ile MHP’nin arası açıldı. Kamu - Sen Başkanı Resul Akay’ın eleştirilerine kızan Bahçeli, 40 şube başkanını toplayarak, Akay’ı göndermelerini’ istedi 
     ANKARA Milliyet 

     MHP Lideri Devlet Bahçeli, seçimlerde kendisini destekleyen Kamu - Sen’le köprüleri attı. Hükümeti sert dille eleştiren Kamu - Sen Başkanı Resul Akay’a tavır alan Bahçeli, sorunun çözülmesi için kendisiyle görüşen 40 şube başkanına "Akay’ı artık desteklememiz söz konusu olamaz. Kamu - Sen bölünürse bölünsün" karşılığını verdi. 
     
     Şube başkanlarıyla görüştü 
     MHP ile Kamu - Sen’in arası, Akay’ın hükümet icraatlarını sert dille eleştirmesi ve sendika içindeki güç dengelerinin değiştirilmek istenmesiyle açıldı. Geçtiğimiz hafta, sorunun çözümü için MHP Genel Merkezi’nde 40 şube başkanı ile görüşen Bahçeli, Akay’dan desteklerini çektiklerini açıkladı. Şube başkanlarının, Akay’ın sendika içinde güçlü olduğunu belirterek "O zaman Kamu - Sen bölünür" uyarısına karşılık da "Bölünürse bölünsün. Ama yönetimin değişmesini istiyorum" karşılığını verdi. 
     Başkanlar, Kamu - Sen’in bölünmesi halinde Memur Sendikaları Yasası gereği birkaç ay sonra başlayacak olan toplu sözleşme görüşmelerine MHP’nin etkin olduğu Kamu - Sen’in değil, Memur - Sen ve KESK’in güçlenerek masaya oturacağı uyarısında bulundu. 
     
     Haber - Sen’den tasfiye 
     Bu arada MHP, Akay’ın gücünü zayıflatmak amacıyla Kamu - Sen içinde kulis çalışmaları başlattı. Önümüzdeki hafta sonu yine Akay’ın başkan olduğu Türk Haber - Sen Kongresi’nde yönetimi değiştirmeyi amaçlayan MHP’nin, Ulaştırma Bakanı Oktay Vural’ı devreye soktuğu öğrenildi. Vural’ın PTT ve Telekom çalışanlarının yoğunlukla yer aldığı Türk Haber - Sen bünyesindeki delegeleri TCDD misafirhanesinde ağırlayarak, Akay aleyhinde kulis yaptığı ileri sürüldü. 
     
Akay Partinin sendikası olmaz      ATİLLA ÖZSEVER 

     Üç memur konfederasyonundan biri olan Kamu - Sen’in Genel Başkanı Resul Akay, "Partinin sendikası olmaz" diyerek MHP’nin Kamu - Sen’in yönetimini ele geçirmek istediğini öne sürdü. 
     Kamuoyunda sağ ve milliyetçi eğilimi ile tanınan Kamu - Sen’in mevcut yönetiminin hükümete ve dolayısiyle iktidar ortağı olan MHP’ye karşı eleştirel tavrının MHP’de rahatsızlık yarattığı ifade edildi. Kamu - Sen Başkanı Akay, "Biz hak arama anlayışına sahip kitlesel bir sendikacılığı savunuyoruz. Sendikalar tabii ki partiler içinde lobi yapabilirler ancak bir partinin sendikası olamazlar. Bir partinin güdümünde vesayet sendikacılığı istiyorlar, buna kesinlikle karşıyız" dedi. 
     Kamu - Sen’in ilk Genel Başkanı Ali Işıklar, 1999 seçimlerinde MHP’den milletvekili seçildi ve bu konfederasyon da seçimlerde zimnen MHP’yi destekledi. Daha sonra genel başkan olan Resul Akay, Ecevit hükümetinin memur maaş zammını düşük tutması, emeklilik yaşını yükseltmesi gibi konularda hükümete ve MHP’ye karşı muhalefet yürüttü. 
     
     MİSK modeli 
     Bu süreçten rahatsız olan MHP’nin, Resul Akay’ın başkanı olduğu Haber - Sen’in 26 - 27 Ocak 2002 tarihlerinde yapılacak genel kurulunda Akay ve ekibini tasfiye etmek istediği öne sürülüyor. MHP’nin 1980 öncesinde olduğu gibi Milliyetçi İşçi Sendikaları Konfederasyonu MİSK ’i model alan bir sendikacılığı hedeflediği iddia ediliyor. Akay ve ekibi ise, Türk - İş modeline yakın bir sendikacılığı benimsiyor. 
     



 EKONOMİ 
















</TEXT>
</DOC>
