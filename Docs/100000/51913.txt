<DOC>
<DOCNO> 51913 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/12/son/sonspo13.html </URL>
<DATE> 2001/11/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Mhyre, Beşiktaş'ın 51. yabancı futbolcusu... 
</HEADLINE>
<TEXT>

     Beşiktaş'ın, 98 yıllık tarihinde kadrosuna dahil ettiği yabancı futbolcu sayısı, bugün sözleşme imzalayan Thomas Mhyre ile 51'e ulaştı. 
     1903 yılında kurulan Beşiktaş'ın tarihinde bugüne kadar 24 ülkeden 
     toplam 50 yabancı forma giyerken, siyah-beyazlılarda rekor, 12 futbolcuyla Yugoslavlar'da... Özellikle 1970 ile 1980'li yılların ilk yarısında ekol haline gelen Yugoslavlar, Fenerbahçe ve Galatasaray'da olduğu gibi, Beşiktaşlı yöneticilerin de yabancı tercihindeki ilk sırayı işgal etti. Siyah-beyazlılarda ayrıca, 5 Alman, 4 İngiliz, 3 Nijeryalı, 2'şer Polonyalı, Macar, Fin, Perulu, Bulgar, Norveçli ve 1'er de İtalyan, Portekizli, Güney Afrikalı, Rumen, Arjantinli, İzlandalı, Faslı, Hırvat, Rus, Slovak, Fransız, Danimarkalı, Tunuslu ve Brezilyalı futbolcu forma giydi. Bugün imza atan Mhyre de Beşiktaş'a gelen üçüncü Norveçli futbolcu oldu. 
     
     En golcüsü Kovaçevic 
     Beşiktaş formasıyla en çok gol atan yabancı oyuncu 39 golle Kovaçeviç oldu. 
     1984-86 yılları arasında Beşiktaş'ta forma giyen Yugoslav 
     futbolcu, siyah-beyazlıların 97 maçında oynadı ve 39 gole imza atarak ''Kara Kartallar''ın en çok gol atan yabancı futbolcusu unvanını aldı. Kovaçeviç'i, 37 golle Yugoslav Paunoviç ve 26 golle de Nijeryalı Amokachi izliyor. 
     
     7. yabancı kaleci 
     Beşiktaş'ta bugüne dek 6 yabancı kaleci görev alırken, Mhyre siyah-beyazlıların 7. yabancı file bekçisi oldu. 
     Beşiktaş'ta daha önce Yugoslav Jurkovic, Zalad, Polonyalı Bako, Alman Aumann, Hırvat Mrmiç ve Nijeryalı Shorunmu kaleyi korumuştu. 
     Bu arada bugüne dek 20 forvet oyuncusu transfer eden Beşiktaş'ta, 19 orta saha, 5 de savunmada görev yapan yabancı futbolcu oynadı. 
     






</TEXT>
</DOC>
