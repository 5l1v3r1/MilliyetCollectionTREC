<DOC>
<DOCNO> 82882 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/08/son/sontur24.html </URL>
<DATE> 2002/05/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye, Avrupa'nın sağlık merkezi oluyor 
</HEADLINE>
<TEXT>

     Türkiye, Avrupalıların sağlık ve güzellik merkezi haline gelmeye başladı. Bu yıl kaplıca, sağlık ve güzellik turizmine yönelik iyi tanıtım Avrupalıların yoğun ilgisini çekti. 
     Ilıcalar Birliği Genel Sekreteri ve Öger Tours Başdanışmanı Hüseyin Baraner, Türkiye'nin termal tesisleriyle sağlık ve güzellik merkezlerinin "Velnes" adı altında pazarlandığını söyledi. Almanya'nın en çok satan gazetelerinde çıkan haberlerin Avrupalıların dikkatini çektiğini belirten Baraner "Kaplıcalara, termal tesislere, sağlık ve güzellik merkezlerine yoğun ilgi olmaya başladı" dedi. 
     
     10 yılda 15 milyar dolar 
     Baraner, bu yıl sadece Öger Tours'un sağlık ve güzellik merkezi bulunan tesislere 50 bin rezervasyon aldığını, bu merkezlere 2002 turizm sezonunda 100 bin turistin geleceğini bildirdi. Türkiye'de şu anda İstanbul, Çeşme, Dalaman, Kemer, Belek, Afyon, Ankara ve Pamukkale bölgelerinde sağlık ve güzellik turizmi yapıldığını kaydeden Baraner "Bu alandaki yatak kapasitemiz 10 bindir. Birkaç yıl içinde bu sayı 100 bini aşacak. Türkiye bu alanda düzgün politika yürütürse, 10 yıl içinde 15 milyar dolar döviz girdisi elde edebilir" diye konuştu. 
     
     Avrupa Sağlık Kasaları 
     Avrupa Birliği'ne üye ülkelerin sağlık kasaları bulunduğunu, kaplıca ve kür tedavisi ihtiyacı olanların paralarının bu kasalardan ödendiğini belirten Baraner, şu bilgiyi verdi 
     "Avrupalı, Türkiye'de kaplıcalarda tedavi gördüğünde ücreti ödenmiyordu. Aralık ayında Köln'de düzenlenecek fuarda Türkiye resmen Alman hükümetine başvuracak ve ülkemizdeki sağlık merkezlerinin de Avrupa Sağlık Kasaları kapsamına alınması istenecek." 
     





</TEXT>
</DOC>
