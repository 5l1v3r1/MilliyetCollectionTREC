<DOC>
<DOCNO> 83125 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/10/dunya/adun.html </URL>
<DATE> 2002/05/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Özgürlüğe kılpayı 
</HEADLINE>
<TEXT>

Kuzey Korelilerin iyi bir yaşam arayışı Çin’deki Japon konsolosluğunun bahçesinde hüsranla sonuçlandı. Macera saniye saniye görüntülendi 
     DIŞ HABERLER SERVİSİ 

     Daha iyi yaşam koşulları ve özgür bir ortam, insanların bitmeyen arayışı... Bunun için her türlü tehlikeye göğüs gerilip acıya katlanılıyor. Daha iyiyi aramanın son dramatik örneği dün Çin’de yaşandı. Çin’deki Japon konsolosluğuna sığınmak isteyen 5 Kuzey Korelinin macerası, Çin polisinin kural tanımayan müdahalesi sonucunda gözyaşı ve hayal kırıklığıyla sonuçlandı. Çin, Japonya, Kuzey ve Güney Kore arasında diplomatik gerginliğe yol açan olay, dün Çin’in Kuzey Kore sınırına 160 km uzaklıktaki Şenyang kentinde meydana geldi. Biri kadın 5 Kuzey Koreli, etrafı dikenli tellerle çevrili Japon konsolosluğunun kapısını aşarak içeri daldı. Çin polisi 3 Koreliyi hemen kapıda yakalarken, ilticacılardan 2’si konsolosluk bahçesine sızmayı başardı. 
     Ancak koşarak konsolosluğun vize başvuru bölümüne ulaşan 2 Koreli de konsolosluktaki Japon yetkililerinin protestolarına rağmen, uluslararası anlaşmaları hiçe sayıp Japon arazisine izinsiz giren Çin polisi tarafından yakalandı ve gözaltına alındı. 
     Bu sırada kapıdaec yakalanan kadın sığınmacı ile küçük kızı arasında duygusal sahneler yaşandı. İtiş kakış sırasında her nasılsa içeri giren küçük kız, kapıda polislerle boğuşan annesi için gözyaşı döktü. Anne ise kızıyla ayrı düşmenin ve özgürlüğün kıyısından dönmenin acısıyla feryat etti. Aynı saatlerde harekete geçen bir başka Koreli sığınmacı ise amacına ulaştı. Birkaç metre uzaklıktaki ABD konsolosluğuna duvarı tırmanıp giren Kuzey Koreli, Çin polisine yakalanmadı. Japonya’nın Pekin Büyükelçiliği, Çin polisinin konsolosluk topraklarına izinsiz girerek, içerdeki Kuzey Korelileri götürmesini protesto etti. Japonya Başbakanı Juniçiro Koizumi de, Tokyo’nun Çin ile ilişkilerini bozmayacak şekilde karşılık vereceğini kaydetti. Son dönemde 28 Kuzey Koreli, İspanya ve Almanya misyonlarına sığınmış, Çin polisi bunlara karşı müdahalede bulunmamıştı. 
     



 DÜNYA 











</TEXT>
</DOC>
