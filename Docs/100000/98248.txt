<DOC>
<DOCNO> 98248 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/27/ekonomi/eko04.html </URL>
<DATE> 2002/07/27/ </DATE>
<TIME>  </TIME>
<AUTHOR>  </AUTHOR>
<HEADLINE>
F1 için yok mu artıran 
</HEADLINE>
<TEXT>

Formula 1 yarışlarının 2005’te Türkiye’de yapılma olasılığının doğması, illeri harekete geçirdi. 300 milyon dolarlık F1 gelirini kapmaya çalışan İstanbul, İzmir, Kırşehir ve Antalya yarışa girdi. Konya ve Erzurum da talip olduğunu açıkladı 
     Makbule Hanım 600 milyon dolar yatıracak 
     KIRŞEHİR 
     Kırşehirliler, Formula 1’in illerinde yapılması için topyekün seferberlik ilan etti. Almanya’da yaşayan Kırşehirli Makbule Sözen Sevsal, gerekli tesislerin Kırşehir’de yapılması şartıyla devletten hiçbir katkı istemeden 600 milyon dolarlık yatırıma hazır olduğunu bildirdi. 
     Türkiye Otomobil ve Motor Sporları Federasyonu Tomsfed Başkanı Mümtaz Tahincioğlu ile de irtibata geçen Sevsal’ın, geçen yıl FOA ve FIA ile görüşmeler yaparak, 2005 yılına kadar Türkiye’de F1 organizasyonu için yatırım yapma hakkını satın alan tek girişimci olduğu ifade ediliyor. 
     Yarışın bütün ünitelerini yaptırmayı taahhüt ettiği vurgulanan Sevsal’ın söz konusu anlaşmaya dayanarak, Avrupa Ekonomik Konseyi ve bazı özel finansman kurumlarından yatırım finansmanı teminatını sağladığı öğrenildi. 
     
     Büyük turistik tesislerine güveniyor 
     ANTALYA 
     Formula 1 yarışlarının turizm başkenti Antalya’da yapılması gerektiğini savunanların en önemli tezi, ilin 300 bine yakın F1 turistini ağırlayabilecek tesis kapasitesine sahip olması. Antalya Sanayi Odası, bölgenin 250 bini turistik tesis belgeli 400 bin yatak kapasitesine sahip olduğunu, F1 için konaklama sorunu olmadığını açıkladı. F1 pisti için düşünülen Kepez üstü bölgesinin yıllık 10 milyon yolcu kapasiteli uluslararası havaalanına sadece 15 kilometre uzaklıkta olması da Antalya’nın avantajları olarak görülüyor. 
     
     Biz 10 katını veririz 
     Konya Belediye Başkanı Mustafa Özkafa, yarışlar için en uygun yerin Konya olduğunu belirterek, "Bu işe talibiz. Kırşehir’in verdiğinin 10 katını veririz. 35 bin dönüm arazi tahsis ederiz. Konya’nın bunu yapacak hem arazisi hem de gücü var" dedi. 
     
     Le Mans’tan daha büyük pist yapacak 
     İZMİR 
     İzmirliler, Formula 1’in en ciddi adaylarından biri. Hatta hazırladıkları www.f1izmir.com adresli internet sitesinde bile bunun için kamuoyu oluşturmaya çalışıyorlar. 
     Selçuk, Pamucak ve Kuşadası’ndaki turistik ticaret ve sosyal alt yapısı, yöre insanı ve esnafının bu organizasyonu desteklemesi, otoyol bağlantılarının yanı sıra düşünülen piste 500 metre gibi mesafede özel jet uçaklarının iniş kalkış yapabildiği bir havaalanı bulunması, Kuşadası Limanı’na RoRo gemilerinin yanaşabilir oluşu, Kuşadası Limanı’na yolcu gemilerinin yanaşabilir oluşu avantaj olarak gösteriliyor. 
     İzmirliler, Formula 1 için, ünlü Le Mans parkurundan 4 kat daha büyük bir araziyi de ayırmışlar. Bu arazinin Efes ve Meryemana’ya yürüyüş mesafesinde olması, Didim, Milet, Priene, Pigale gibi ören yerlerine yakınlığı da önemli avantajlarlar arasında gösteriliyor. 
     
     Yarış pisti için üç pilot bölge belirlendi 
     İSTANBUL 
     İstanbul Büyükşehir Belediyesi, F1 yarışlarının Avrupa’nın en cazip kentleri arasında yer alan İstanbul’da yapılması için uzun süredir hazırlık yapıyor. F1 pisti inşa etmek amacıyla yatırımcılara, uygun orman ve Hazine arazileri bedelsiz olarak sunulacak. Büyükşehir Belediyesi’nin birkaç arazi alternatifi saptadığı ve inşaat izni için Orman Bakanlığı ve Hazine’den onay beklediği öğrenildi. 
     Büyükşehir Belediye Başkanı Ali Müfit Gürtuna, İstanbul’un F1 için ekipman, arazi, konaklama olarak hazır ve bu yarışı yapabilecek potansiyele sahip olduğunu açıkladı. Gürtuna, Anadolu ve Avrupa yakasında üç pilot bölge seçtiklerini ve teklif geldiğinde bu bölgelerin yarış alanı olarak kullanılabileceğini söyledi. İki uluslararası havaalanı, denizyolu ve Avrupa’dan ulaşımın kolay olması İstanbul’un avantajları olarak ifade ediliyor. 
     



 EKONOMİ 



















</TEXT>
</DOC>
