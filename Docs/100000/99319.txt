<DOC>
<DOCNO> 99319 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/01/yazar/tamer.html </URL>
<DATE> 2002/08/01/ </DATE>
<TIME>  </TIME>
<AUTHOR> Meral TAMER  </AUTHOR>
<HEADLINE>
Milliyet’in TIR’ıyla yola çıkarken 
</HEADLINE>
<TEXT>

     Siz bu satırları okurken, bizler Milliyet TIR’yla yola koyulmuş olacağız. Bugün ilk randevumuz sabah 9.30’da İzmitlilerle. Öğleden sonra Karabük’teyiz. 
     Yola çıkmadan geçen yılki yazılarımın üzerinden geçtim. Milliyet TIR’ını ziyaret eden yöre halkıyla sohbetlerimizde öne çıkan sorunları belleğimde tazeledim. 
     Geçen yılki güzergahımız İzmit, Gölcük, Adapazarı, Düzce ve Zonguldak, ana konumuz da depremdi. İstanbul ve Ankara, o günlerde Şubat 2001 krizinin artçı sarsıntılarına endekslenmiş görünürken deprem bölgesinde evsiz, işsiz, eşsiz kalanların, hala deprem çadırlarında yaşam savaşı verenlerin gündemi öylesine farklı ve iç parçalayıcıydı ki... 
     
     Saddam Evleri 
     Depremzedeler için gelen yardımların, depremzede olmayanlar arasında nasıl kapışıldığına ilişkin traji komik hikayeler dinledik. Irak’tan TÜPRAŞ’a petrol olarak gelen 10 milyon dolarlık yardımla, İzmit’in denize nazır tepesine yapılan ve Saddam Evleri diye anılan villalara Valilik lojmanları olarak el konmaya çalışılmasından tutun da, Adapazarı’nda külleri üzerinde yeniden dirilmeye çalışan küçük esnafın deprem müteahhitleri tarafından 4 - 5 trilyon dolandırılmalarına... 
     
     Zonguldak’la helalleşmek 
     Deprem bölgesinin ardından geçen yılki son durağımız Zonguldak, hepimize ilaç gibi gelmişti. Türkiye Taşkömürü Kurumu TTK’nın damgasını vurduğu bu işçi - emekli kentinde ne depremden söz eden vardı, ne de krizden... TTK Genel Müdürü Ömer Yenel ise "Şehrin patronu artık biz değiliz, şehirle helalleşiyoruz" diyordu. TTK’nın 2000 yılı zararı 370 milyon dolardı. Ankara bu zararın belli bir takvim içinde 100 milyon dolara indirilmesini kararlaştırmıştı. Bu yıl yeniden Zonguldak’a gitseydik, acaba karşımıza ekonomik kriz çıkacak mıydı 
     TIR’la yola çıkmadan, TTK Genel Müdürü Yenel’i arayarak "Kentle helalleşmeye devam ediyor musunuz 2001 yılı zararınız ne düzeyde " diye sordum. Zararı 370 milyon dolardan 210 milyon dolara düşürmüşler. 2002 yılı zararını 150 milyon dolar olarak hesap ediyorlar. Kentle hellalleşmeye de devam ediyorlarmış 
     
     Demokrasi Meydanı 
     "Birçok şeyi verdik kentimize. Mesela limanın içinde, şehrin merkezinde büyük gümrük depolarımız vardı. Oraları boşalttık. Yıktık ve meydan yaptık. Hatta adını da Demokrasi Meydanı koyduk. İleride miting yapmak için yerler lazım olur diye şehre. Erken seçimi öngörmüş gibi... 
     1.5 trilyon liralık lojman sattık halka. Birkaç binamızı resmi dairelere terk ettik. Üniversite ve Zonguldak Sanayi Odası’na da bina verdik." 
     
     Pekiyi ya işten çıkartmalar 
     "Biz buna işgücü rasyonelleştirme programı diyoruz. Zorunlu emeklilikle atıl işgücünü çıkartıp üretim işgücünü tutmak. Yeraltındaki üretim işçilerimizin oranını yüzde 10’dan yüzde 30’a yükselttik. Amacımız kömür kazan işçi sayısını artırırken, yan işlerde çalışan işgücü fazlasını eritmek. 
     Geçen yıl yeraltında 14 bin, yer üstünde 4 bin işçi çalışıyordu, toplam 18 bindi. Şimdi yeraltında 11 bin 800, yer üstünde 3 bin olmak üzere toplam 15 bin 500 çalışanımız var. 
     
     İşçinin bir ayağı köyde 
     Bizim işçimiz yarı yarıya toprağa bağlıdır. Köyde mutlaka bir yeri vardır. Emekli olduğunda sokakta kalmaz, emekli maaşı artı bahçesindeki karalahanası ona yeter. Cumhuriyet’in ilk yıllarında münavebeli işçilik uygulamasından kalmış bu alışkanlık. O dönemde kimse işçi olmak istemediği için 1 ay zoraki madencilik yaptırılıp 1 ay çiftçiliğe devam edermiş." 
     TTK kentle helalleşiyor, Karabük bizleri bekliyor. Bu yılki güzergahımız İzmit dışında farklı. Karabük, Bolu, Kastamonu ve Sinop’ta yöre halkıyla buluşup, onların gündeme getirecekleri sorunları dinleyeceğiz. Sohbetlerimizde geçim mi, seçim mi ağırlıkta olacak bakalım 
     
     







Milliyetçilik ve AB 


Irak, Kıbrıs, AB üyeliği ve seçim harcamaları 


Bodrum havası 


Derviş’i çağırdım Konuşuruz’ dedi 


Derviş’in çağrısı İstikrarlı çoğunluk 


Demirel İsmet Paşa için evet demeyince .. 


Irak legosu 


Olağan şüpheliler 


ABD, Irak’ı vurursa ekonomi çok zarar görecek 


Telaşa gerek yok... 


Tahsilat timleri işbaşında 


Mucize yok, mucize adam hiç yok 


Derviş’e baraj uyarısı 


Milliyet’in TIR’ıyla yola çıkarken 


Irak harbi bizi çok üzecek 


</TEXT>
</DOC>
