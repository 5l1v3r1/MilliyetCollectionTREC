<DOC>
<DOCNO> 73810 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/21/son/soneko13.html </URL>
<DATE> 2002/03/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Sanayicilere göre kriz bitmedi... 
</HEADLINE>
<TEXT>

     Devlet Bakanı Kemal Derviş'in, Washington'da düzenlenen Amerikan Türk Konseyi ATC konferansında ''artık ekonomik kriz bitti. En kötüsünü geride bıraktık'' sözleri, ekonomi çevrelerinde yankı bulmaya devam ediyor. 
     Türkiye Odalar ve Borsalar Birliği TOBB Başkanı Rifat Hisarcıklıoğlu, ''pozitif büyümeye geçmeden Türkiye'nin krizden çıkması mümkün değil'' derken, Ankara Sanayi Odası ASO Başkanı Zafer Çağlayan ''krizin atlatılmadığını, sadece hız kestiğini ve bir çalılığa gelip takıldığımızı söylemek mümkün'' dedi. 
     Ankara Ticaret Odası ATO Başkanı Sinan Aygün ise ''Hazine Müsteşarlığı'nın üçüncü katından, Amerika'dan bakıp krizin bittiğini söylemek gayet yanlış'' diye konuştu. 
     Ekonomik krizin bitip bitmediğine ilişkin, A.A muhabirinin sorularını yanıtlayan TOBB Başkanı Rifat Hisarcıklıoğlu, programda üç ana hedef bulunduğu, bunlardan birisinin enflasyonun yüzde 35'e indirilmesi, diğerinin faiz dışı bütçe fazlasının yüzde 6.5 olarak gerçekleşmesi olduğunu, üçüncüsünün de ekonominin yüzde 3 düzeyinde büyümesi olarak belirlendiğini hatırlatarak, şunları söyledi 
     ''Bu hedeflerden ilk iki tanesinin gerçekleşmesine karşın, büyüme hedefinin tutmadığını görüyoruz. İlk iki gösterge, enflasyon ile faiz dışı bütçe fazlası konusu programda başarılı gidiyor. Ama başarısız olan bir konu var ki o da büyüme. Pozifit büyümeye kriz döneminden bu tarafa henüz geçemedik. Hala negatif büyümede gidiyoruz. 
     Bir ülkenin gelişebilmesi için pozitif büyümeye geçebilmesi, pozitif büyümede devam edebilmesi lazım. Şu anda bu programda başarılı olmayan pozitif büyüme. İki unsur başarıldı. Bir tanesi başarılamadı. 
     Bizim de üzerinde ısrarla durduğumuz konu bu. Pozitif büyümeye geçmeden Türkiye'nin krizden çıkması mümkün değil. Krizin üzerinden 13 ay geçti, hala negatif büyümedeyiz. Bir an önce pozitif büyümeye geçilmesi lazım.'' Konuyla ilgili Ankara'daki diğer oda başkanları da şunları kaydetti 
     Ankara Sanayi Odası ASO Başkanı Zafer Çağlayan 
     ''Sayın Derviş'in dediği gibi, olmasını ben de temenni ederdim. 
     Ama bugün yaşadığımız şartlar, böyle bir ortam göstermiyor. Bakanın sözlerini götüye gidişin durması anlamında doğru kabul ediyorum. Ama uçurumdan hızla yuvarlanan Türkiye bir çalılığa takıldı ve orada kaldı. Yani bu dal değil, kaya değil. Dolayısıyla çalılıklarda ne kadar durulursa, o kadar duracağız. Ciddi bir kaza atlattık. Onun şokunu şimdi atlatıyoruz. Önümüzde yüzbinlerce problemimiz var. nasıl yeniden üretime, yatırıma döneceğiz. 
     Şu an üretim iklimini yeniden yakalayamadığımızı ortaya koyuyor. 
     Ama kriz krizini atlattık. Çünkü krizkolik olmuştuk. Durmadan hergün kriz senaryoları vardı. En azından onu atlattık. O anlamda söylüyorsa Sayın Bakan belki bu sözlerine katılınabilinir. Ama diğer taraftan kendi yaşadıklarımızdan krizin atlatılmadığını, sadece hız kestiğini, bir çalılığa gelip takıldığımızı söylemek mümkün.'' Ankara Ticaret Odası ATO Başkanı Sinan Aygün 
     ''Sayın Kemal Derviş'in söylediklerinin bir dil sürçmesi olduğunu düşünüyorum ve bunda da samimiyim. Geçen yıl kapanan 20 bin fabrikada ile 25 bin iş yerinden hangisi açıldı. 1.5 milyon işsiz tekrar işe döndü mü Fabirikalar tekrar çalışmaya başladı mı İhracat arttı mı 
     Sayın Derviş hayal aleminde yaşıyor. Bu çok yanlış bir açıklamadır. 
     Amerika'dan bakıp da Türkiye'de krizin bittiğini anlaması da mümkün değildir. 
     Gelsin Türkiye'ye Samanpazarından, Siteler'den, Ostim'den sanayiden baksın krizin bitip bitmediğine de gerçeği görsün. Ben kendisini gezdireyim. Hazine Müsteşarılığı'nın üçüncü katından, Amerika'dan bakıp krizin bittiğini söylemek gayet yanlış. Halkın arasına girsin. İstanbulda tepelerde, boğaz gezintisi yapmasın da bir Bayrampaşa'ya, bir Perşembe Pazarı'na gitsin, onların gerçeğini görsün. Doğru, boğazda, yatların, villaların içinde kriz yok. 
     Amerika'da kriz yok. Halkın arasına girsin krizin bitip bitmediğini görsün.'' 
     Özilhan AKUT kriz bitti 
     Türk Sanayicileri ve İşadamları Derneği TÜSİAD Yönetim Kurulu Başkanı Tuncay Özilhan, işadamı penceresinden krizin bitmediğini, ama akut krizin bittiğini söyledi. 
     Aria'nın hizmete girişinin 1. yıldönümü kutlama törenine katılan Özilhan, ''Akut kriz bitti mi Bu görüşe katılıyor musunuz '' sorusunu şöyle yanıtladı 
     ''Katılıyorum tabii. Baktığın pencereye bağlı. Akut kriz bitti mi, bitti. Akut krizden kasıt aşağı iniş durdu. Dolayısıyla makroekonomik göstergeler yeniden dengeye geliyor. Enflasyon ve faizler düşüş trendinde. Dolayısıyla o açıdan bakıldığında kriz bitmedi ama akut kriz bitti. Diğer taraftan işadamı penceresinden baktığımız zaman, büyüme, istihdam, yatırımların hızlanması bekleniyor. Onlar olsun istiyoruz. O açıdan baktığımız zaman kriz bitmedi. Dolayısıyla bir geçiş döneminden geçiyoruz. Hep onu söylüyoruz, 2002 bir geçiş dönemi olacak. Makro dengelerin daha istikrarlı olacağı bir noktaya gelecek. 
     Büyüme için ortam hazırlanacak. Sabır demiştik, o sabrı beraber yaşayacağız. Ve herhangi bir dış kriz olmazsa, herhangi bir iç kriz olmazsa, 2003'ün de gerçek bir büyüme yılı olabileceğine inancım var.'' İşadamı penceresinden bakıldığında krizin bitmediğini tekrarlayan Özilhan, çözülmesi gereken çok nokta bulunduğunu vurguladı. Tuncay Özilhan, ''İstanbul Yaklaşımı var. Bunların çözülmesi lazım. Bunlar daha çözülmedi. Bütün temennimiz, TÜSİAD olarak görüşlerimizi BDDK'ya bildirdik, TOBB, Türkiye Bankalar Birliği bildirdi, Herkesin istediği bu sorunların çözülüp İstanbul Yaklaşımı'nın işleyebilir hale gelmesi'' dedi. 
     Özilhan, İstanbul Yaklaşımı'nın işleyişindeki soruna ilişkin görüşlerini açıklarken de, ''Bu karşılıklar yönetmeliği bu çerçevede çalıştırılmaya gayret edilirse İstanbul Yaklaşımı çalışmaz. Bankalar bu sistemi çalıştıramaz. Dolayısıyla bu yönetmeliğin geçiş döneminin şartlarına göre ayarlanması gerekir'' şeklinde konuştu. 
     






</TEXT>
</DOC>
