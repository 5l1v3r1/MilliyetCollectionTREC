<DOC>
<DOCNO> 77408 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/09/son/sontur09.html </URL>
<DATE> 2002/04/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Devlet Bahçeli "Afganistan'da İSAF komutanlığı başarılı olmalı" 
</HEADLINE>
<TEXT>

     MHP Genel Başkanı, Devlet Bakanı ve Başbakan Yardımcısı Devlet Bahçeli, Afganistan'da Türkiye'nin liderliğindeki Uluslararası Güvenlik Destek Gücü ISAF komutanlığının başarılı olmasının, ''gerekli ve önemli'' olduğunu bildirdi. Bahçeli, ''Çünkü başarıya ulaşıldığında ülkemizin Avrasya coğrafyasındaki saygınlığı daha da artacak, uluslararası istikrar ve dengenin vazgeçilmez unsurlarından biri olduğu, bir kez daha teyit edilecektir'' dedi. 
     Bahçeli, MHP TBMM Grup Toplantısı'nda yaptığı konuşmada, Batı ve Doğu dünyasında medeniyetler çatışmasından medet uman çevrelerin başarıya ulaşamamasında, Afganistan sorununa kalıcı bir çözüm bulunmasının katkısının büyük olacağını söyledi. 
     Afganistan'da barış ve istikrarın tam anlamıyla sağlandığının söylenemeyeceğini kaydeden Bahçeli, Türkiye'yi, diğer uluslararası koalisyon güçleri ile birlikte çok zorlu bir görev beklediğini vurguladı. Bahçeli, şöyle konuştu 
     ''Afganistan'da Türkiye'nin liderliğindeki ISAF komutanlığının başarılı olması, şartların olumsuzluğuna rağmen gerekli ve önemlidir. 
     Çünkü başarıya ulaşıldığında ülkemizin Avrasya coğrafyasındaki saygınlığı daha da artacak, uluslararası istikrar ve dengenin vazgeçilmez unsurlarından biri olduğu, bir kez daha teyit edilecektir. 
     Afganistan'da barış ve istikrarın temini, dünyayı yeni bir kaosa sürüklemekten başka anlama gelmeyecek olan medeniyetler ve dinler çatışması tezinin geçerliliğini kaybetmesine hizmet edecektir. Bunlara ilave olarak, terörizm ile uluslararası mücadelede önemli bir başarının altına imza atılacaktır.'' Afganistan'ın, bir an önce huzura ve istikrara kavuşmasını dileyen Bahçeli, ''Unutulmamalı ki, Afganistan'ın gerek uluslararası çıkar çatışmalarının arenasına dönüşmemesi, gerekse uluslararası terörizmin ikamet adreslerinden biri olarak kalmaması buna bağlıdır. Gönlümüz ve dualarımız, terörizmi reddeden ama insanca yaşamak isteyen Afgan ve Filistin halklarıyla beraberdir'' dedi. 
     MHP Genel Başkan konuşmasında, Ortadoğu'da yaşananlara geniş yer verdi. 
     ''İsrail-Filistin meselesinin bugün geldiği aşama bölgedeki insanlık dramını kabul edilemez kılmakta, sağduyuya dayalı bir çözüm imkanını ortadan kaldıracak tehlikeler barındırmaktadır'' diyen Bahçeli, İsrail'in askeri harekatı sona erdirmesi ve Filistin kentlerinden çekilmesinin bir zorunluluk haline geldiğini söyledi. 
     Bahçeli, müzakere zemini açısından anlam taşıyacak bir ateşkes ilan edilmesi gerektiğini belirterek, askeri harekatın uzadığı her dakikanın bölgeye ilişkin umutları biraz daha yok ettiğini dile getirdi. 
     Bahçeli, Filistin Devleti'nin kuruluşuna kadar yaşanan süreci anlatarak, şöyle konuştu 
     ''Bir sorunlar yumağı haline almış olan bu tarihi süreci ayrıntılarıyla öğrenmek, bölge gerçeklerini her yönüyle ve derinlemesine kavramak gereği vardır. Sorunun yapısı, siyasi sonuçları, uluslararası strateji ve ilişkilere etkisi dikkatle ele alınmalıdır. Sözün kısası, sorun hamasetin çok ötesindedir ve devlet ciddiyeti gerektirmektedir. 
     1990'lı yıllarda ortaya çıkan yeni konjonktürün bir nihai barışı 
     temin edememesi çok düşündürücüdür. Herkesi bu konuda tarihi, siyasi ve uluslararası gerçekler çerçevesinde düşünmeye çağırıyoruz. Son birkaç yıla kadar 'Ortadoğu'da tarih yeniden yazılıyor' denirken, barış umutları yeşeriyor sanılırken, bugün ne yazık ki tarihin eskiden olduğu gibi, hiç değişmeden yazıldığına tanıklık ediyoruz.'' 
     
     ''ACİL ÇAĞRI'' 
     Bahçeli, bölgede barış görüşmelerinin iyi değerlendirilmediğini ve bunun yanlış hamlelerle tahrip edildiğini belirterek, şunları kaydetti 
     ''Bunun için, Ortadoğu'nun yeni bir yanlış hamleyle varlığını ve birarada yaşama iradesini koruma şansı yoktur. Bu hayati gerçeğin bölgenin tüm aktörlerince idrak edilmesi gerekmektedir. Bu çağrı acildir ve kulak verilmesi şarttır. Bu çağrı Türkiye Cumhuriyeti'nin bugüne kadar izlediği tutarlı ve ilkeli politikanın bir yansıması olarak görülmelidir. 
     Belli başlı bütün uluslararası aktörleri bir kez daha sorumluluk bilincine davet ediyor ve istikrarın sözlüklerde geçen içi boş bir kelime olmadığını, milletleri var eden unsurlardan birini oluşturduğunu hatırlatmak istiyorum. 
     İstikrarın anahtarı barış sürecidir. Barış müzakereleri sürecinin bugüne kadar anlamlı bir zemin yaratmamasının temel nedeni bölge ve dünya ülkelerinin Ortadoğu'nun siyasi, tarihi ve toplumsal yapısına uygun gerçekçi bir bakış açısı getirmemiş olmalarıdır.'' 
     
     ''ANLAŞMA ÜZERİNDE ANLAŞMA'' 
     MHP Lideri Bahçeli, Ortadoğu'da eskiden olduğu gibi ''anlaşma içinde anlaşmalar'' icat edilmemesini isteyerek, ''Anlaşma üzerinde anlaşma temin etmenin zamanı çoktan geçmiş bulunmaktadır'' dedi. 
     Konuya salt duygusal açıdan bakmanın Filistin halkının acılarını dindirmeyeceğini anlatan Bahçeli, şöyle konuştu 
     ''Uluslararası ilişkiler temenni ve hayallerin değil gerçeklerin alanıdır. Ancak maksimum kazancı elde etmek için her yolu mubah saymak, uzun vadede akılcı değildir ve bunu seçen tarafa zarar verecektir. 
     Hiç şüphe yoktur ki, uluslararası sorunlar iç politikanın sıradan bir tüketim malzemesi de değildir. Türkiye'de de bu sorun bir iç politika malzemesi olmanın ötesinde anlam taşımak durumundadır. Yoksa hiçbir vizyon, proje ve çözüm yaklaşımı geliştirmeden, salt hamasetle bu sorunun çözümüne ne ölçüde katkı sağlayabilir '' Devlet Bahçeli, Türkiye'nin uluslararası siyaset sahnesinde yüzü sadece Ortadoğu'ya dönük kalmayacak kadar güçlü ve etkin bir ülke olduğunu belirterek, Ortadoğu'dan yüz çevirmesinin de beklenemeyeceğini söyledi. 
     
     ULUSLARARASI TERÖRİZMLE MÜCADELE KONFERANSI 
     MHP Genel Başkanı Bahçeli, terörizmle uluslararası mücadelenin etkinliğini ve meşruluğunu artırmak, kavramlar ve yöntemler üzerinde geniş bir uzlaşmayı sağlamak amacıyla BM öncülüğünde Uluslararası Terörizmle Mücadele Konferansı'nın toplanması çağrısını yineledi. 
     Malezya'da yapılan İslam Konferansı Örgütü Dışişleri Bakanları toplantısında da, hem İsrail'in işgali hem de terörizm konusunda bir ortak politika geliştirilemediğini hatırlatan Bahçeli, ''Böyle bir konferansa ve uluslararası işbirliğine duyulan ihtiyaç, şüphesiz bugün de devam etmektedir'' dedi. 
     
     AB'NİN KIBRIS POLİTİKASI 
     Bahçeli, AB yönetiminin Türk milletine karşı sergilediği yanlış ve çirkin tavrın hiçbir zaman ve hiçbir şekilde kabul edilemez olduğunu da vurguladı. Bahçeli, ''Türkiye gibi, uluslararası sorumluluklarının idraki içinde hareket eden önemli bir ülkeyle ortaklık ilişkisi içindeki AB yönetiminin, çok daha dikkatli, tutarlı ve saygılı bir yaklaşım içinde olması zorunludur'' diye konuştu. 
     Kıbrıs sorununun, ''yanlış ve aceleci politikalarla daha çok derinleştirilmek istendiğini'' kaydeden Bahçeli, ''Unutulmamalı ki, stratejik akıldan ve tarih bilincinden yoksun yaklaşımlarla ve tek yanlı oldu bittilerle hiçbir uluslararası soruna kalıcı ve adil bir çözüm bulmak mümkün değildir'' dedi. 
     Bahçeli, Kıbrıs'ta iki bölgeli ve iki devletli yapının çeyrek yüzyılı aşkın bir süredir barış ve istikrarı sağladığının göz ardı edilemeyeceğini belirterek, şöyle devam etti 
     ''Yeni arayışların kalıcı ve değerli olabilmesi için, mevcut durumdan daha arzulanabilir, kabul edilebilir ve sürdürülebilir bir çözümü öngörmesine bağlıdır. Aksi taktirde, barış, adalet ve istikrarı temin etmek ve kalıcı kılmak mümkün olmayacaktır. 
     Ortadoğu'da bir türlü aşılamayan güvensiz ve istikrarsız ortam, özellikle de Filistin ile İsrail arasında sonu gelmeyen çatışmalar, bu açıdan çok öğretici dersler içermektedir. 
     Sözün kısası, AB yönetiminin, Kıbrıs'ta çözüme varolan dengeleri bozarak ve Türkiye'nin haklı hassasiyetlerini göz ardı ederek ulaşılamayacağını idrak etmesi önemlidir. Bilinmelidir ki, terörizmle mücadele gibi, Kıbrıs sorununa yaklaşım biçimleri de, Birlik yönetiminin stratejik öngörü ve çözüm üretme yeteneğinin test edildiği kritik bir alanı ifade etmektedir. Ancak bu alan, hiç bir zaman Türkiye'nin kararlılığının test edileceği bir alan olmamalıdır.'' 
     






</TEXT>
</DOC>
