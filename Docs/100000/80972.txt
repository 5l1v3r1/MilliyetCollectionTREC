<DOC>
<DOCNO> 80972 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/29/spor/aspo.html </URL>
<DATE> 2002/04/29/ </DATE>
<TIME>  </TIME>
<AUTHOR>  </AUTHOR>
<HEADLINE>
ŞAMPİYON GALATASARAY 
</HEADLINE>
<TEXT>

Kocaelispor deplasmanında üç puanı iki golle bulan Cim-Bom, 2001-2002 sezonunun bitimine bir hafta kala krallığını ilan etti 
15. kez zirveye çıkan Sarı-Kırmızılı ekip, formasına üçüncü yıldızı da taktı. Hasan Şaş ile Niculescu golleri attı, Arif bir de penaltı kaçırdı 
     GALATASARAY, Kocaelispor deplasmanında kazandığı üç puanla, ligin bitimine bir hafta kala şampiyonluğunu garantiledi. Körfez’deki mücadelede daha etkili görünen Cim - Bom, ilk yarının bitimine saniyeler kala Hasan Şaş’ın kafasıyla tek golünü buldu. 90 dakikanın uzatma dakikalarında ise Niculescu ikinci golü ağlara yolladı. Arif bir de penaltı kaçırdı. Galatasaray 15. şampiyonluğuna ulaşırken, üçüncü yıldızı da takma hakkını kazandı. 
     
Yer Sarı gök KırmızıTürkiye’nin dört bir yanındaki Galatasaray taraftarları, Körfez’de çalan bitiş düdüğüyle birlikte sokağa fırladı. Taksim ve Florya bayram yerine döndü 
     LİGDE mutlu sona ulaşan Galatasaray’ın başarısı, Sarı - Kırmızılı taraftarları adeta kendinden geçirdi. Konvoylar oluşturan ve bayraklarla sokaklara dökülen taraftarlar, geç saatlere kadar eğlendi, şampiyonluğun keyfini çıkardı. Özellikle Taksim’de coşkulu kutlamalar göze çarparken, Florya Metin Oktay Tesisleri’ne akın eden taraftarlar da oyuncuları krallar gibi karşıladı. 
     YAKLAŞIK 50 araçlık konvoyla İzmit’ten gelen kafileyi burada yaklaşık 2 bin taraftar bağrına bastı. Ellerinde bayraklarıyla çılgınca tezahürat yapan taraftarlar meşaleler yakarak, tesislerin önünü bayram alanına çevirdi. Emniyet güçleri, tesislerin çevresinde geniş güvenlik ağı oluşturdu. Barikatlar kurarak, taraftarların tesislere girmesine engel oldu. 
     GALATASARAY’IN şampiyonluğu nedeniyle siyasiler de tebrik mesajları gönderdi. TBMM Başkanı Ömer İzgi’nin, Başkan Özhan Canaydın’a gönderdiği mesajda, "Yoğun ve mücadele dolu bir sezonun ardından elde edilen başarılı sonucun, Şampiyonlar Ligi maçlarında da sürmesi en büyük dileğimdir" ifadesi yer aldı. Turizm Bakanı Mustafa Taşar da tebrik mesajı yayınladı. 
     
Lucescu çok mutlu      TEKNİK Direktör Lucescu, ikinci senesinde şampiyonluk yaşadığını söyledi, "Bütün oyuncularıma teşekkür ediyorum" dedi. Sezon başında çok oyuncu kaybettiklerini belirten Rumen hoca, "Yeniden takım kurmak kolay değildi. Ancak çok akıllı oynadık. Hak ettiğimiz zafere ulaştık" diye konuştu. 
     ŞAMPİYONLAR Ligi yüzünden ligde önemli puanlar kaybettiklerini sözlerine ekleyen Lucescu şöyle devam etti "Buna rağmen hep rakiplerimizin 2-3 puan önünde yarışı götürmeyi başardık. Sonuçta mutlu sona ulaştık. Son haftalarda çok iyi mücadele ettik. Taraftarımız da bizi hiç yalnız bırakmadı". 
     

</TEXT>
</DOC>
