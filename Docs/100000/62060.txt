<DOC>
<DOCNO> 62060 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/13/son/sondun08.html </URL>
<DATE> 2002/01/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Belfast'ta bir postacı öldürüldü, posta hizmetleri durdu.. 
</HEADLINE>
<TEXT>

     Kuzey İrlanda'nın başkenti Belfast'ta bir posta dağıtıcısının öldürülmesinin ardından kentte bütün posta hizmetlerinin kesintiye uğradığı ve gerginliğin giderek arttığı belirtiliyor. 
     Posta Hizmetleri Çalışanları Sendikası, öldürülen posta dağıtıcısı Daniel McColgan'ın anısına, yarın da Belfast'ta posta dağıtımının yapılmayacağını bildirdi. 
     McColgan dün sabah, Protestan mahallesinde bulunan posta hizmetleri merkezine geldiği sırada tabancayla vurularak öldürülmüştü. 
     Kentte güvenlik önlemlerinin olağanüstü artırıldığı ve hem polis hem de askeri birliklerin özellikle hassas bazı bölgelerdeki varlıklarını 24 saat esası üzerine kurdukları belirtiliyor. 
     Posta dağıtıcıları arasında giderek artan öfkenin bu konudaki hizmetleri daha uzun süre aksatabileceğine işaret edilirken, bazı posta dağıtıcılarının McColgan'ın önümüzdeki hafta yapılacak cenaze töreninin ardından da çalışmak istemedikleri kaydediliyor. 
     Posta Hizmetler Çalışanları Sendikası yönetimi de posta dağıtıcıları arasındaki şok ve öfkenin giderek büyüdüğüne dikkat çekerken, bu duyguları kontrol altına almakta güçlük çektiklerini itiraf ediyor. 
     Bu arada, polisin McColgan'ın ölümüne Protestan mahallesinde gezen bir Katolik olmasının yol açtığı ve başka hiçbir neden aranmaması gerektiği yolundaki açıklaması da Protestan ve Katolikler arasındaki gerginliği artırdı. Olayın sorumluluğunu üstlenen Kızıl El Muhafızları'nın, Katolik posta dağıtıcılarının bundan sonra da hedef olmaya devam edeceğini açıklaması, yaşanan dehşetin artmasına yol açtı. 
     






</TEXT>
</DOC>
