<DOC>
<DOCNO> 91527 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/23/spor/spo02.html </URL>
<DATE> 2002/06/23/ </DATE>
<TIME>  </TIME>
<AUTHOR>  </AUTHOR>
<HEADLINE>
HUZURUNUZDA ORTEGA 
</HEADLINE>
<TEXT>

Fenerbahçe’nin dört ay uğraş verdikten sonra renklerine kattığı Arjantinli oyuncu bugün İstanbul’a geliyor. Binlerce Sarı-Lacivertli taraftar, süper starını karşılamaya hazırlanıyor 
     YUSUF DURSUN 

     Beklenen gün geldi 
     FENERBAHÇE yeni gözdesi Ortega’ya bugün kavuşuyor... Dört ay gibi uzun bir zaman dilimi sonrasında transferi biten Arjantinli yıldızın, bugün saat 14.00’te İstanbul’da olacağı açıklandı. Genç Fenerbahçeliler Derneği üyelerinden oluşan 1500 kişilik grup, Sarı-Lacivertli tişörtleriyle bu futbolcuyu havalimanında çiçeklerle karşılamaya hazırlanıyor. Diğer taraftarların katılımıyla karşılamanın görkemli bir törene dönmesi bekleniyor. 
     
     Törene kriz engeli 
     SARI-LACİVERTLİ yönetim, daha önce planladığı özel uçak, helikopter gibi faaliyetlerden vazgeçip, ünlü oyuncuyu mütevazı bir şekilde İstanbul’a getirme kararı aldı. Ortega’nın Türkiye’ye gelişini bütün basından gizleyip, özel bir kuruluşa ihale etmeyi planlayan Fenerbahçe, bu planına da Türkiye’nin ekonomik koşulları nedeniyle ulaşamadı. Arjantinli futbolcu bugün tarifeli uçakla Milano’dan İstanbul’a gelip, yöneticilerle buluşacak. 
     
     Yarın imza atacak 
     ORTEGA’NIN ilk gün yorgun olacağı görüşünde birleşen Fenerbahçe yönetimi, yıldız futbolcuya resmi imzayı yarın attırmayı planlıyor. Türkiye’de iki gün kalacak olan Arjantinli yıldız, 6 kişilik ekibi ile İstanbul’da olacak. İki menajeri ve iki bayan sekreteri ile Türkiye’ye gelecek olan Ortega’ya, Fenerbahçe adına işadamı Celalettin Bilgiç eşlik edecek. Yıldız futbolcu kalacağı evi ve Boğaz’ı da gezecek. 
     
Almeyda’ya tehdit      Parma’yı bunalttı 
     FENERBAHÇE’NİN tekliflerine sıcak bir yaklaşım göstermeyen Almeyda’yı Parma yönetimi tehdit etti. Sarı-Lacivertliler’in Gilberto Silva ile anlaşmasının ardından harekete geçen Parma yöneticileri, "Biz karşılıklı olarak anlaştık ve seni Fenerbahçe Kulübü’ne verdik. Ya anlaşırsın, ya da seni hiç bir kulübe satmayız. Yeni sezonda yedek kulübesinde oturursun" dediği öğrenildi. 
     
     Parayı engelliyor’ 
     PARMA menajeri Arrigo Sacchi, İtalyan gazetelerine verdiği demeçte, Almeyda’nın Fenerbahçe’ye gitmeyi kabul etmeyerek 10 milyon dolar kazanmalarına engel olduğunu ifade etti. Yöneticilerden Luca Baraldi ise "Almeyda, eğer Fenerbahçe’ye giderse Şampiyonlar Ligi’nde oynama şansı bulacak. Ayrıca daha da fazla para kazanacak. Tavrını anlamıyoruz" dedi. 
     
Fenerbahçe’nin Digitürk endişesi      TRANSFERDE büyük fedakarlıklar yaparak maliyeti yüksek yıldızları renklerine katan Fenerbahçe’de sessiz bir bekleyiş başladı. Digitürk’ten gelecek olan paraları da hesaba katan Sarı-Lacivertli yönetim, yeni krizden endişe duyuyor. Özellikle Pamukbank Olayı nedeniyle Digitürk’ün naklen yayın parasını ödememe kuşkusu yönetimi tedirgin ediyor. 
     
Samandıra’da yüksek tempo      KADROSUNA yepyeni yıldızlar katan Fenerbahçe’de, forma savaşı erken başladı. Yeni sezon öncesinde Samandıra’da çalışan futbolcuların sayısı da bu düşünce doğrultusunda giderek artıyor. Kaptan Ogün’ün başı çektiği bu futbolcuların arasında Yusuf, Oktay, Ali Güneş, Oğuz, yeni transferlerden Tuncay, Volkan, Cem Karaca bulunuyor. Sarı-Lacivertliler, Lorant’ın verdiği program doğrultusunda hazırlıklarını son sürat sürdürüyor. 
     



 SPOR 






























</TEXT>
</DOC>
