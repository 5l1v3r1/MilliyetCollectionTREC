<DOC>
<DOCNO> 57037 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/13/son/sonspo07.html </URL>
<DATE> 2001/12/13/ </DATE>
<TIME>  </TIME>
<AUTHOR>  </AUTHOR>
<HEADLINE>
İlhan Mansız "Hedefimiz çifte kupa.." 
</HEADLINE>
<TEXT>

     Beşiktaşlı futbolcu İlhan Mansız, ''Hedefimiz sezon sununda çifte kupalı şampiyon olmak'' dedi. 
     İlhan Mansız, internette kendisine ait ''www.ilhanmansiz.org'' adlı sitede yaptığı açıklamada, Türkiye Kupası'nda Yimpaş Yozgatspor'u farklı skorla yenerek çeyrek finale yükseldiklerini vurgulayarak, şunları kaydetti 
     ''Maça çıkmadan önce bu kupanın camiamız ve taraftarlarımız için ne denli önem taşıdığının bilincindeydik. Ayrıca bu kupanın çok büyük sürprizlere gebe olduğunu da Galatasaray ve Fenerbahçe'nin umulmadık bir şekilde kupadan elenmesiyle görmüştük. Biz de rakibimizi hiç küçümsemeden ve ciddiye alarak maça hazırlandık. Neticesinde Yimpaş Yozgatspor karşısında senenin en iyi futbolunu oynadık. Özellikle Tayfur ağabey sahada basmadık yer bırakmadı. Takım olarak çok iyi mücadele ettik. Sonucunda da rakibimiz fizik kondisyon olarak tempomuza dayanamadı ve oyundan düştü.'' 
     
     Hedef çifte kupa 
     Lig ve Türkiye Kupası'nda yollarına emin adımlarla devam ettiklerini anlatan İlhan Mansız, hedeflerinin sezonu çifte kupayla kapatmak olduğunu bildirdi. 
     Milli futbolcu, şunları kaydetti 
     ''Hedefimiz tabii ki kupayı müzemize götürmek ve sezon sununda çifte kupalı bir şampiyon olmak. Hem ligde, hem de kupada bu hedef için terimizin son damlasına kadar mücadele edeceğiz. Kupa maçı geride kaldı, şimdi önümüzde Göztepe ile yapacağımız çok önemli bir lig maçı var. Ligde mücadele ettiğimiz rakiplerimizin puan kaybetmesiyle iddiamızın ne kadar arttığını herkes gördü. Geçen yazımda da belirttiğim gibi sezon bittiğinde tabela bu şekilde olmayacak.'' 
     
     Batıl inanış... 
     İlhan Mansız açıklamasında, futbolcular arasındaki batıl bir inanca da değinerek, Yimpaş Yozgatspor maçında kaçırdığı penaltı atışını şöyle değerlendirdi 
     ''Futbolcular arasında yaygın bir batıl inanış vardır. Penaltıyı yaptıran kişi penaltıyı atarsa, penaltıyı genellikle kaçırır diye. 
     Penaltı atışını kullanmak için topun başına geçtiğimde aklıma bu geldi ve atışı yapmaktan vazgeçtim. Ancak Tayfur ağabey ve arkadaşlar atmam konusunda ısrar edince, atışı kullandım ve maalesef bu batıl inanç bir kez daha gerçekleşti. Bundan dolayı taraftarlarımızdan özür diliyorum.'' 
     






</TEXT>
</DOC>
