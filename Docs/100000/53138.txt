<DOC>
<DOCNO> 53138 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/20/magazin/amag.html </URL>
<DATE> 2001/11/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Popun demir leydisi 
</HEADLINE>
<TEXT>

Geç kalmayı, bekletilmeyi sevmiyor. Dedikodudan nefret ediyor. İlkelerinden ödün vermiyor.. İşte, en yakınlarının ağzından NİLÜFER 
     NURDAN AKINER 

     Yürek acısı çekenlerin duygularını yıllardır aşk ve hüzün dolu sesiyle dile getiren Nilüfer’i yakınlarına sorduk. Ve gördük ki, sahnede kırılgan kanatlarıyla yükselen aşk meleği, aslında İngiltere eski Başbakanı Margaret Thatcher gibi, kendi alanının Demir leydisi’. İşte, en yakınlarının gözüyle, kimsenin taşkınlığını görmediği, kimsenin de göremeyeceği Nilüfer... 
     
     Arzu Kaprol Modacısı En güzel yeri göğüsleri 
     Çok profesyonel ve yenilikçi bir sanatçı. Yaşına göre çok güzel bir vücudu var. Kendisine çok iyi bakmış. En çok göğüslerini beğeniyorum. Bu nedenle tasarımlarımda göğüs dekoltesine yer verdik, hatta biraz daha açacağız. Ödemelerinde de çok titizdir. Çok dakiktir. Üç dakika bile gecikmez, provayı saatler sonrasına ertelemez. 
     
     Kayahan Ailemizden biri 
     Nilüfer ailemize ait bir insan, dostumuz. Üstelik 20 senedir çalıştığım sanatçı arkadaşım. Her şeyden önemlisi çocuklarımız Gönül ve Ayşe Nazlı çok iyi dost. Bir araya geldiklerinde oynuyor, birbirlerini özlüyorlar. O, sadece mesleğiyle gündemde olmuş, Türkiye’nin çok önemli bir kadın sesi. 20 yıl boyunca birlikte çok iyi işler çıkardık.’ 
     
     Asya Çok iyi sır tutar 
     Onun insanlarda önem verdiği tek şey güvendir. Her şeyden önce çok disiplinli bir sanatçı ve çok güçlü bir kadın. Kendine özgüveni tam ama çok da mütevazı. Vokalistliğini yaptığım acemilik dönemlerimde bana çok toleranslı davrandı. Dedikodudan nefret eder, yapanı da sevmez. Çok iyi sır tutar, o hem sanatı hem de kişiliğiyle topluma örnek bir insan. Üstelik kimsenin kötülüğünü istemez.’ 
     
     Tülin Koçak Asistanı Şarap gibidir 
     Günün sekiz saati birlikteyiz. Şarap gibi bir kadın. Gün geçtikçe güzelleşiyor. Formunu korumak için özel hiçbir şey yapmıyor. Sadece çok fazla hamur işi tüketmiyor. Sahnede bir megastar ama sahneden indikten sonra, evinin mutfağıyla, temizliğiyle yakından ilgili sevgi dolu bir anne. Alışverişe çıkmayı ve Ayşe Nazlı’yı bebek arabasıyla gezdirmeyi çok sever. En iyi yaptığı yemek, pilav ve fırında balık. Kızını "Jennifer Lopez’im, karabiberim, tuzluğum, pıtırcığım" diye sever. Ona evin içinde "Büyük Aşkım"ı söyler.’ 
     
     Eyüp Koçak Kuaförü Eli açıktır 
     Çok disiplinli, geç kalmayı ve bekletilmeyi sevmez. Kesinlikle kapris yapmaz. Gerekmedikçe konuşmaz, çok sakin, soğuk kanlıdır. Ama her konserinde ilk kez sahneye çıkıyormuşçasına heyecanlanır. Sigara, içki içmez. Son derece doğaldır öyle ki, çok gerek duymadıkça kuaföre uğramaz. Kabarık saçtan nefret eder, kısa saçı sevmez. Eli açıktır, 3 - 4 kişi hizmet etmişse 25 milyon bahşiş bırakır.’ 
     
     Bircan Silan Basın danışmanı Çok dobradır 
     Nilüfer Hanım’ı 17 yıldır tanıyorum, altı yıldır da basın danışmanıyım. O, sahnede megastar olduğunu hatırlar ve karşısındakilere de bunu hissettirir. Gündelik yaşamında ise sade vatandaş olmanın keyfini çıkarır. Çok dobradır. Kimsenin arkasından konuşmaz, o an ne hissediyorsa belli eder, rol yapmaz.’ 
     
     



 MAGAZİN 













</TEXT>
</DOC>
