<DOC>
<DOCNO> 71954 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/11/son/sondun24.html </URL>
<DATE> 2002/03/11/ </DATE>
<TIME>  </TIME>
<AUTHOR>  </AUTHOR>
<HEADLINE>
11 Eylül insan hakları ihlalalerine bahane oldu 
</HEADLINE>
<TEXT>

     Merkezi Paris'te bulunan Uluslararası İnsan Hakları Federasyonu FIDH tarafından yayınlanan bir raporda, ABD'ye 11 Eylül'de düzenlenen terörist saldırıların, birçok ülkede insan hakları ihlallerini meşrulaştırmak için bahane olduğu bildirildi. 
     FIDH bünyesinde faaliyet gösteren insan hakları savunucularının korunmasına yönelik gözlemevinin hazırladığı raporda, 11 Eylül'ün, insan hakları savunucularının etkisiz hale getirilmesi için, gerekçe gösterildiği ifade edildi. 
     Raporda, 11 Eylül'den sonra dünyada 80'den fazla ülkede insan hakları savunucularına yönelik tutuklama, taciz ve baskıların arttığı bildirildi. 
     Gözlemevinin raporunda, 11 Eylül sonrası hazırlanan ve güncelleştirilen terörle mücadele yasalarının, temel insan haklarını ciddi biçimde ihlal eden unsurlar taşıdığı savunuldu. 
     Raporda, terörle mücadele gerekçesiyle bazı ülkelerin, muhalefet ve karşı görüşteki insanları etkisiz hale getirmek için bir fırsat olarak değerlendirdikleri ifade edildi ve özellikle Latin Amerika, Afrika, Ortadoğu ve eski Sovyetler Birliği ülkelerinde yaşanan insan hakları ihlallerinden ayrıntılı örnekler verildi. 
     






</TEXT>
</DOC>
