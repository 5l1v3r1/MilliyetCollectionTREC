<DOC>
<DOCNO> 99645 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/02/son/soneko31.html </URL>
<DATE> 2002/08/02/ </DATE>
<TIME>  </TIME>
<AUTHOR>  </AUTHOR>
<HEADLINE>
BDDK, Erol Aksoy'un peşini bırakmıyor 
</HEADLINE>
<TEXT>

     Bankacılık Düzenleme ve Denetleme Kurumu'nun BDDK tasfiye edilen İktisat Bankası'nın eski sahibi Erol Aksoy'a yönelik takibi sürüyor. 
     Edinilen bilgiye göre, BDDK, Erol Aksoy'a ait aralarında Doğuş Civata, Aksoy Yayıncılık, Facto Finans, İktisat Finansal Kiralama, Atlas Finansal Kiralama, Eda Tur, Eda Yat şirketlerinin de olduğu 8 şirkete el koydu. Kurum tarafından şirketlere gerekli atamaların yapıldığı öğrenildi. 
     Bu arada, Erol Aksoy ve eşi İnci Aksoy'un kullanımında olan 8 araca da bugün sabah gerçekleştirilen bir operasyonla BDDK Tahsilat Timlerince el konuldu. 
     BDDK Tahsilat Timlerince, işadamı Aksoy'un yalısında ve şirketlerinde bulunan ve aralarında Cherokke Jeep, Jaguar, Volvo 960 zırhlı, Peugeot, Nissan Maxima'nın da olduğu lüks araç filosu garaja çekildi. 
     Aksoy'un İstanbul'da Boğaz kıyısında bulunan yalısına, 30 Temmuz günü polis denetiminde icra memurları aracılığı ile gidilerek yalıdaki tablolar haczedilmişti. 
     Ayrıca, Aksoy'a ait yatlardan biri olan Laperla Büyükada açıklarında yakalanarak haczedilirken, diğer yat ise uzun takipten sonra Rodos açıklarında Yunan makamlarınca BDDK'nın talebi üzerine el konulmuştu. 
     





</TEXT>
</DOC>
