<DOC>
<DOCNO> 97400 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/23/guncel/gun03.html </URL>
<DATE> 2002/07/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Sağlığımızla oynuyorlar 
</HEADLINE>
<TEXT>

Manisa’da üniversite hastanesinin idrar kaçıran hastalar için aldığı kateterlerin üzerinde AB kalitesini gösteren CE damgasının sahte olduğu anlaşıldı 
     SERHAT OĞUZ İstanbul 

     Tek kullanımlık olması gereken kateterlerin insan sağlığını tehdit edecek şekilde ikinci kez kullanıldığı iddiasına bir yenisi daha eklendi. İdrar kaçıran hastalar için Manisa Celal Bayar Üniversitesi Hastanesi’ne ihaleyle alınan kateterlerde sahte CE AB kalite standardı ibaresi bulunduğu ve birden fazla kullanıldığı öne sürüldü. Üniversite yetkilileri de kateterlerin kullanımını durdurarak soruşturma başlattı. 
     
     65 milyona ihale 
     Celal Bayar Üniversitesi Hastanesi’nin 50 kateter alımı için bu ay açtığı ihaleye iki şirket katıldı. Şirketlerden biri kateter için 146 milyon lira teklif ederken, ADS adlı şirket çok daha düşük bir fiyat vererek, 65 milyon lirayla ihaleyi aldı. 
     İstanbul’daki bir şirket yetkilileri, hastaneye kendi sattıkları cihazların tamiri için gittiklerinde kateterlerden şüphelendiler. Şirket yetkilileri, ürünlerin uçlarının sarardığını görerek, paketlerin üzerinde bulunan CE markının sahte olabileceğini düşündüler. Bu şüpheli kateterlerin hastanede kullanıldığını notere tespit ettiren şirket yetkilileri, AB adına CE markı vermeye yetkili olan İngiliz SGS firmasına da yazılı başvuruda bulunarak, etiketin sahte olup olmadığını sordular. 
     
     Soruşturma açıldı 
     SGS de "Ne ADS firmasına, ne de etikette yer alan diğer isim olan PB Mecidal ltd. adına CE verilmediğini, kendisinin de soruşturma başlatacağını" bildirdi. 
     Celal Bayar Üniversitesi Hastanesi yetkilileri, iddialar üzerine kateterlerin kullanımını durdurarak soruşturma başlattı. 4 Temmuz’da 50 kateter aldıklarını belirten hastane yetkilileri, bugüne kadar beş hastada kullanıldığını belirttiler. 
     ADS yetkilisi Mahsuni Bahar ise iddiaların gerçeği yansıtmadığını, birden fazla kullanımın mümkün olmadığını söyledi. 
     



 GÜNCEL 




















</TEXT>
</DOC>
