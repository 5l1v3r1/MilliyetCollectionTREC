<DOC>
<DOCNO> 64189 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/25/son/sontur08.html </URL>
<DATE> 2002/01/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Polis bugüne dek 9 bin 543 Hizbullahçı yakaladı 
</HEADLINE>
<TEXT>

     Emniyet Genel Müdür Yardımcısı, Emniyet Genel Müdürlüğü Sözcüsü Feyzullah Arslan, terör örgütü Hizbullah'a yönelik operasyonlarda çok sayıda örgüt mensubunun yakalandığını, örgüte büyük darbeler vurulduğunu söyledi. 
     Haftalık basın toplantısında sözlerine ''meslektaşım, yakın dostum ve komşum'' dediği, geçen yıl şehit edilen Diyarbakır Emniyet Müdürü Gaffar Okkan'ın ölümünün birinci yılı olduğunu anımsatarak başlayan Arslan, Okkan'nın Diyarbakır'a sevgiyi, barışı, dostluğu ve kardeşliği getirerek gönüllerde taht kurduğunu söyledi. 
     Gaffar Okkan ve 5 polis memurunun şehit edilmesi olayıyla ilgili terör örgütü Hizbullah'a mensup 2'si ölü, 10 kişinin ele geçirildiğini, eyleme katılan diğer kişilerin yakalanması için çalışmaların aralıksız sürdüğünü belirten Arslan, Gaffar Okkan'nın adının Diyarbakır Polis Meslek Yüksek Okulu'na verilerek isminin ölümsüzleştirildiğini kaydetti. 
     Terör örgütü Hizbullah'a yönelik operasyonlarda 9 bin 543 örgüt mensubunun yakalandığını belirten Arslan, bu operasyonlarla Hizbullah'a büyük darbeler vurulduğunu söyledi. 
     Batman'da 21 Ocak tarihinde Hizbullah'a yönelik yeni bir operasyon başladığını, bu operasyonlarda 7 örgüt mensubu ile birlikte çok sayıda silah ve mühimmatın ele geçirildiğini belirten Arslan, Emniyet Teşkilatı'nın toplumun dirlik, düzen, huzur ve güvenliği için gece gündüz demeden gerektiğinde şehitlik mertebesine ulaşarak hizmet verdiğini bildirdi. 
     
     İntiharlar hastalıktan 
     Geçen hafta meydana gelen intiharlarla ilgili medyada çok sayıda haber yer aldığına dikkat çeken Arslan, 1995 yılında 1580, 1996 yılında 1549, 1997 yılında 2 bin 293, 1998 yılında 2 bin 361, 1999 yılında 2 bin 683, 2000 yılında 2 bin 972, 2001 yılında ise 1848 kişinin intihar ettiğini kaydetti. 
     Arslan, intihar edenlerin büyük bölümünün 15-34 yaş grubunda yoğunlaştığını, erkeklerde intihar edenlerin büyük çoğunluğunun 34 yaşından küçük, kadınlarda ise 25 yaş altında olduğunu belirtti. 
     Arslan, intiharların en önemli nedeninin ''hastalık'' olduğunu, ikinci sırayı aile geçimsizliği, üçüncü sırayı geçim sıkıntısı, dördüncü sırayı ise ''öğrenim başarısızlığı'' olarak tespit ettiklerini belirterek, geçen hafta meydana gelen intiharlarla gündeme gelen ''satanizm'' konusunda Asayiş Daire Başkanlığı'nın çalışma yaptığını söyledi. 
     Arslan, satanizmin ''dine karşı çıkan ve şeytana tapan bir tarikatın ideolojisi olduğunu'' belirterek, ''Emniyet Teşkilatı olarak karşımıza çıkan bu yeni suç teşekkülü karşısında çok ciddi ve disiplinli çalışmalar yapılmaktadır. Önleyici bir tedbir olarak da bu tür şahısların sıkça gittikleri mekanlar kontrol edilmektedir'' diye konuştu. 
     
     Trafik kazalarında ölen yayalar 
     Emniyet Teşkilatı'nın deniz ve hudut kapılarında yaptığı çalışmalar ile ''Eşkal Tespit Projesi'' hakkında bilgi veren Arslan, geçen yıl meydana gelen trafik kazalarıyla ilgili de bazı tespitlerde bulundu. 
     2001 yılının 11 ayında meydana gelen trafik kazalarında yaşamını 
     yitirenlerin yüzde 24'ünün yayalardan oluştuğunu vurgulayan Arslan, bu kazalarda yaralananların yüzde 17'sinin de yayalardan meydana geldiğini bildirdi. ''Ülkemizde trafik kazalarında ölen her dört kişiden biri yayalardan oluşuyor'' diyen Arslan, yayaların en çok yola aniden çıkma, araçlara ilk geçiş hakkı vermeme, yol içinde yürüme kurallarını ihlal ederek kazalara sebep olduklarının tespit edildiğini bildirdi. Emniyet Genel Müdürlüğü Sözcüsü Arslan, ''Amacımız, yayalara sürücü denetimlerinde olduğu gibi ceza yazmak değil, bilgilendirme ve uyarı ile trafik kurallarına uymalarını sağlamaktır. Ancak, kurallara uymamakta ısrar eden vatandaşlarımıza da üzülerek ceza yazmak zorunda olduğumuzu belirtiyor bütün vatandaşlarımızın trafik kurallarına uymalarını diliyorum'' dedi. Geçen hafta meydana gelen asayiş olaylarında kişinin yaşamını yitirdiğini, 34 vatandaşın yaralandığını belirten Arslan, terör örgütlerine yönelik operasyonlarda da 292 örgüt mensubu ve sempatizanının gözaltına alındığının ifade etti. Arslan, bu operasyonlarda, 8 uzun namlulu silah ile 16 tabanca ve 4 bombanın ele geçirildiğini kaydetti. Mali suçlara yönelik operasyonlarda ise geçen hafta 182 kişinin gözaltına alındığını vurgulayan Arslan, narkotik birimlerinin yaptığı operasyonlarda da 9 kilo esrar ve 3 kiloya yakın eroin ele geçirildiğini bildirdi. 
     
     Sorular... 
     Bir gazetecinin alkollü sürücülere hapis cezası getirilmesi ile ilgili çalışma yapılıp yapılmadığına yönelik sorusu üzerine Arslan, Emniyet Teşkilatı'nın ceza yöntemi ile değil, vatandaşları eğiterek kurallara uygun hareket etmelerine yönelik çalışma yaptığını söyledi. 
     Arslan, tüm bunlara rağmen alkollü sürücüler için para cezasının caydırıcı olmaması durumumda, hapis cezasının da düşünüldüğünü ifade etti. Arslan, ''Bu konuda net bir şey yok, ama çalışmalar devam ediyor'' dedi. 
     Arslan, poliste meydana gelen intiharlar hakkındaki soruya da, geçen yıl 43 polisin intihar ettiğine dikkat çekerek, bu yıl ise 5 kişinin intihar ederek yaşamına son verdiğini bildirdi. Arslan, Emniyet Teşkilatı'nın çok stresli bir çalışma ortamında olması nedeniyle bu tür üzücü olayların yaşandığını, ancak Genel Müdür Kemal Önal'ın da talimatıyla teşkilat mensuplarıyla strese yol açan nedenlerin ortadan kaldırılması için çalışmalar yaptıklarını bildirdi. 
     Beşiktaş-Trabzon maçında meydana gelen olaylarla ilgili bir soru üzerine de Arslan, polisin gerekli güvenlik önlemlerini aldığını ancak sporun ruhuna aykırı davranan kimselerin çıkardığı olayların büyük üzüntü yarattığını kaydetti. Arslan, bu kişilerin olaylardan sonra gözaltına alınarak adli makamlara gönderildiğini ifade etti. 
     






</TEXT>
</DOC>
