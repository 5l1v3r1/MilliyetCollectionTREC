<DOC>
<DOCNO> 62272 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/15/dunya/adun.html </URL>
<DATE> 2002/01/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Kraker darbesi 
</HEADLINE>
<TEXT>

ABD Başkanı Bush az kalsın boğazına takılan çubuk krakerin kurbanı oluyordu. Bush şokun etkisiyle bayılıp yere düşünce dayak yemişe döndü 
     DIŞ HABERLER SERVİSİ 

     Korunması için gizli servislerin seferber edildiği, milyarlarca doların harcandığı ve en ileri teknolojilerin kullanıldığı ABD Başkanı George W. Bush önceki gün az kalsın küçücük bir kraker parçasına kurban gidiyordu. 
     Bush, önceki akşam 17.35’te Beyaz Saray’daki ikametgahında, tek başına, televizyonda Ravens - Dolphins takımları arasındaki Amerikan futbolu karşılaşmasını izlerken, atıştırmakta olduğu çubuk krakerlerin boğazına takılması sonucu aniden bayılarak koltuğundan halı kaplı zemine düştü. 
     
     30-40 saniye baygın kaldı 
     Amerikan Başkanı, yığıldığı zeminde bir süre baygın kaldıktan sonra ayıldı. Bush’un, bayılıp yere düştüğü ve tekrar kendine geldiği zaman aralığında, yanındaki köpeklerin hiçbir şey olmamış gibi, "keyifleri yerinde", "istiflerini bozmadan" ve aynı konumda durduğunu söylediğini belirten doktoru, buradan baygınlık süresinin 30 - 40 saniyeyi geçmediği sonucuna vardı. 
     Beyaz Saray Sözcüsü Ari Fleischer’in açıklamasına göre, 30 - 40 saniye sonra kendine gelen ABD Başkanı hemen kendi çabasıyla alt kattaki revire gitti. Burada Bush’a hemşire Cindy Wright tarafından ilk müdahale yapılırken, bir yandan da, o sırada başka bir odada telefon görüşmesi yapan eşi Laura Bush’a haber verildi. Bayan Bush da 17.48’de Beyaz Saray doktoru Richard Tubb’ı çağırdı. 
     Başkan’ı muayeneden geçirip nabız ve kan basıncını ölçen Doktor Tubb, Bush’un hayati fonksiyonlarının tamamen yerinde olduğu sonucuna vardı. 
     Sözcü Fleischer, koltuktan halı kaplı zemine düşüşü sırasındaki bir çarpmadan dolayı Bush’un sol yanağında bir çizik ve kızarıklıkla alt dudağında da morarma meydana geldiğini açıkladı. Fleischer, çubuk krakerlerin boğazına takılması üzerine Bush’un kalp atışlarının bir anda azalması nedeniyle baygınlık geçirdiğini söyledi. Bu tür bayılma nöbetlerine tıp tilinde "vaso - vagal syncope" adı veriliyor. Bush’un sağlık durumunun şu anda çok iyi olduğunu belirten sözcü, iki günlük şehir dışı seyahate çıkacak olan Bush’un bu seyahatten önce son bir kez daha kontrolden geçirileceğini bildirdi. 
     
     Ecevit’i böyle ağırlayacak 
     Doktorları, Bush’un kalbiyle ilgili herhangi bir sorunu olmadığını belirtiyor. 
     Bu durumda Bush çarşamba günü Beyaz Saray’da Başbakan Bülent Ecevit’i "yaralı yüz"üyle kabul etmek zorunda kalacak. 
     Buna karşılık Baba Bush, 1992 yılında Japon Başbakanı Kiichi Miyazawa ile yemek yerken birden bayılarak Miyazava’nın kucağına düşmüş ve üç dakika süreyle baygın kalmıştı. O dönemde bu bayılma baba Bush’un midesindeki bir virüse bağlanmıştı. 
     
Vaso - vagal syncope nedir      Sindirim sistemini harekete geçiren, uyaran vagus sinirin uyarılması sonucu oluşan bayılma nöbeti. Yutma, öksürük gibi durumlarda görülen vaso - vagal syncope, ani ayağa kalkma, bir şey yutma, kötü bir haber alma gibi şok ve çok şiddetli üzüntülerde ortaya çıkıyor. 
     
     YARALI YÜZ 
     ABD Başkanı George W. Bush bayılıp yere düşünce bu hale geldi. Bush’un sol yanağında çizik ve kızarıklık, alt dudağında da morarma meydana geldi. Bush çarşamba günü Beyaz Saray’da Başbakan Bülent Ecevit’i yaralı yüzüyle kabul edecek. 
     



 DÜNYA 










</TEXT>
</DOC>
