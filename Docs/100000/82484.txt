<DOC>
<DOCNO> 82484 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/07/ekonomi/eko02.html </URL>
<DATE> 2002/05/07/ </DATE>
<TIME>  </TIME>
<AUTHOR>  </AUTHOR>
<HEADLINE>
KOD ADI 001 ORHAN 
</HEADLINE>
<TEXT>

Hesap uzmanları, ilk karapara dosyasını, Orhan Aslıtürk hakkında hazırladı. Hayali ihracat iddiasıyla da yargılanan Aslıtürk için hazırlanan dosya MASAK’a gönderildi 
     NEDİM ŞENER 

     Maliye Bakanlığı Hesap Uzmaları Kurulu ilk karapara dosyasını, ortağı Muhammet Ciğer ile birlikte 1.7 milyar dolarlık hayali ihracat gerçekleştirdiği iddiasıyla yargılanan Orhan Aslıtürk için hazırladı. Raporda, Aslıtürk’ün 1996 yılında 2.5 trilyon lira, yani o günkü kurla 40 milyon dolar kara para akladığı belirtildi. 
     Hesap Uzmanları Kurulu, Aslıtürk ve Ciğer’in kurduğu hayali ihracat organizasyonlarını gerçekleştiren ASCOR Adi Ortaklığı hakkında hazırladığı vergi inceleme raporunu geçen yıl Şişli Cumhuriyet Savcılığı’na sunarak, karapara davası açılmasını istemişti. 
     
     200 milyon ’lık takip 
     Savcılık bunun üzerine, kuruldan karapara raporu hazırlanmasını istedi. Kurul, söz konusu raporu Ocak 2002’de tamamlayarak Mali Suçlar Araştırma Kurulu’na MASAK gönderdi. MASAK’ın savcılığa göndereceği bu rapor ile birlikte ilk kez hesap uzmanlarınca hazırlanan bir karapara dosyası davaya temel olacak. 
     1995 - 1998 yılları arasında toplam 1.7 milyar dolarlık hayali ihracat gerçekleştiren Orhan Aslıtürk’ün bu yıllar arasında en az 200 milyon dolar karapara akladığı hesaplanıyor. 
     Karapara Aklamanın Önlenmesine Dair yasanın 1996 yılında yürürlüğe girmesinden dolayı, Aslıtürk’ün 1995 yıllarındaki sahte belge karşılığı elde ettiği kazançlar inceleme dışında tutuldu. 1996 yılı ile ilgili incelemeler ise sonuçlanarak, rapor haline getirildi. Aslıtürk’ün 1996 yılında 2.5 trilyon lira yani o günkü kurla 40 milyon dolar karapara akladığı belirtildi. 1997 yılına ilişkin kara para raporu ise son aşamaya geldi. Ardından aynı konuda 1998 yılına ilişkin bir karapara raporu daha yazılacak. 
     
     Mal varlığına el konulabilir 
     Yargılama sonucu Aslıtürk suçlu bulunursa tüm mal varlığı müsadere edilecek. Aslıtürk, hazırlanan rapor içeriği ile olduğu gibi mallarına el konulması ve müsadere edilmesiyle de Türkiye’de bir ilk olacak. 
     
İhracatçı şirketlere ahlaksız teklif      Orhan Aslıtürk ve Muhhamet Ciğer’in kurduğu ASCOR adlı adi ortaklık üzerinden, döviz kredisi işlemlerini kapatmak için hayali ihracat yaptıran şirketlere ahlaksız teklifler’ gelmeye başladı. 
     Hayali ihracat yaptıran şirketlere telefon açan ve şahsen giden kişiler, 50 bin dolar karşılığında haklarında açılan davaların belli bir mahkemeye ve belli bir bilirkişiye yönlendirilebileceğini söylüyor. Mahkemelerde güçlü ilişkileri bulunduğunu iddia eden bu kişilerin şu ana kadar beş şirkete başvuruda bulunduğu öğrenildi. Maliyecilerin de peşinde olduğu bu olay, şirket yöneticilerinin yaptıkları ihbar sonucunda ortaya çıktı. 
     



 EKONOMİ 





















</TEXT>
</DOC>
