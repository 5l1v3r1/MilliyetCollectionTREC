<DOC>
<DOCNO> 88982 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/10/son/sondun15.html </URL>
<DATE> 2002/06/10/ </DATE>
<TIME>  </TIME>
<AUTHOR>  </AUTHOR>
<HEADLINE>
İngiltere'de e-posta skandalı 
</HEADLINE>
<TEXT>

     İngiliz bürokratların elektronik posta mesajları gönderirken sebep oldukları skandallara bir yenisi daha eklendi ve Prens Charhes'ın Polonya'ya yapacağı ziyaretin güvenlik boyutu dahil bütün detayları ilgisiz bir adrese gönderildi. 
     Daha önce 11 Eylül saldırıları sırasında iki bürokratın arasındaki ''bu olay tam zamanında oldu, böylece bazı gerçekleri kamuoyunun gözünden kaçırabiliriz'' şeklindeki elektronik posta mesajının ortaya çıkmasıyla zor günler yaşayan hükümet, bu kez de bürokratlarının ihmali yüzünden dikkatsizlik ve ciddiyetsizlikle suçlanıyor. 
     Prens Charles'ın Polonya'ya yapacağı ziyaretin amaç, hedef ve nedenleri üzerinde yorum ve tavsiyelerin de yer aldığı 55 sayfalık dökümanın St. James's Sarayı'nda bulunan Prens'in sekretaryasına gönderilmeye çalışıldığı, ancak sonuçta benzeri bir adresi kullanan bir işadamının eline geçtiği belirtildi. 
     Dışişleri Bakanlığı da bu konudaki hatasını kabul ederken, elektronik postaların güvenliğini sağlayacak yeni bir sistem kurmak niyetinde olduklarını açıkladı. 
     Bakanlık sözcüsü, ''yaptığımızın büyük bir hata olduğunu biliyoruz. Bu mesaj yanlış ellere de geçebilir ve Prens'in güvenliği tehlikeye atılabilirdi. Bu, bizim Prens'in güvenliğini ciddiye almadığımız anlamına gelmiyor. Bu olay ışığında da elektronik posta sistemimize bir güvenlik getirmeye karar verdik'' dedi. 
     Dışişleri Bakanlığı'nın yorum yapmaktan kaçınmasına rağmen, basın yanlış yere giden mesajda Prens'in gezisiyle ilgili dakika dakika her türlü program detayının, kalınan yerlerin ve kullanılacak araçların plakalarının bile yer aldığını öne sürüyor. 
     Çarşamba günü Polonya'ya hareket edecek Prens Charhes'ın gezi programının, bu olayın ardından değiştirilip değiştirilmediği bilinmiyor. 
     





</TEXT>
</DOC>
