<DOC>
<DOCNO> 83765 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/13/son/sonspo14.html </URL>
<DATE> 2002/05/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Milli Takım, "yeni" toplarla şut çalışması yaptı 
</HEADLINE>
<TEXT>

     Antalya'nın tatil beldesi Belek'te çalışmalarını sürdüren A Milli Takım, bugün sabah idmanında şut çalıştı. Kampa katılan Hakan Şükür ise sakatlığı nedeniyle idmanda düz koşu yaptı. 
     Belek Gloria Verde Resort Otel'de Dünya Kupası hazırlıklarını sürdüren A Milli Futbol Takımı, bu sabah teknik direktör Şenol Güneş gözetiminde, Adidas firmasının ürettiği ve Dünya Kupası maçlarında kullanılacak ''Fevernow'' marka toplarla şut çalışması gerçekleştirdi. 
     Daha önce küçüklüğü ve hafif oluşu nedeniyle eleştirilen toplarla 1.5 saat şut çalışan milliler, ceza alanında ve ceza yayı dışından kaleyi şut yağmuruna tuttu. 
     A Milli Futbol Takımı'nın kampına dün gece katılan İtalya'nın AC Parma takımnda oynayan Hakan Şükür, bu sabah arkadaşlarıyla ilk kez idmana katıldı. 
     Sakatlığı nedeniyle idmanda düz koşu yapan golcü futbolcu Şükür, idman sonrasında gazetecilerle kısa süre sohbet etti. Sakatlığının önemli olmadığını belirten Hakan Şükür, ''Türkiye 48 yıl sonra böylesine büyük bir fırsat yakalıyor. Dünya Kupası'nda da forma giymek isterim. Çok ciddi bir sakatlığım yok. Bunun kupa maçlarında etkisi olacağını sanmıyorum. Bizler, rakiplerimizin hiç birini küçümsemiyoruz. Ama onlardan çekinmiyoruz da'' dedi. 
     





</TEXT>
</DOC>
