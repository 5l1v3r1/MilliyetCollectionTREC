<DOC>
<DOCNO> 77838 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/11/son/sontur11.html </URL>
<DATE> 2002/04/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Diyarbakır'da kampanyada dağıtılan sütten çocuklar zehirlendi 
</HEADLINE>
<TEXT>

     Diyarbakır'daki bir ilköğretim okulunda bu sabah rahatsızlanan bir grup öğrencinin sabah dağıtımı yapılan sütten zehirlendikleri iddia edildi. 
     ''Bir Milyon Çocuğa Süt Kampanyası'' çerçevesinde Bağlar Beldesi'ndeki Yahya Kemal Beyatlı İlköğretim Okulu'ndaki öğrencilere süt dağıtıldı. Ancak, sütleri içen çocuklardan bazıları öğretmenlerine rahatsızladıklarını belirttiler. Bunun üzerine öğrenciler Çocuk Hastanesi'ne kaldırıldı. 
     Bazı öğrencilerin sütten zehirlendikleri iddiasıyla hastaneye kaldırıldıklarının duyulması üzerine çok sayıda öğrenci velisi okula akın etmeye başladı. Okulda yaşanan panik üzerine veliler de çocuklarını hastaneye götürdüler. 
     
     ''CİDDİ BULGU YOK'' 

     Diyarbakır Valisi Cemil Serhadlı, sütten meydana geldiği iddia edilen zehirlenme olayı ile ilgili olarak, yaptığı açıklamada, yapılan ilk incelemede sütlerde ciddi bulguya rastlanmadığını söyledi. 
     Bağlar Beldesi'ndeki Yahya Kemal Beyatlı İlköğretim Okulu'nda dağıtımı yapılan sütlerin son kullanım tarihinin dolmadığını belirten Serhadlı, şöyle dedi 
     ''Sağlık Müdürlüğü'nün ilk incelemesinde sütte anormalliğe rastlanmadı. Sütteki tahlil sürüyor. Olayın büyümesi biraz psikolojik olabilir. Birkaç çocuk aç karnına içip gaz sıkışması gibi rahatsızlanmış olabilir. Olayı duyan aileler çocuklarını düşünerek hastaneye getirdiler. Çocuk Hastanesi'nde 20 çocuk gözlem altında bulunduruluyor. Her ihtimale karşılık okulu öğlene kadar tatil ettik.'' 
     
</TEXT>
</DOC>
