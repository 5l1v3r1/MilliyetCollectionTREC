<DOC>
<DOCNO> 70781 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/04/son/sontur19.html </URL>
<DATE> 2002/03/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Olası bir depreme karşı İstanbul'a 10 bin çadır gönderiliyor 
</HEADLINE>
<TEXT>

     Kızılay Genel Başkanı Ertan Gönen, Kızılay'ın her zaman, her türlü afete karşı hazır durumda olduğunu belirterek, olası bir depreme karşı 10 bin çadırın İstanbul'a nakliyesine başlandığını bildirdi. 
     Son günlerde ''zamanı bilinmeyen afetler olacağı'' yönünde tahmin ve söylentiler bulunduğuna işaret eden Gönen, Kızılay'ın her zaman, her türlü afete karşı hazır olduğunu dile getirdi. 
     Olası bir depreme karşı 10 bin çadırın İstanbul'a nakliyesinin başladığını, Maltepe semtinde ve Trakya Büyükkarıştıran bölgesinde bulunan Kızılay depolarına 5'er bin çadırın stoklanacağını belirtti. 
     Çadır stoklarının süratle artırılması için yoğun bir çalışma içinde olduklarını vurgulayan Gönen, yılda 10 binin üzerinde çadır üretmeyi hedeflediklerini kaydetti. 
     Gönen, ''Birden bire boşalan stoklarımızı yeniden düzenlemek için 8 bin çadır ve 4 bin çadır malzemesi diğer uluslararası kuruluşlardan temin edilecek. Biz de Çadır Üretim Merkezi'mizde tam kapasite ile çalışıp, günde 50-70 çadır üretmek durumundayız'' dedi. 
     
     Polemiğe girmem 

     Gazetecilerin sorularını da yanıtlayan Gönen, ''Afyon depreminde yaptıkları çalışmalara rağmen yine de eleştiri aldıklarının'' belirtilmesi üzerine, afet durumlarında ilk günlerde bir kargaşa yaşanabileceğini, durumu 24 saat sonra bir sisteme oturttuklarını belirterek, ''Ben, bir hayır kurumu olarak polemiğe girmem. Siz yalnızca gördüklerinizi yazın'' dedi. 
     Afyon depreminden etkilenen 14 bin kişiye bayram sonuna kadar sıcak yemek dağıttıklarını, bundan sonra 7 bin 500 aileye de kuru gıda ve mutfak setleri dağıtımına başlayacaklarını bildirdi. 
     ''Olası İstanbul depreminde Kızılay'ın stoklarının yeterli olup olmayacağı'' yönündeki soruya Gönen, Trakya'da ve Maltepe'de bulunan Kızılay depolarına toplam 10 bin çadır stoklayacaklarını hatırlatarak, İstanbul'un çeşitli bölgelerinde bulunan ''koltuk altı ambarları'' diye nitelenen küçük depolarda da 300-500 çadır bulunduracaklarını ifade etti. Gönen, şöyle konuştu 
     ''İstanbul üzerinde çok fazla fikir üretiliyor. Biz, 'afet yakın veya uzak tarihte' diye kendimizi ayarlamıyoruz. Bütün zamanlar içinde bu hazırlığımızı yapıyoruz. Çadırları ürettikçe İstanbul'daki stoklara 10 bin değil, belki 20 bin çadır koyarız. 
     Türkiye bir afetler bölgesi. Onun için Türkiye genelinde hedefimiz 70 bin çadır...'' 
     






</TEXT>
</DOC>
