<DOC>
<DOCNO> 61841 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/11/son/sontur30.html </URL>
<DATE> 2002/01/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Sabah yazarı Gülay Göktürk'e "sübyancılığı savunma" suçlaması... 
</HEADLINE>
<TEXT>

     Sabah Gazetesi yazarı Gülay Göktürk hakkında, ''sübyancılığı savunarak suç işlediği'' iddiasıyla suç duyurusunda bulunuldu. 
     Avukat Cevat Balta, Ankara Cumhuriyet Başsavcılığı'na bugün sunduğu dilekçede, Göktürk'ün, Sabah Gazetesi'nde 9 Ocak tarihinde yayınlanan köşe yazısında ''Çocuk Pornosu'' konusunu işlediğini, 10 Ocak tarihli Hürriyet Gazetesi'nde de konuya ilişkin düşüncelerini anlattığı ifade etti. 
     Göktürk'ün, söz konusu köşe yazısı ve haberlerde, ''insanların çocuklara zarar vermedikleri sürece sübyancı olma hakkını savunuyorum'', ''çocuk pornografisi çekenler filmlerde sanal çocuklar kullansaydı, benim hiçbir itirazım olmazdı... hiçbir çocuk örselenmemiş olurdu'' şeklinde görüş belirttiğini kaydeden Balta, dilekçesinde, yazarın ''sübyancılığı normal, karşı gelinmemesi gereken bir hak olarak belirttiğini'' öne sürdü. 
     Göktürk'ün yazısının ve sözlerinin ''fikir özgürlüğü'' olarak değerlendirilemeyeceğini savunan avukat Balta, Anayasa'nın 26. 
     maddesindeki ''düşünceyi açıklama ve yayma hürriyeti''nin suçların önlenmesi gibi amaçlarla sınırlanabileceğinin hükme bağlandığını ifade etti. Balta, suç duyurusunda bulunduğu dilekçesinde şu görüşlere yer verdi ''Göktürk, sübyancılığı savunması ve bir hak görmesi nedeniyle küçüklerin baştan çıkarılmasını, bu konudaki fuhuşu teşvik etmektedir. Bir suçun işlenmesini teşvik etmek, kanunun suç saydığı fiili iyi gördüğünü, hak gördüğünü söylemek Ceza Kanunumuz'a göre suçtur. Dolayısıyla Göktürk'ün yazı ve sözleri fikir özgürlüğü kapsamında değildir. Düşünce ve düşünceyi açıklama özgürlüğü, hiçbir ülkede, hiçbir toplumda 'suçu teşvik etmeyi, ahlaksızlığı övmeyi, savunmayı, hak görmeyi' kapsamaz. Kişilerin anayasal, yasal hakları olduğu gibi, anayasal ve yasal ödevleri de vardır. Üstelik sübyancılığı, çocuk pornosunu savunan ve bir hak gören kişinin yazı ve sözlerinin bir kamu görevi olan basın aracılığıyla dile getirilmesi, vahameti artırmıştır.'' Avukat Balta, dilekçesinde, Gülay Göktürk hakkında, Türk Ceza Kanunu'nun TCK ''suç işlemeye tahrik'' fiilini içeren 311, ''halkın ar ve haya duygularını incitme ve cinsi arzuları tahrik etme'' hükmünü düzenleyen 426 ve ''fuhuşa teşvik'' başlığını taşıyan 435. maddeleri uyarınca soruşturma açılmasını talep etti. 
     






</TEXT>
</DOC>
