<DOC>
<DOCNO> 60812 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/06/spor/spo01.html </URL>
<DATE> 2002/01/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Kartal uyandı 
</HEADLINE>
<TEXT>

Beşiktaş, Gaziantep maçında sahaya inen taraftarları nedeniyle verilen bir maç seyircisiz oynama cezasına önce tepki göstermedi. Ancak hasılatı hatırlayınca, tarafsız saha için Tahkim’in yolunu tuttu 
     ORHAN YILDIRIM 

     Çelişkili açıklama 
     SİYAH - Beyazlı ekip, ilk yarının son haftasında İnönü Stadı’ndaki Gaziantep karşılaşmasında sahaya yedi taraftarın girmesi üzerine PFDK’nın verdiği bir maç seyircisiz oynama cezası için Tahkim Kurulu’na itiraz edecek. Kararın ardından İletişim Komitesi Başkanı Mete Düren’in, "Cezayı normal karşıladık. Artık daha dikkatli olmalıyız" açıklamasını yapmasına rağmen yönetim, gelir elde edemeyecekleri için tarafsız saha konusunda itirazı uygun buldu. 
     
     Savunma hazırlandı 
     GAZİANTEP karşılaşmasında çıkan olayların kasetleriyle birlikte dört dosyadan oluşan bir savunma hazırlayan Beşiktaş yönetimi, ikinci devrenin ilk maçı olan Bursaspor maçının tarafsız bir sahada oynanmasını isteyecek. Hasılattan olmak istemeyen yönetim, Tahkim Kurulu’na yapacağı itirazında "Yedi kişinin yaptığı bir hatayı 30 bin kişiye fatura etmenin adaletli olmayacağını" ifade edip, maçın tarafsız sahada oynanmasını talep edecek. 
     
Asper’e kontrol      BEŞİKTAŞ’IN Real Sociedad’dan transfer ettiği İsveçli kaleci Mattias Asper hava muhalefetinin azizliğine uğrayınca zorunlu olarak dün Antalya’ya gitti. Siyah - Beyazlı ekibin Antalya’ya gelmesinin ardından ise kontrol için İstanbul’a gönderildi. Genç file bekçisi, kontrolden geçtikten sonra kampa katılacak. Öte yandan devre arası tatilini Brezilya’da geçiren Ronaldo ve Tunus’a giden Baya’dan hala haber alınamadığı öğrenildi. 
     
Fevzi umudu kesti      MYHRE’DEN sonra Asper’in de alınması sonrasında üçüncü kaleci durumuna düşen Fevzi, kulüp arayışlarına başladı. Ara transferin 31 Ocak’ta bitecek olması yüzünden girişimlerini hızlandıran genç kalecinin, aralarında Malatyaspor’un da bulunduğu birkaç takımla temasta olduğu öğrenildi. Daum’un kendisini tamamen gözden çıkardığı fikrini kabul eden Fevzi’nin oldukça moralsiz olduğu gözleniyor. 
     
Fulya’da kar keyfi      Beşiktaş, dün sabah uçuş yine iptal edilince, havaalanından geri döndü. Fulya hızla kardan temizlenip, futbolcuların çalışması sağlandı. Kısa süren çalışmada kartopu oynayıp, kardan adam yapan oyuncuların neşeli oldukları gözlendi. Siyah - Beyazlılar, öğleden sonra da Antalya’ya gitti. 
     
Necat’tan Lorant uyarısı      ALMANYA’NIN 1860 Münih takımından Beşiktaş’a kiralanan Necat Aygün, Fenerbahçe’nin başına geçen eski hocası Lorant hakkında çarpıcı açıklamalar yaptı. Gurbetçi futbolcu, "Her şeye kızar. Karşısına kim çıkarsa çıksın terör estirir. Fenerbahçeli futbolcular, hayatları boyunca görmedikleri cezalara kendilerini alıştırsınlar. Daum da Alman, ama aralarında Almanya - Japonya kadar fark var" dedi. 
     



 SPOR 


























</TEXT>
</DOC>
