<DOC>
<DOCNO> 88067 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/05/son/sondun10.html </URL>
<DATE> 2002/06/05/ </DATE>
<TIME>  </TIME>
<AUTHOR>  </AUTHOR>
<HEADLINE>
İnternet suçu işleyene internet yasağı 
</HEADLINE>
<TEXT>

     Belçika mahkemeleri, internet aracılığıyla suç işleyen kişilere internet kullanımını yasaklayan kararlar veriyor. 
     Anvers Sorgu Hakimi, ırkçı görüşler içeren yazıyı internet üzerinden gazeteye gönderdiği için tutuklanan bir gencin, bir süre ''internet kullanmaması'' koşuluyla tahliyesini kararlaştırdı. 
     Belçikalı gencin, ''Gazet Van Antwerpen'' isimli gazeteye gönderdiği elektronik postada, Yahudilere yönelik ırkçı ifadeler kullandığı belirtildi. Gazete yönetiminin ihbarı üzere, polisin bünyesinde oluşturulan ve internet suçlarını izleyen özel birim devreye girdi. Adresi belirlenen ve suçu sabit görülen genç tutuklandı. Söz konusu genç, daha sonra, ''koşullu'' olarak tahliye edildi ve izlemeye alındı. 
     Hukukçular, 1990 yılında kabul edilen ve koşullu tahliye sistemini geliştiren yasaya göre, Yargı Gücü'nün suçluları, suç işlemek için kullandıkları aletlerden ve suç hedeflerinden uzaklaştırma yetkisi olduğunu belirtiyor. Örneğin, yaşlı bir kadına karşı şiddet kullanan kişi, o kadının evine 3 kilometre mesafeye kadar yaklaşmamak koşuluyla tahliye ediliyor. Bu koşul yerine getirilmediği takdirde, tecilli hapis cezasının tecili kaldırılıyor. 
     Belçikalı hukukçular, internette işlenen suçların, internet aracılığıyla gerçekleşen ''şiddeti teşvik'' ve ''iletişim özgürlüğünü suiistimal'' gibi girişimlerin de, ''internet yasağı'' ile cezalandırıldığını, bu uygulamanın ABD'de de görüldüğünü ifade ediyor. 
     İnternette suç işleyenlerin, belirli bir süre internete girmesi ve abone olması yasaklanıyor. Adli makamlar ve polis, bu yasağa hedef olan kişileri, oluşturulan özel birimler kanalıyla izliyor. 
     Anvers'teki ırkçı Belçikalı gencin ne kadar süre internetten uzak kalacağı, önümüzdeki haftalarda kararlaştırılacak. 
     





</TEXT>
</DOC>
