<DOC>
<DOCNO> 85378 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/22/spor/aspo.html </URL>
<DATE> 2002/05/22/ </DATE>
<TIME>  </TIME>
<AUTHOR>  </AUTHOR>
<HEADLINE>
'UCUZ KURTULDUK' 
</HEADLINE>
<TEXT>

Hakan Şükür, Hong Konglu oyuncuların kasıtlı tekme attıklarını söyledi, "Bizi sakatlamak için sanki talimat almışlardı" yorumunu yaptı. Milli Takım’ın golcüsü tek forvet oynamanın işine gelmediğini de belirtti, "Yanımda biri olursa kendimi rahat hissediyorum" dedi 
     BİLAL MEŞE 

     Ayağım delindi’ 
     DÜNYA Kupası finalleri öncesi ilk hazırlık maçını Hong Kong Karması ile oynayan A Milli Takım oyuncuları rakibin sertliğinden yakındı. Ay - Yıldızlı ekibin golcüsü Hakan Şükür, Hong Konglu futbolcuların özellikle kendisini sakatlamak için büyük çaba harcadığını iddia etti, "Topun bulunmadığı bölgelerde bile tekme yedim. Her tarafıma darbe aldım. Ayağım delindi" diye konuştu. 
     
     Sakınarak oynadım’ 
     KARŞILAŞMA boyunca sakatlanmamak için ikili mücadelelere sakınarak girdiğini belirten golcü futbolcu, "Ucuz kurtulduk" yorumunu yaptı. Hakan Şükür, "Hemen hemen tamamı Çinli olan Hong Kong Karması’ndaki futbolcular, sanki bize tekme atmak için talimat almışlardı. Bunu ispatlamak kolay değil. Belki de milliyetçilik duyguları ön plana çıktığı için böyle davranmışlardır" ifadelerini kullandı. 
     
     Yanımda biri olmalı’ 
     TEKNİK Direktör Şenol Güneş’in grup maçlarındaki en büyük silahı Hakan Şükür, tek forvet olayını da değerlendirdi. Golcü futbolcu, "Bu şekilde oynamak benim işime gelmiyor. O zaman sadece koşan, pres yapan özelliğim ön plana çıkıyor. Ama yanımda biri olduğunda gol noktalarında kendimi daha rahat hissediyorum. Ancak hocam benden ne isterse onu en iyi şekilde yapacağımdan kimsenin şüphesi olmasın" dedi. 
     
     Takıma güveniyor 
     MİLLİ Takım’ın çok başarılı olacağını da iddia eden Hakan, İtalya’da kendisine "Gruptan Brezilya’nın ardından ikinci çıkarsınız" diyenlere "Ne ikincisi. Bizim için başarı birinciliktir" yanıtını verdiğini de söyledi. Yıldız futbolcu, "Grup maçlarında kaç gol atarsınız " sorusunu ise, "İkinci tura çıkalım da kaç gol atarsak atalım. Üç gol olsun, bunlar bize puan getirsin" diye cevapladı. 
     
Güneş umut dağıttıAy-Yıldızlı ekibin hocası, takımın hırs ve disiplininin mükemmel olduğunu söyledi, "Brezilya maçına büyük bir güvenle çıkacağız" diye konuştu 
     Heyecan bastı 
     DÜNYA Kupası finalleri için Hong Kong’da adeta gün sayan A Milli Takım’ın Teknik Direktörü Şenol Güneş’i şimdiden heyecan bastı. Çok iyi bir çalışma ortamı bulduklarını kaydeden Güneş, "Tüm futbolcuların performansı, hırsı ve de en önemlisi disiplinleri mükemmel. Hepsi finallere konsantre oldular. Bu da bizim için büyük avantaj. Brezilya maçına daha umutlu ve güvenli çıkacağız" dedi. 
     
     Sevgi üst düzeyde’ 
     İDMANLARDAN arta kalan zamanlarda rakipleri tek tek futbolculara anlatan Şenol Güneş, "Başarımızın temelinde yatan en önemli faktör takım içindeki sevgi ve bağlılığın üst düzeyde olmasıdır" ifadesini kullandı. Milli Takım’ın teknik patronu, "Böyle bir ekibin üstesinden gelemeyeceği zorluk yoktur. Rakiplerimizi küçümsemiyoruz. Üçüne de eşit bakıyoruz" diye konuştu. 
     
Dünya kupasına doğru      Dünya takımıyız’ 
     KAPTAN Bülent, iki Avrupa Şampiyonası yaşadıklarını, artık büyük turnuvalarda yarışacak tecrübeyi kazandıklarını söyledi. Tecrübeli oyuncusu, "Artık biz Dünya takımı olduk. Ayrıca takım içindeki müthiş kaynaşma bizi diğer ekiplerden farklı kılıyor" dedi. 
     
     Diş bahanesi 
     DÜNYA Kupası’na kısa bir süre kala, Yahoo’nun yaptığı anket, finallerde Avrupa’da ciddi bir iş kaybı yaşanacağını ortaya çıkardı. İngilizler’in yüzde 70’i finaller sırasında diş ağrısı, bir yakının vefatı gibi bahaneleri öne süreceklerini söylediler. 
     
     Kaleci Rüştü oynuyor 
     SAKATLIĞI düzelen kaleci Rüştü’nün Güney Afrika maçında forma giyebileceği açıklandı. Hong Kong maçında riske edilmeyen yıldız file bekçisine Şenol Güneş’in şans vermesi bekleniyor. Güneş’in rakiplerin yakın takibi nedeniyle sahaya değişik bir onbir çıkarabileceği de belirtildi. 
     
     Çobanoğlu restorant .. 
     MİLLİ Takım’ın menajeri Can Çobanoğlu, yemek konusunda zorluklar çeken medyaya esprili bir teklif yaptı. Çobanoğlu, otelde özel yer açtığını söyledi. Ancak tarhana çorbası, pilav ve kuru fasulye ve koladan oluşan menü için 55 dolar istedi. 
     
     Hasan Şaş korkuttu 
     AY-YILDIZLILAR dünü tek idmanla geçirdi. Sabahki çalışmada oyuncularının yorgun olduğunu gören Şenol Güneş fazla yüklemede bulunmadı. Kasığından sakatlanan Hasan antrenmanı yarıda bıraktı. Yıldız futbolcunun ciddi bir probleminin olmadığı belirtildi. 
     
     Scolari temkinli 
     BREZİLYA Milli Takımı Teknik Direktörü Luiz Felipe Scolari, ilk defa savunma ağırlıklı futbol için antrenmanlar yaptırıyor. Kadrosuna sekiz defans oyuncusu aldığını ve bunu da "işi şansa bırakmak istemediği için" yaptığını söyleyen Scolari, "Dünya Kupası, fantazilerle riske edilecek bir organizasyon değil" dedi. 
     
     İngiltere berabere 
     DÜNYA Kupası finallerinde F Grubu’nda mücadele verecek olan İngiltere, turnuvanın evsahibi Güney Kore ile Sogwipo’da oynadığı hazırlık maçında 1-1 berabere kaldı. G.Kore karşısında 26. dakikada takım kaptanı Owen’ın golüyle 1-0 öne geçen İngiltere, 52’de Park JiSung’un golüne engel olamadı. 
     
     Şarbona tedbir 
     2002 Dünya Kupası’nın iki organizatöründen biri olan Japonya, ortağı Güney Kore’deki şarbon salgını yüzünden bu ülkeden Japonya’ya giriş yapacak olanlara sıkı kontrol uygulayacak. Tüm ziyaretçilerin özellikle ayakkabılarının sterilize edileceği, iki ülke arasında koyun ve domuz eti transferine yasak getirildiği açıklandı. 
     



 SPOR 























</TEXT>
</DOC>
