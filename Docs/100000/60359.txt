<DOC>
<DOCNO> 60359 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/03/son/sondun05.html </URL>
<DATE> 2002/01/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye Afganistan'a bir tabur gönderiyor... 
</HEADLINE>
<TEXT>

     Afganistan'da konuşlandırılmasına başlanan ve komutasının üç ay sonra Türkiye'ye geçmesi beklenen uluslararası barış gücüne, Türk Silahlı Kuvvetleri'nin bir taburla katılmasının öngörüldüğü öğrenildi. 
     Barış gücündeki Türk taburunun yaklaşık 800 personelden oluşması bekleniyor. 
     Fransa Savunma Bakanı Alain Richard da, dün yaptığı açıklamada, barış gücünün komutasının üç ay sonra İngiltere'den Türkiye'ye devredilmesinin öngörüldüğünü bildirmişti. 
     Komuta durumu ve Türkiye'nin güce katkısı konularındaki resmi açıklamanın, kısa sürede yapılması bekleniyor. 
     Öte yandan, Washington'daki diplomatik çevrelerden edinilen bilgiye göre, Afganistan'daki barış gücünün komutasının İngiltere'den Türkiye'ye geçmesi yönünde ABD son dönemde ağırlığını koydu. 
     Bu çerçevede, Afganistan barış gücünün komutasının, İngiltere'den sonra Türkiye'ye geçmesi için bizzat ABD Başkanı George W. Bush'un devreye girdiği öğrenildi. Edinilen bilgiye göre Bush, İngiltere Başbakanı Tony Blair'e de bu yönde telkinde bulundu. 
     Afganistan'daki barış gücünün başkent Kabil'de konuşlandırılmasına Aralık ayı sonunda başlanmıştı. 
     






</TEXT>
</DOC>
