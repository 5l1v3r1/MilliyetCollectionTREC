<DOC>
<DOCNO> 55209 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/02/son/sonspo04.html </URL>
<DATE> 2001/12/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Ümit Davala "Bizi sadece Brezilya zorlar..." 
</HEADLINE>
<TEXT>

     AC Milanlı futbolcu Ümit Davala, Dünya Kupası Finalleri'nde Türkiye'yi tek zorlayacak takımın Brezilya olduğunu belirtti. 
     Milli futbolcu, resmi internet sitesi ''www.umitdavala.com''da yaptığı açıklamada, geçen hafta gördüğü kırmızı kart yüzünden bu hafta tribünde oturmak zorunda kaldığını kaydederek, ''Ama bugün beni İtalya'dan daha çok ilgilendiren bir olay var. Dünya Kupası'ndaki grubumuz belli oldu. Brezilya, Çin ve Kosta Rika. Bizi bu gurupta zorlayabilecek tek takım var o da Brezilya'' dedi. 
     Diğer iki takımı kolay geçeceklerini savunan Ümit, şöyle devam etti 
     ''Burada konuştuğum İtalyan dostlarım bile bizi Brezilya ile gruptan çıkacak takım olarak gösteriyor. 
     Milli takım alnının akıyla oradan döner. Ancak Türk futbolunun nerelerden nerelere geldiğini görüyor musunuz Artık yalnız biz değil, İtalyan futbol otoriteleri bile bizi Brezilya ile eş değerde tutuyor. 
     Bu da o takımın bir ferdi olarak, benim göğsümü kabartıyor.'' ''Türk futbolunun gösterdiği gelişim içinde benim de biraz payım varsa ne mutlu bana'' diyen Ümit Davala, şu görüşlerini aktardı 
     ''Brezilya'yı anlatmaya gerek yok. Zaten biliniyorlar. Çin tam bir kapalı kutu. Yıllar önce ağabeylerimiz bu takımla karşılaşmışlar. 
     Yalnız benim ilgimi çeken dünyanın ilk futbol üniversitesinin Çin'de kurulmak üzere olduğudur. Bunu yeni öğrendim ve ilgimi çekti. 
     Sırf bu yüzden özellikle Çin'i dikkate almalıyız. Kosta Rika ise tipik bir Güney Amerika takımı. Kıvrak futbol zekaları ile bir yerlere gelmeye çalışıyorlar. Ancak biz de Avrupa'nın kıvrak takımları arasındayız. Üstün top tekniğimizle onlardan daha iyi olduğumuzu göstereceğiz. Belki daha 7 ay var ama beni daha şimdiden Dünya Kupası heyecanı sardı.'' 
     






</TEXT>
</DOC>
