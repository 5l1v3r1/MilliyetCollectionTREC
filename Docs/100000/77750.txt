<DOC>
<DOCNO> 77750 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/11/son/sondun12.html </URL>
<DATE> 2002/04/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Çinli yolcunun ayakkabısı havaalanında panik yarattı 
</HEADLINE>
<TEXT>

     ABD'nin San Francisco Havaalanı'nda Çinli yolcunun çantasındaki ayakabı, önce havaalanını boşalttırdı, sonra da imha edildi. 
     New York kentine uçmak üzere havaalanına gelen ve uçağa binmek üzere el çantasını X-Ray'den geçiren Çinli yolcunun çantasının içinde bulunan ayakkabının bomba olmasından şüphelenen polis, önce havaalanını boşalttı. 
     Ayakkabının pil, kablo ve bir ısıtma düzeneğine sahip olduğunu belirten havaalanı sözcüsü Ron Wilson, bu tuhaf ayakkabıya sahip Çinlinin derhal yakalandığını ve olay yerine gelen bomba imha uzmanlarının ayakkabıyı incelemeye aldığını söyledi. 
     Neler olup bittiğini anlamakta zorlanan Çinli ile iletişim kurmanın da zor olduğunu söyleyen Wilson, ayakkabıda bomba olmadığının anlaşılmasının ayakkabının imha edilmesini engellemediğini belirtti. 
     Uçağını kaçıran Çinli yolcu ise başka bir uçakla New York'a gitti. 
     Amerikalı yetkililer, İngiliz Richard Reid olayından sonra yolcuların ayakkabılarına çok dikkat ediyor. 
     






</TEXT>
</DOC>
