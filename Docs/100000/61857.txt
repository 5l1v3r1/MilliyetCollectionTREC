<DOC>
<DOCNO> 61857 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/12/ekonomi/eko06.html </URL>
<DATE> 2002/01/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Bankacılık Yasası’na IMF’den destek 
</HEADLINE>
<TEXT>

     YASEMİN ÇONGAR Washington 

     Bankalara kaynak aktarımını öngören yasaya IMF’den "güçlü destek" geldi. Para Fonu, yeni yasayı, "Türkiye’de bankacılık alanında halen süren zaafiyetle mücadelenin, maliyet açısından en hesaplı yöntemi olarak gördüğünü ve desteklediğini bildirdi. IMF’nin yazılı açıklamasında yasanın çıkarılmış olmasının, Fon tarafından memnuniyetle karşılandığı vurgulandı. Açıklamada, güçlü bir bankacılık sisteminin, Türkiye’ye yatırımcıların yeniden güven duymasını sağlayacağı, normal kredi büyümesi sürecine yeniden dönülmesine olanak tanıyacağı ve faizlerle döviz oranları üzerindeki baskıyı kaldıracağı belirtildi. Ayrıca, yeni yasanın özel bankaların mevcut sıkıntılı durumu aşabilmesine yardımcı olacağı vurgulanırken, yeni düzenlemeyle banka sahiplerinin, bankalarının kayıplarına ilişkin sorumluluğuna son verilmeyeceğine de dikkat çekildi. Açıklamada "Bu özel banka sahiplerinin devlet fonlarıyla kurtarılması yasası değil" vurgusu yapıldı. 
     IMF’nin dün gece yayımladığı yazılı açıklama, Başbakan Ecevit’in Washington ziyareti öncesinde hükümete destek mesajı anlamına geliyor. 
     



 EKONOMİ 


















</TEXT>
</DOC>
