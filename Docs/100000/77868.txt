<DOC>
<DOCNO> 77868 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/12/ekonomi/eko03.html </URL>
<DATE> 2002/04/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Şirket büyüklüğüne göre newline yaklaşacaklar 
</HEADLINE>
<TEXT>

Bankalar Birliği, İstanbul Yaklaşımı çerçevesinde, ölçek büyüklüğü ve sektörel faaliyeti farklı borçluları gruplandırarak, ayrı çerçeve anlaşması hazırlayacak 
     ANKARA Milliyet 

     Krizden etkilenen şirketlerin ayağa kaldırılmasını öngören İstanbul Yaklaşımı’na ilişkin yönetmelik yayımlandı. Buna göre, firmanın kredisinin yeniden yapılandırılması için, borcunu geri ödeme yeteneği kazanacağının belirlenmesi zorunlu olacak. 
     Çerçeve anlaşmaları, borçlu ile alacaklı banka, özel finans kurumları ÖFK ve mali kurumlar arasında imzalanacak sözleşmelerle uygulamaya konulacak. Sözleşmeler, Bankacılık Düzenleme ve Denetleme Kurulu’nca BDDK onaylanmasından itibaren üç yıl içinde imzalanacak. Kamu ve Fon bankaları da kredileri yeniden yapılandırabilecek ancak batmış şirketi ve sahibini kurtaramayacak. Bu bankalar sözleşmelere, krediyi iştirake çevirme, bedel karşılığı devir ve temsil, borçları ayni değer karşılığı tahsil hükümleri koyamayacak. 
     Şirketlerin kredi borçlarını yeniden yapılandırırken piyasa faizinin altında faiz uygulanamayacak, ek kredi açılamayacak. Bankalar Birliği ölçek büyüklüğü ve faaliyeti farklı niteliklere sahip borçluları gruplandırarak, her bir borçlu grubu için ayrı çerçeve anlaşması hazırlayacak. Sözleşmeler BDDK onayı ile yürürlüğe girecek. 
     
     Karşılıkları BDDK belirleyecek 
     Bankalarla şirketler arasındaki sözleşmelere, banka dışındaki alacaklılar da katılabilecek. Anlaşmazlıkları çözmek için Birlik bünyesinde üç kişilik hakem kurulu oluşturulacak. Kredi karşılıklarına ilişkin düzenlemeye ise yönetmelikte yer verilmedi. Kredilerin sınıflandırılması ve karşılık ayrılmasını belirleme yetkisi BDDK’ya bırakıldı. BDDK’nın düzenlemeyi daha sonra yapacağı kaydedildi. 
     



 EKONOMİ 
















</TEXT>
</DOC>
