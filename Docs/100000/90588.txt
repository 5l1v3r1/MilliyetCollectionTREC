<DOC>
<DOCNO> 90588 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/18/son/sontur06.html </URL>
<DATE> 2002/06/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Yargıtay'da başkanlık seçimi...İlk turda adaylar yeterli oy alamadı 
</HEADLINE>
<TEXT>

     Sami Selçuk'un yaş haddinden emekliye ayrılması nedeniyle boşalan Yargıtay Başkanlığı seçimlerinin ilk iki turunda, 6 adaydan hiçbiri yeterli oyu alamadı. 
     Yargıtay Genel Kurulu'nda yapılan seçimlere adayı olarak, 16. 
     Hukuk Dairesi Başkanı Osman Arslan, 20. Hukuk Dairesi Başkanı Ferruh Akbaşoğlu, Yargıtay Başkanvekili Mater Kaban, 5. Ceza Dairesi Başkanı Gürol Kınık, 1. Hukuk Dairesi Başkanı Erarslan Özkaya ve 3. Hukuk Dairesi Başkanı Nihat Yavuz katıldı. 
     Yapılan iki tur seçimler sonucunda hiçbir aday, toplam 250 Yargıtay üyesinin salt çoğunluğunu oluşturan 126 oya ulaşamadı. 
     İkinci tur sonucunda, adaylardan 5. Ceza Dairesi Başkanı Kınık, 3. 
     tur oylamaya katılmayacağını belirterek, adaylıktan çekildi. 
     Adayların ilk iki turda aldıkları oylar sırasıyla şöyle 
     Osman Arslan 38-54 , Ferruh Akbaşoğlu 26-15 , Mater Kaban 37-42 , Gürol Kınık 26-14 , Erarslan Özkaya 61-61 , Nihat Yavuz 51-49 . 
     Seçimlerde, birinci turda 3, ikinci turda 1 geçersiz, her iki turda da 3'er boş oy kullanıldı. 
     Yargıtay Genel Kurulu'ndaki seçimlerin üçüncü turuna saat 13.00'de devam edilecek. 
     Yargıtay Kanunu gereği, üçüncü turda da sonuç alınmazsa, en çok oyu alan iki aday dördüncü turda yarışacaklar. Bu iki adaydan biri seçilinceye kadar turlara devam edilecek. 
     Öte yandan, Türkiye-Japonya arasında oynanan maçın saati ile oy verme saatleri çakışınca, Yargıtay girişinde bulunan Genel Kurul salonuna bir televizyon konuldu. Seçimlerde oylarını kullanan Yargıtay üyeleri ile Yargıtay tetkik hakimleri, savcılar ve personel, burada maçı izlediler. 
     Türkiye'nin 1-0 galibiyetiyle sona eren karşılaşmanın ardından, Genel Kurul salonunda alkışlar ve tezahüratlar yükseldi. 
     Yargıtay'ın diğer birimlerinde de hakimler ve savcılar ile personel, televizyon ve radyolardan maçı takip ettiler 
     





</TEXT>
</DOC>
