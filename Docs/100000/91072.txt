<DOC>
<DOCNO> 91072 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/20/son/sontur37.html </URL>
<DATE> 2002/06/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Cep telefonuyla aşk tuzağı.. 
</HEADLINE>
<TEXT>

     Bursa'da, cep telefonu aracılığıyla tanıştıkları 2 kişiyi tuzağa düşürerek soydukları iddiasıyla tutuklanan 2'si bayan 4 sanığın yargılanmasına başlandı. 
     Bursa 4. Ağır Ceza Mahkemesi'nde görülmeye başlanan davanın ilk duruşmasına, ''silahlı gasp'' suçundan yargılanan Hayriye Karagülle, Sevgi Garip, Erol Karakaya ve Alaattin Koç adlı sanıklar ile olayın mağdurlarından K.A. katıldı. 
     İddianamede, sanıklardan Sevgi Garip ve Hayriye Karagülle'nin cep telefonundan rastgele numara arayarak U.Ş. 22 ve K.A. 32 adlı kişilerle tanıştıktan sonra müzikli bir restoranda buluştukları belirtildi. Genç kızların arkadaşları Erol Karakaya ve Alaattin Koç'un, ilerleyen saatlerde restorana gelerek kendilerini jandarma olarak tanıttıkları kaydedilen iddianamede, bu kişilerin U.Ş. ve K.A.'nın cep telefonları ile 1.5 milyar lira paralarını gasp ettikten sonra kız arkadaşlarıyla olay yerinden ayrıldıkları ifade edildi. 
     Haklarında 30'ar yıl hapis cezası istenen sanıklardan Sevgi Garip, kendisinin Erol Karakaya ile imam nikahıyla evli olduğunu, olay günü eşine haber vermeden Hayriye ile K.A.'yı tanıştırmak isteğini öne sürerek, daha sonra restorana gelen eşinin kendisini dövdüğünü iddia etti. 
     Diğer sanıklar da gasp olayının olmadığını iddia ederek, suçsuz olduklarını söylediler. 
     Mağdurlardan K.A. ise olay günü arkadaşı U.Ş. ve kızlarla birlikte önce Mudanya'ya gittiklerini, daha sonra da kızların isteği üzerine olayın meydana geldiği restorana geçtiklerini belirterek, şöyle devam etti 
     ''Saat gece yarısını geçiyordu, sanık sandalyesinde oturan Alaattin Koç, yanındaki birkaç kişiyle birlikte gelerek kendisini jandarma olarak tanıttı. Sonra da cep telefonlarımızı ve bir buçuk milyar lira parayı alarak restorandan ayrıldılar.'' Duruşma, diğer mağdur U.Ş.'nin ifadesinin alınması için ertelendi. 
     





</TEXT>
</DOC>
