<DOC>
<DOCNO> 75343 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/29/son/sonspo15.html </URL>
<DATE> 2002/03/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Güneş "Savunmada, kalede ve forvette sıkıntı var" 
</HEADLINE>
<TEXT>

     Milli Takımlar Teknik Direktörü Şenol Güneş, A Milli Takım'da 3 mevkide oyuncu açısından sayısal eksik bulunduğunu kaydetti. 
     Kaleci, savunmanın ortası ve forvette sayısal açıdan eksik olduklarını belirten Güneş, Gaziantepspor kalecisi Ömer'in performansından memnun olduğunu da anlattı. 
     Grupta Brezilya ile oynayacakları ilk maçı kaybetmeleri halinde diğer 2 takım ile yapacakları karşılaşmaları kazanmaları durumunda yine tur atlayacaklarını söyleyen Şenol Güneş, ''Üç rakibimizi de aynı derecede önemsiyoruz. Biz tur atlamaya şartlandık. Hedefimize ulaşacağımıza da inanıyorum'' dedi. 
     
     "Çinliler bile bizi daha iyi anlıyor" 
     Güneş, Türkiye'de anlaşılamamaktan şikayet ederek, ''Çinliler bile bizi daha iyi tanıyor'' dedi. 
     Şenol Güneş, Türkiye Spor Yazarları Derneği'nin TSYD Levent'teki Aydın Doğan Eğitim Merkezi'nde düzenlediği basın toplantısında, 2004 Avrupa Şampiyonası elemeleri fikstürü ve 2002 Dünya Kupası finalleri hazırlıkları hakkında bilgiler vererek, basın mensuplarının sorularını yanıtladı. 
     Basın toplantısına katılan Çinli bir gazetecinin sorusu üzerine, kendilerini Türkiye'de yeterince anlatamadıklarını belirten Güneş, ''Çinliler bile bizi daha iyi tanıyor. Bize Türkiye'den kimse gelmezken, Çin'den basın mensupları röportaj yapmak için Türkiye'ye geliyorlar'' diye konuştu. 
     Şenol Güneş, Dünya Kupası finallerinde gruptaki rakiplerinden Çin'in, arkasına devlet ve medya desteğini aldığını kaydederek, ''Eğer bize ekonomik gücümüz az, yeterli desteği veremiyoruz denirse, o zaman da ne kadar ekmek, o kadar köfte denir. Yapacak başka bir şey yok'' diyerek sitemlerini sürdürdü. 
     
     "Üzümü yerken bağcıyı dövmeyelim" 
     Milli takım hakkında yapılan eleştirilerin, oyuncuların kendilerine olan güvenini yitirmeye yönelik olmaması gerektiğini vurgulayan Şenol Güneş, ''Üzümü yerken bağcıyı dövmeyelim'' dedi. 
     Güneş, takımda sıkıntıların her zaman olabileceğini, ancak, bunları çözmenin de kendilerinin görevi olduğunu dile getirirken, Dünya Kupası finallerinde tam olarak hazır olacaklarını belirtti. 
     Birlik ve beraberliğin önemine de değinen Şenol Güneş, Dünya Kupası'nın şimdiden gündeme gelmesi ve kamuoyunun destek vermesi gerektiğini anlattı. 
     
     "Kesin kadro Mayıs başında" 
     Şenol Güneş, Dünya Kupası finallerinde mücadele edecek 20 oyuncu ve 3 kalecinin Mayıs ayı başında kesinleşeceğini söyledi. 
     Yeni oyuncuları kadroya dahil ettiklerini, eskiden oynayıp, şimdi kadroya almadıkları oyuncuları da silmediklerini anlatan Güneş, ''Bütün futbolcuları takip ediyoruz. Oyuncuların performanslarına göre karar vereceğiz. Şu anda hiçbir oyuncu hakkında kötü bir fikrim yok'' şeklinde konuştu. 
     






</TEXT>
</DOC>
