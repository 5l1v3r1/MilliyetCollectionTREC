<DOC>
<DOCNO> 70123 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/01/siyaset/asiy.html </URL>
<DATE> 2002/03/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Kürtçe dilekçesi veren 30 üniversiteli atıldı 
</HEADLINE>
<TEXT>

İstanbul Üniversitesi’nde 550 öğrenci "Kürtçe eğitim hakkı" talebiyle dilekçe verdi. Bunlardan 30’u okuldan atıldı, 38’i ise bir yıl uzaklaştırma cezası aldı 
     SİBEL KAHRAMAN İstanbul 

     İstanbul Üniversitesi’ne İÜ Kürtçe eğitim talebiyle dilekçe veren 30 öğrenci okuldan atılırken, 38 öğrenci bir yıl uzaklaştırma cezası aldı. Rektör Yardımcısı Prof. Dr. Nur Serter, bugüne kadar 550 öğrencinin "Kürtçe eğitim hakkı" talebiyle dilekçe verdiğini, bu öğrenciler hakkında soruşturma başlatıldığını söyledi. 
     Dilekçe sahibi öğrencilerle tek tek görüştüklerini ve yaptıklarının disiplin yönetmeliğine aykırı olduğunu anlattıklarını belirten Serter, şunları kaydetti 
     "Kampanyanın arkasında yasadışı bir örgüt olduğu, bu davranışlarıyla örgüte destek verdikleri uyarısında bulunduk. Ancak dilekçelerini geri almadılar ve örgüt görüşlerinin kendi görüşleriyle örtüştüğünü söylediler. 
     Üniversiteler kendi kendine ceza vermez, disiplin yönetmeliğine göre hareket eder. Öğrencilerin büyük kısmı dilekçeleri okumadan ya da arkadaşını kırmamak için imzalamış. Bu öğrenciler sorun çıkarmadan dilekçelerini geri aldılar." 
     
Haklarımız gasp edildi      Fotoğraf Haluk Atalay 

     İstanbul Üniversitesi Edebiyat Fakültesi’nde toplanan yaklaşık 100 öğrenci, Kürtçe sloganlar atarak ana kapıya doğru yürüdü. "Soruşturmalar durdurulsun, cezalar geri alınsın" yazılı pankart taşıyan göstericiler, YÖK’ü protesto etti. Arkadaşlarının eğitim hakkının gasp edildiğini iddia eden öğrenciler slogan atarak dağıldı. 
     
HADEP’i kapatmayın’      GüVEN ÖZALP Brüksel 

     Avrupa Parlamentosu, dün Türkiye’deki demokratikleşme sürecini ve kapatılma riskiyle karşı karşıya bulunan HADEP’in durumunu ele alan bir karar tasarısını onayladı. AP kararında, "HADEP’in kapatılması Türkiye’nin AB yolundaki çabalarına zarar verir" denildi. 
     HADEP’in kapatılma olasılığına karşı tavır alan kararda, Kürtçe eğitim isteminde bulunan öğrencilere yönelik adli girişimlere son verilmesi de istendi. Türkiye’nin AB adayı olarak sorumluluklara ve yükümlülüklere sahip olduğu hatırlatıldı. 
     



 SİYASET 
















</TEXT>
</DOC>
