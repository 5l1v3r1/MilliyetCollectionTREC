<DOC>
<DOCNO> 87089 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/31/siyaset/siy00.html </URL>
<DATE> 2002/05/31/ </DATE>
<TIME>  </TIME>
<AUTHOR>  </AUTHOR>
<HEADLINE>
MGK’dan tarihi kararlar 
</HEADLINE>
<TEXT>

1 - İdam cezasının kaldırılmasına vize verildi... 2 - AB’den Türkiye ile müzakere için takvim istendi 3 - OHAL Tunceli ve Hakk ri’de kalktı, Şırnak ve Diyarbakır sırada 
     SERPİL ÇEVİKCAN Ankara 

     Başbakan Bülent Ecevit’in rahatsızlığı nedeniyle katılamadığı dünkü Milli Güvenlik Kurulu MGK toplantısından tarihi kararlar çıktı. 
     Toplantıda Başbakan Yardımcıları Mesut Yılmaz ve Hüsamettin Özkan idam cezasının kaldırılmasını savunurken, Cumhurbaşkanı Ahmet Necdet Sezer "siyasiler artık uzlaşmalı" mesajını verdi. MHP’yi temsil eden Milli Savunna Bakanı Sabahattin Çakmakoğlu ise "idam cezası orta vadeli hedefler arasında, acele edilmemeli" diyerek partisinin görüşünü yineledi. Komutanlar da AB taahhütlerine ilişkin çalışmaların hızlandırılması görüşünü paylaştılar ve OHAL’i tarihe gömecek kararı desteklediler. 
     
     Önce Sezer konuştu 
     Toplantının en kritik konularını oluşturan idam, Kürtçe yayın ve öğrenim konularında görüşlerini açıklayan ilk isim Sezer oldu. Sezer’in bu konularda vakit kaybedilmeden uzlaşmaya varılması konusunda görüş bildirdiği öğrenildi. 
     
     Özkan Uzlaşalım 
     Özkan’ın ise "İdam cezasının kaldırılması konusunda genel bir eğilim olduğu ortaya çıktı. Sayın Başbakan’ın da görüşleri belli. İdam cezasının kaldırılması ve yayın konusunda sorunu hükümet ortakları olarak çözmeliyiz. Bugüne kadar en zor sorunları üç ortak uzlaşarak aştık, yine aynısını yapmalıyız" dediği öğrenildi. 
     Yılmaz’ın da, AB üyeliği konusunda en kritik noktaya gelindiğini anımsatarak, "Fırsatı kaçırmamalıyız. Korkularımızı yenmeliyiz. Acele etmeliyiz" dediği ve idam cezası, Kürtçe yayın-öğrenim konularında atılacak adımların Türkiye bütünlüğünü tehdit etmeyeceğini söylediği kaydedildi. 
     MHP kanadını temsil eden Çakmakoğlu’nun ise idam cezasının kaldırılmasının orta vadeli taahhütler arasında yer aldığını ve bu konuda "alelacele" hareket edilmesinin yanlış olduğu görüşünü ifade ettiği öğrenildi. 
     
     Asker dinledi... 
     Askeri kanadın daha çok "dinlediği" ve ulusal programda yer alan taahhütler konusunda geç kalınmaması görüşüne katıldığı belirtildi. İdam cezasının kaldırılmasının da aralarında bulunduğu taahhütlerin yerine getirilmesi için daha hızlı davranılması yolunda bildiriye konulan cümle, askeri kanadın "vize verdiği" biçiminde yorumlandı. 
     Askeri kanadın, Kürtçe konusunda çekincelerini dile getirdiği, "uluslararası standardı olmayan ve bir lehçe niteliği taşıyan" dilin devletçe öğretilmesi görüşünü benimsemediği mesajını verdiği de öğrenildi. 
     MGK bildirisinde, "Yıl sonunda AB tarafından Türkiye ile ilgili bir müzakere takvimi tespit edilmesinin önemi ve gerekliliği üzerinde durulmuştur. Ulusal programda öngörülen diğer yükümlülüklerimize ilişkin çalışmaların hızlandırılmasının uygun olacağı sonucuna varılmıştır" denildi. 
     
OHAL kalkıyor      Altı saat süren toplantıda Diyarbakır, Şırnak, Tunceli ve Hakk ri’de uygulanmakta olan OHAL’in 30 Temmuz 2002’den itibaren Tunceli ve Hakk ri’de kaldırılması, diğer iki ilde de OHAL sonrası alınacak önlemlere hazırlık süresi verilmesi için dört ay süreyle "son kez" uzatılması konusunda tavsiye kararı alındı. 
     Kıbrıs konusunda ise Yılmaz’ın dile getirdiği "Denktaş daha uzlaşmacı olmalı" görüşünün aksine kurul üyelerinin büyük çoğunluğunun "Türkiye’nin ek açılımlar sağlaması AB’nin müzakere için tarih vermesini kolaylaştırmayacak. Telaşa düşmemeliyiz" görüşünü dile getirdiği kaydedildi. Bildiride, "Denktaş’ın doğrudan görüşme süreci çerçevesinde gerçekçi ve yaşayabilir bir çözüme ulaşılabilmek için yapıcı çabaları tarafımızdan desteklenmektedir" denildi. 
     



 SİYASET 
















</TEXT>
</DOC>
