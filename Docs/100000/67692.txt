<DOC>
<DOCNO> 67692 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/14/son/sontur20.html </URL>
<DATE> 2002/02/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Hakim emekli oldu, tanık öldü, dava sürüyor... 
</HEADLINE>
<TEXT>

     Kayseri'de, kamyonetiyle yaşlı adama çarparak sakat bıraktığı için sürücü hakkında açılan ve 4 yıldır süren tazminat davası sonrası adliyede olay çıktı. 
     Ayhan Aslan ve Murat Aslan, geçirdiği trafik kazasında sol ayağı sakat kalan babaları Musa Aslan ile anneleri Döndü Aslan'ı da yanlarına alarak, 4 yıl önce sürücü Mehmet Hamurcu aleyhine 2. Sulh Ceza Mahkemesi'nde açtıkları tazminat davasının duruşması için adliyeye geldiler. 
     Dosyadaki eksik evraklar nedeniyle ertelenen duruşmanın ardından Hamurcu'nun avukatı Hacı Osman Uyanık, adliyedeki görevli polislere giderek Aslan kardeşlerin kendisine hakaret ettiğini, bu kişilerden şikayetçi olduğunu söyledi. 
     Adliye içindeki polis noktasına götürülmek istenirken, anneleri Döndü Aslan'ın kolundan tutulup çekilmesine kızan Aslan kardeşlerle polis arasında arbede yaşandı. Arbede sırasında Ayhan Aslan'ın başının çarptığı pencere camı kırıldı. 
     Bir süre sonra sakinleştirilen Aslan kardeşler, çıkan arbedede annelerinin eline vurulduğu iddiasıyla polislerden, adı açıklanmayan bir polis de kendisine kafa attıkları gerekçesiyle Aslan kardeşlerden şikayetçi oldu. 
     
     4 yıldır bitmeyen dava 
     Yaşanan olayları bir kenardan izleyen baba Musa Aslan, 4 yıl önce, Zümrüt Mahallesi'nde yolun karşısına geçmek isterken Mehmet Hamurcu'nun kamyonetiyle kendisine çarptığını, kazadan sonra sol ayağı kesildiği için sakat kaldığını anlattı. 
     Mehmet Hamurcu'nun bir ay tutuklu kalıp beraat ettikten sonra çocuklarının açtığı tazminat davasının 4 yıldır sürdüğünü belirten Aslan, ''Bu dava bir türlü bitmedi. Sakat halimle 4 yıldır beni buralara kadar sürüklüyorlar. Başladığında davaya bakan hakim emekli oldu, Mehmet Dündar adlı görgü tanığı 6 ay önce öldü, bizim dava daha bitmedi'' diyerek tepki gösterdi. 
     






</TEXT>
</DOC>
