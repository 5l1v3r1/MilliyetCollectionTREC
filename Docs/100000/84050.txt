<DOC>
<DOCNO> 84050 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/15/spor/spo05.html </URL>
<DATE> 2002/05/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Sambacılar'a karşı 4 forvet 
</HEADLINE>
<TEXT>

Şenol Güneş, Brezilya önünde hücumu ve golü düşüneceklerini, iki forvetin yanı sıra orta sahadan gole dönük iki oyuncu ile mücadele edeceklerini açıkladı 
     MEHMET DEMİRCAN 

     Gol peşinde 
     MİLLİ Takım Teknik Direktörü Şenol Güneş, Dünya Kupası’ndaki ilk sınavda Brezilya önünde dört forvetle yer alacaklarını söyledi. Güneş, "Örneğin Yıldıray ile Hasan Şaş forvette yer alırsa, orta sahada Okan ve Emre gibi gole dönük oyuncular da ona yardım edecekler" dedi. Hocanın yardımcısı Ünal Karaman ise "Zaten Brezilya daha fazla forvetle, mesela 7 hücumcu ile üzerimize gelecek" hatırlatmasını yaptı. 
     
     Pozitif futbol 
     GÜNEŞ, Ay - Yıldızlı kadroya kefil olduğunu da ifade etti ve "Çünkü futbolcularıma çok güveniyorum" diye konuştu. Milli Takım’ın teknik patronu, "Ama bu sözüm yanlış anlaşılmasın. Maçları kazanır ya da kaybederiz. Ama Dünya’ya pozitif futbol izlettireceğiz. Gerisi zaten gelir. Finallerden sonra Dünya’nın konuşacağı bir Türkiye olacak" dedi. Şenol Güneş 23 kişilik kadronun da şekillendiğini vurguladı. 
     
     "Havayı tadacaklar" 
     ŞENOL Güneş, yeni isimleri havayı tatmaları için kadroya aldığını da belirtti, "Çünkü 2004 Avrupa Şampiyonası’nda, birkaç isim hariç yine bu oyuncularla mücadele edeceğiz" ifadesini kullandı. Güneş, "6 veya 5, hatta 4 puanla gruptan çıkabiliriz. Üç maçı da kazanmak istiyoruz. Gerçekleri de görmek lazım. Brezilya’ya yenilebiliriz, ama diğer rakipleri yenersek, hedefe ulaşırız" dedi. 
     
"Bunları geçelim"      Şenol Güneş, takımdan çıkarıldığı için kendisini eleştiren Ogün’e yanıt verdi. Milli hoca şunları söyledi "Takımdan ayrılması için benim bir gayretim olmadı. Aksine kendisi gayret gösterdi. Bizler kimseyi kaybetmek istemeyiz. Ogün, Avusturya maçından sonra yapılan istifa yorumları için bana destek verdiğini söylüyor. Böyle yaptıysa, yanlış mı yapmış, ayıp mı etmiş. Aslında Ogün’ün bu tür açıklamalarını beklemiyordum. Bize takımda sorun olmayan, oyuncular lazım. Bunları artık geçip işimize bakmamız lazım." 
     



 SPOR 































</TEXT>
</DOC>
