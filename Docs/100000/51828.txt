<DOC>
<DOCNO> 51828 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/12/yasam/yas05.html </URL>
<DATE> 2001/11/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Benzin bittikçe yenisini çaldılar 
</HEADLINE>
<TEXT>

Gezmek için çaldıkları otomobilin benzini kısa sürede biten iki oto faresinin o gün çaldığı dört aracın da deposu boştu 
     ELVAN EZBER İstanbul 

     Ekonomik kriz, bazı hırsızları da olumsuz etkiledi. Önceki gün İstanbul’da kendi deyimleriyle gezmek için otomobil çalan iki kafadarı kötü sürprizler bekliyordu. 
     22 yaşındaki Cemil Gündüz ve Engin Bolat 20 , biraz gezmek için gözlerine kestirdikleri bir otomobili çaldılar. Bir süre yol almışlardı ki, aracın benzini bitti ve yolda kaldılar. 
     Bunun üzerine iki kafadar bir başka aracı gözlerine kestirdiler. Onu da çalıp bir süre gitmişlerdi ki, o aracın da benzini tükendi. Artık olan olmuştu, yeni bir otomobil daha çaldılar. Ama o gün hiçbir şey istedikleri gibi gitmiyordu. Bu aracın da benzini kısa bir yolculuktan sonra bitiverdi. 
     
     O kaza olmasa ... 
     Kararlıydılar, akşama kadar gezeceklerdi. Bir otomobil daha çaldılar ne tesadüf ki, bu araçta aynı durumdaydı. Son çaldıkları 34 PSH 73 plakalı aracı terk etmeye karar vermişlerdi ki, bir kaza yapıp yakayı ele verdiler. 
     Otomobil ve oto teybi hırsızlığı suçlarından çok sayıda sabıkası bulunan gençlerden Cemil Gündüz, o gün yaşadıklarını şöyle anlattı 
     "Amacımız, çaldığımız otomobille akşama kadar gezip, terk etmekti. Ancak çaldığımız ilk aracın benzini bitince terk etmek zorunda kaldık. Daha sonra çaldığımız diğer otomobillerin de art arda benzinleri bitti. Son çaldığımız araçtada benzin azdı. Onu da terk edip yenisini çalmaya hazırlanırken kaza yapınca yakalandık." 
     Yetkililer, Gündüz ve Bolat’ın başka suçlara da karışmış olabileceklerini, soruşturmanın bu yönde sürdürüldüğünü belirttiler. 
     
     



 YAŞAM 


















</TEXT>
</DOC>
