<DOC>
<DOCNO> 99046 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/31/yasam/ayas.html </URL>
<DATE> 2002/07/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Turizme Dünya Kupası dopingi 
</HEADLINE>
<TEXT>

Milli Takım’ın Dünya Kupası’ndaki başarısı turizmi de patlattı. Japon Seyahat Bürosu, Japon turistlerin Türkiye’ye ilgisinin yüzde 15 oranında arttığını açıkladı 
     DIŞ HABERLER SERVİSİ 

     MİLLİ Takımımız Dünya Kupası’nda 3’üncü oldu. Bu başarı hepimizin göğsünü kabarttı. Ama millilerimizin maç boyunca sergiledikleri dostluk, özellikle de verdikleri Japon selamı, meyvelerini şimdi veriyor. Hem de turizm alanında. Japonya’nın en büyük seyahat acentelerinden Japon Seyahat Bürosu JTB , Dünya Kupası’ndaki başarının Japon turistlerin Türkiye’ye ilgisini artırdığını açıkladı. Bu açıklama İngiliz haber ajansı Reuters’ta yer aldı. 
     
     İngiltere, Beckham sayesinde sırada 
     JTB yetkilisi Norie Kamiwatari, Dünya Kupası’nın ardından Japonya’dan Türkiye’ye rezervasyon yaptıran turist sayısında yüzde 15 artış olduğunu söyledi. 2000’de Türkiye’ye gelen turist sayısının da 50 bin olduğu kaydedildi. Dünya Kupası’nın Japon turistleri harekete geçirdiği diğer ülkeler İngiltere ile Belçika oldu. Japonların İngiltere’ye ilgisinin artmasında başrolü, yakışıklı oyuncu David Beckham oynuyor. 
     
Eylül ekim doldu bile      İSTANBUL Milliyet 

     TÜRSAB Başkanı Başaran Ulusoy da Japon yetkilinin açıklamalarını destekliyor. "Dünya Kupası ile Türkiye’nin tarihinde ilk defa böyle bir tanıtımı oldu" diyen Ulusoy, şöyle devam etti "Bu parayla yapılamayacak bir şeydir. Reklamın katkısı çok güzel olmuştur. Özellikle eylül ve ekim ayları, son dakika rezervasyonlarıyla dolmuştur. Japonya, Çin ve Kore uçaklarında şu an yer bulmak mümkün değil. Bu pazarlarda turist oranı yüzde 100 arttı." 
     



 YAŞAM 



















</TEXT>
</DOC>
