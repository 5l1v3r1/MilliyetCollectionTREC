<DOC>
<DOCNO> 96180 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/17/guncel/gun05a.html </URL>
<DATE> 2002/07/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Muhlis Arı’ya dönüş izni... 
</HEADLINE>
<TEXT>

Küçük bir çocukken işlediği suçlar nedeniyle Almanya’dan sınır dışı edilen Muhlis, 4 yıl sonra hukuk savaşını kazandı 
     MEHMET AKTAN Berlin 

     Küçük yaşlarda bir dizi suç işleyen ve 14 yaşını doldurduktan sonra işlediği suçlardan ötürü Münih’te oturma iznini yitirerek Türkiye’ye gönderilen Muhlis Arı, tekrar Almanya’ya dönebilecek. 
     Berlin’deki Federal İdari Mahkeme, dün aldığı tarihi kararla olaya nokta koydu. Konuyu inceleyen Bavyera İdari Mahkemesi, geçen yıl Muhlis’in gelebileceği yönünde bir karar aldı ancak Münih Kent İdaresi ve Yabancılar Dairesi karara itiraz ederek son temyiz mahkemesi sayılan Federal İdari Mahkeme’ye başvurdu. Federal İdari Mahkeme de, dün Bavyera İdari Mahkemesi’nin kararını onayladı. 
     14 yaşındaki bir çocuğun ailesinden ayrılarak sınır dışı edilmesinin doğru olmadığına işaret eden mahkeme, bir Alman profesörün hazırladığı bilirkişi raporunu’ da dikkate alarak "1998 sonunda 14 yaşında Türkiye’ye gönderilen ve aradan geçen sürede reşit olan Muhlis Arı, tekrar Almanya’ya gelebilir" kararını açıkladı. Karardan sonra, Muhlis’in dönüşünü engelleyecek bir yasal dayanak kalmadı. 
     Karar okunduktan sonra Türkiye’deki Muhlis’i arayarak haberi veren Avukat Alexander Eberth, Muhlis’in havalara uçtuğunu söyledi. 
     



 GÜNCEL 


























</TEXT>
</DOC>
