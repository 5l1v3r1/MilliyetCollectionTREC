<DOC>
<DOCNO> 82230 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/05/son/sondun13.html </URL>
<DATE> 2002/05/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Kanada Avrupa ordusuna katılma yolunda 
</HEADLINE>
<TEXT>

     Kanada askerlerinin, Avrupa Birliği'nin AB ''Avrupa ordusu'' öncülüğünde düzenlenecek barış gücü operasyonlarına katılması konusundaki ''tarihi anlaşmaya'' çok yaklaşıldığı açıklandı. 
     Kimliği açıklanmayan Kanadalı bir hükümet yetkilisi, National Post gazetesine verdiği demeçte, Kanada birliklerinin Avrupa Ordusuna katılmasını sağlayacak anlaşmanın önümüzdeki birkaç ay içinde imzalanabileceğini söyledi. 
     Kanada Başbakanı Jean Chretien'in, Kanada ve AB üyesi 15 ülke liderlerinin İspanya'nın Toledo kentinde Çarşamba günü biraraya geleceği zirvede konuyu gündeme getirmesi bekleniyor. 
     Kanadalı hükümet yetkilisi demecinde, ''Eğer Avrupa ordusu herhangi bir yerde askeri bir müdahaleye girişirse onlara bu konuda yardım etme olanağımızın olmasını isteriz'' diye konuştu. 
     Konunun son derece önemli olduğunu belirten yetkili, Avrupa ordusunun muhtemel bir operasyonuna katılıma ilişkin şartlarda uzlaşmaya varan ilk ülkenin Kanada olacağını da belirtti. 
     ABD Savunma Bakanlığı konuyla ilgili yorum yapmazken, Dışişleri Konseyi Başkan Yardımcısı Lawrence Korb, National Post gazetesine yaptığı açıklamada, Washington'un, NATO'nun otoritesini baltalayabilecek bir Avrupa askeri gücü oluşturulmasına karşı çıkabileceğini söyledi. 
     Korb, Avrupa ülkelerinin, Kosova örneğinde olduğu gibi, ''Avrupa'' olarak yeterli rol üstlenemediklerinden yakındıklarını, ancak tek başlarına da hareket etmek istemediklerini ifade etti. Korb, Avrupa ülkelerinin, ABD'nin bu bölgedeki askeri çatışmalarda kendilerinden daha önemli rol oynamasından rahatsızlık duyduklarını sözlerine ekledi. 
     Korb, ''ABD yemeği pişirirken, Avrupa bulaşıkları yıkamaktan usandı'' dedi. 
     





</TEXT>
</DOC>
