<DOC>
<DOCNO> 74157 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/23/yazar/cem.html </URL>
<DATE> 2002/03/23/ </DATE>
<TIME>  </TIME>
<AUTHOR> İpek CEM  </AUTHOR>
<HEADLINE>
Hızlı üretim, doyumsuz tüketim 
</HEADLINE>
<TEXT>

     Ekonomideki yeni şartlar, hepimizi doyumsuz birer tüketici yaptı. Bilgiye, ürün ve eğlenceye daha hızlı, daha ucuza ve daha sık ulaşmaya alıştırdı. Özellikle gelişmiş ülkelerin ürettiği mal ve hizmetlerin çılgınca pazarlanması, bu yeni düzeni oluşturan en önemli etkenlerden biri. 
     Sinema, televizyon, internet derken, birey olarak pasif kalmaya ve yalnızca almaya çok yatkınlaştık. İnternet daha etkileşimli bir ortam olduğundan bu pasifliği belki biraz kırdı. Yine de haber okumaktan fotoğraf indirmeye’ kadar, orada da izleyici kalma olgusu ön planda. 
     
Yaşamak yerine izlemek      Televizyondaki Biri Bizi Gözetliyor programı reyting rekorları kırdı. Benzer programlar dünyanın birçok ülkesinde mevcut. Genelde, bizdeki gibi günlük gazetelerde yer alacak kadar toplumun bir parçası olmasalar da, bu tür programlar oldukça ilgi çekiyor. 
     Neden derseniz, yaşamak yerine izlemek daha kolay, belki de ondan. Sinema, televizyon gibi mecralar bize bu şansı veriyor. Hem de yalnızca yaşayabileceklerimizi değil, belki hiç yaşayamayacağımız olayları, göremeyeceğimiz mekanları, olamayacağımız şahsiyetleri bu sayede deneyimleyebiliyoruz. 
     İletişim ve pazarlama medyalarının kesiştiği noktada ise ürün satışı geliyor. Bunun en renkli örneği televizyon reklamları İhtiyacınız olsun olmasın, sizi bir ürün almaya veya hizmet kullandırmaya özendiriyor kahramanlar ve yaşam stilleri yaratıp, sizi bu dünyaya hapsedebiliyor. 
     Aslında hızlı tüketim, sahip olma anındaki zevki azaltıp, tüketiciyi doyumsuzlaştırıyor. Bunu yalnızca ürün, hizmet veya eğlence olarak düşünmemeli. Aynı açlık ve doyumsuzluk modern yaşamın her alanında var. 
     
Aynı arayışlar      İnsan ilişkilerinin hızla ve kaygısızca tüketildiği, kalıcılığa daha az özenildiği bir tarih kesitinde yaşıyoruz. Her şey ortada, herkes rekabet halinde ve fazlası hep daha iyi olarak algılanıyor. Kapitalist sistemle iletişim devriminin evliliği, Türkiye gibi muhafazakar bir toplumu da aynı arayışların içine sokuyor. 
     Hız kötü veya korkulacak bir olgu değil. Üretimde verimin artması, bilgiye bir klavyeyle ulaşabilmek, bunlar çok olumlu gelişmeler. Özellikle de faydaları toplumun geneline yayılabilirse. Türkiye gibi gelişmekte olan toplumlarda, yeni üretim ve iletişim yöntemlerinin benimsenmesinin, gelişmiş toplumlara kıyasla, bize çok daha hızlı geri dönüşü olabilir. Ne de olsa atlanacak çok basamak, eğitilecek ve topluma kazandırılacak büyük bir genç nüfus var. 
     En son haberi bilmek, en yeniyi kullanmak, en rekabetçi olabilmek - bu özlemler ekonomik gelişmenin vazgeçilmez temel taşları. Ancak özel yaşamımızda bize sunulan tüketim dünyasını sorgulamadan benimsediğimizde, olay farklılaşıyor - hazzın yerini doyumsuzluk alıyor. 
     Bu bilgi, ürün ve eğlence bombardımanına karşın özel dünyamızı koruyabilmek, hem zor hem de vazgeçilmemesi gereken bir uğraş. 
     
     







Milliyetçilik ve liberalizm 


Huzurlu Nevruz 


Org. Asparuk'un tepkisi 


Hızlı üretim, doyumsuz tüketim 


Slogan değil, inandırıcı liderlik ve reçete 


Kongre rüzgarı 


"Türk övül, alış, gücen " 


İki haftada ot bile yetişmez ama... 


Gene mi terör 


60’ımda olsaydım da beni bir görseydiniz 


Enerjide kara mizah’ 


Hap yutarak Avrupalı olunmaz 


Nevruz, Sezen, HADEP 


Bayındır Sigorta Fon bankasından kredi kullanmış 


Adile en yakını arsa payı 


Seveceklerine, korksunlar 


Warte Mal Hey, bekle 


</TEXT>
</DOC>
