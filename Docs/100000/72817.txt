<DOC>
<DOCNO> 72817 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/15/son/sonspo26.html </URL>
<DATE> 2002/03/15/ </DATE>
<TIME>  </TIME>
<AUTHOR>  </AUTHOR>
<HEADLINE>
UEFA'dan kulüplere ağır mali koşullar... 
</HEADLINE>
<TEXT>

     Avrupa Futbol Federasyonları Birliği UEFA , kulüplerin yapısal anlamda belli standartlara ulaşması yönündeki çalışmalarına, yaptırım niteliğindeki kararlarıyla hız verdi. 
     Cenevre'de toplanan UEFA İcra Komitesi, kulüplerle ilgili ''Lisans Sistemi'' adı altında yeni bir projenin uygulanmasına karar verdi. 
     2004-2005 sezonundan itibaren uygulamaya konulacak sistem, ülke 
     federasyonlarını ve kulüplerini bağlayıcı ağır koşullar içeriyor. 
     Yeni sisteme göre, mali konularda açık olmayan ve gelirini artırmaya yönelik çalışmalarda bulunmayan kulüpler, 2004-2005 sezonundan itibaren ulusal çapta UEFA organizasyonlarına katılmaya hak kazansa bile, koşulları uygun olmaması nedeniyle birlik tarafından mücadele dışında bırakılacak. 
     Intertoto, UEFA Kupası ve Avrupa Şampiyonlar Ligi gibi organizasyonlara katılmak isteyen kulüpler, ulusal yasa koyucuların denetiminden geçmiş ve yapılan ortak çalışmalarla, mali konularda temiz bir geçmişe sahip olduğunu kanıtlayacak. 
     UEFA organizasyonlarına katılacak kulübün, özellikle transfer faaliyetlerinde, maddi konularda kesinlikle alacak-verecek gibi sorunlu uygulamaları bulunmayacak. Kulübün yapacağı transferlerde verilecek ücretler ve futbolculara yapılacak diğer ödemeler, kulübün gelir düzeyini aşamayacak. 
     UEFA, kulüplerin organizasyonlarına katılabilme koşulu olarak, genç oyuncuları ilgilendiren önemli bir konuya da parmak bastı. 
     Birlik, Avrupa kupalarında mücadele edecek kulüplere, 12-18 yaş grupları arasında, en az 3 takıma sahip olma zorunluğu getiriyor. Bu takımların ulusal organizasyonlarda mücadele etmesi ve güvenliği sağlanmış en az 3 bin seyirci kapasiteli özel statlarının olması da aranan koşullar arasına dahil edildi. 
     Ayrıca kulüplerdeki genç takımlar organizasyonunda idari yapılanmaya da gidilerek, bir genel menajer, bir başantrenör, bir de mali sorumlu bulundurulma zorunluluğu getirildi. 
     
     Avrupa futbolunun gelişmesi 
     UEFA Genel Sekreteri Gerhard Aigner, birlik olarak çok önemli bir projeye imza attıklarını ifade ederek, ''Kulüp Lisans Sistemi, Avrupa futbolunun gelişmesi yolunda çok büyük bir etki yaratacak'' dedi. 
     UEFA'nın ulusal federasyonları konuyla ilgili olarak denetime tabi tutacağını ifade eden Aigner, ''Halen, 8 ülke federasyonuyla birlikte ortak bir çalışma yürütüyoruz. 2004 yılında uygulamaya geçmeyi planlıyoruz. Amacımız, kesinlikle kulüpleri organizasyonlarımızdan men etmek değil, organizasyonlarımızı daha da sağlamlaştırmak. Uygulama, maddi konuların daha açık ve yasal olmasını da sağlayacak'' dedi. 
     






</TEXT>
</DOC>
