<DOC>
<DOCNO> 50923 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/06/son/soneko27.html </URL>
<DATE> 2001/11/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Dünya Ekonomik Forumu New York'a taşınıyor 
</HEADLINE>
<TEXT>

     Her yıl dünyanın önde gelen politikacıları, ekonomistleri, akademisyenleri, bilim adamları ve sanatçılarını bir araya getiren ''Dünya Ekonomik Forumu''nun bu yıl, Davos yerine New York'ta yapılacağı bildirildi. 
     New York Times gazetesi, Forumu organize eden kişilere dayandırdığı haberinde, değişikliğin saldırıya uğrayan New York kentiyle dayanışma amacıyla yapıldığını yazdı. 
     Dünya ekonomik forumu her yıl Ocak sonu-Şubat başında düzenleniyor ve yaklaşık 6 gün sürüyor. 
     Yetkililer, bu yılki Forum'un 31 Ocak-5 Şubat 2002 tarihleri arasında Waldorf Astoria Oteli'nde yapılacağını bildirdiler. Ancak forumu Davos'tan New York'a taşıma kararının, sayıları 2.500'ü bulan ilgililere davetiyeleri gönderildikten sonra alındığını kaydeden yetkililer, düzeltmenin nasıl yapılacağı konusuna açıklık getirmediler. 
     Forum'un Davos'tan New York'a alındığı yolundaki resmi açıklamanın yarın Waldorf Astoria otelinde düzenlenecek bir basın toplantısıyla bizzat Forum'u organize eden Charles Schwab tarafından yapılması bekleniyor. Toplantıda New York Belediye Başkanı Rudolph Giuliani ile Eyalet Valisi George Pataki'nin de hazır bulunacakları öğrenildi. 
     






</TEXT>
</DOC>
