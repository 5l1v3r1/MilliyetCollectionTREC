<DOC>
<DOCNO> 78673 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/16/son/soneko05.html </URL>
<DATE> 2002/04/16/ </DATE>
<TIME>  </TIME>
<AUTHOR>  </AUTHOR>
<HEADLINE>
1600 sahte SSK emeklisi tesbit edildi.. 
</HEADLINE>
<TEXT>

     Çalışma ve Sosyal Güvenlik Bakanı Yaşar Okuyan, eksik ve yanlış beyanda bulunduğu için hatalı gelir ve aylık bağlanan bin 600 kişi hakkında cumhuriyet savcılıklarına suç duyurusunda bulunulduğunu bildirdi. 
     Okuyan, AK Parti Kayseri Milletvekili Salih Kapusuz'un soru önergesini yanıtlarken, hak etmedikleri halde SSK'dan emekli olan ve maaş alan kişilere ilişkin bilgi verdi. 
     SSK'nın gelir ve aylık bağlama işlemlerinin sigorta bölge ve il müdürlükleri ile merkezde yürütüldüğünü kaydeden Okuyan, sigortalı ve hak sahiplerinin eksik ve yanlış beyanda bulunmaları ve Kurumun tam otomasyona geçmemesi nedeniyle, bazı kimselere hatalı olarak gelir ve aylık bağlanabildiğine işaret etti. 
     Okuyan, sahte belge, belgelerde tahrifat, sahte rapor düzenlenmesi, birden fazla dosyadan aylık bağlandığı halde bunun bildirilmemesi, hak sahibi olmayı engelleyen durumların gizlenmesi, gerçeğe aykırı bildirimde bulunulması suretiyle sahte aylık alınmasının kurum müfettişlerince yapılan rutin denetimler, ihbar ve şikayetler sonucu yürütülen inceleme ve soruşturmalarla tespit edildiğini kaydetti. Bakan Okuyan, haksız yere aylık aldıkları saptanan kişilerin aylıkları kesilerek, fazladan aldıkları meblağın yasal faizleriyle birlikte tahsil yoluna gidildiğini bildirdi. 
     Sahteciliğe katıldığı tespit edilen kurum personeli, sigortalı ve üçüncü şahıslar hakkında Cumhuriyet Savcılıklarına suç duyurularında bulunulduğunu bildiren Okuyan, olayda sorumlulukları saptanan kurum personeli hakkında disiplin cezaları önerildiğini kaydetti. 
     Okuyan, 2001 yılı sonu itibarıyla, geriye dönük 7-8 yıllık döneme ilişkin kayıtların tetkiki sonucunda, yaklaşık bin 600 kişi hakkında cumhuriyet savcılıklarına suç duyurusunda bulunulduğunu ifade etti. 
     





</TEXT>
</DOC>
