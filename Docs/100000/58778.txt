<DOC>
<DOCNO> 58778 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/24/son/sontur09.html </URL>
<DATE> 2001/12/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Çiller KDV oranlarından yakındı 
</HEADLINE>
<TEXT>

     DYP Genel Başkanı Tansu Çiller, ''yüksek KDV oranları ile satışları, üretimi ve istihdamı artırmanın mümkün olmadığını'' belirtti. 
     Çiller, KDV oranlarına ilişkin yaptığı yazılı açıklamada, otomobil, beyaz eşya ve elektrikli ev aletlerinde geçen Kasım ayında düşürülen KDV oranlarının, yeni yılla birlikte yeniden artacağının görüldüğünü ifade etti. 
     DYP Genel Başkanı Çiller, şunları kaydetti 
     ''IMF'ye, yeni vergi indirimi yapılmayacağı yönünde hükümetin taahhütte bulunacağı, sızan haberler arasında görülüyor. 
     Her tarafta KDV indiriminden dolayı satışların artırılması gerekirken, vergi oranlarını yüksek tutmak yanlış olacaktır. İstihdam ve üretim, Türkiye'nin baş sorunudur. Bu kadar yüksek KDV oranları ile ne satışlar artar, ne üretim artar, ne de istihdamı artırmak mümkün olur. 
     Hükümetin, çok sınırlı alanda uyguladığı KDV indiriminin sonuçlarını ve etkilerini göz önüne alması gerekir. Türkiye'de sadece bir kesimi değil, her Türk insanını rahatlatacak anlayış ve yaygınlıkta KDV oranlarının, yeni yılda oranlar düşürülerek yeniden ayarlanması gerekir.'' 
     






</TEXT>
</DOC>
