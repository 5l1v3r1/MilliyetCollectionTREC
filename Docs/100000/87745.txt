<DOC>
<DOCNO> 87745 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/03/son/sontur13.html </URL>
<DATE> 2002/06/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Mesut Yılmaz, Tansu Çiller'i eleştirdi... 
</HEADLINE>
<TEXT>

     ANAP Genel Başkanı, Devlet Bakanı ve Başbakan Yardımcısı Mesut Yılmaz, Başbakan Bülent Ecevit'in hastalığını bahane ederek, Cumhurbaşkanı Ahmet Necdet Sezer'in başkanlığında, 7 Haziran'da AB konusunda yapılacak toplantıya katılmayan herhangi bir parti liderinin, AB konusunda ne kadar samimi olduğunu da ortaya koymuş olacağını söyledi. 
     ANAP Başkanlık Divanı, Genel Başkan Mesut Yılmaz'ın başkanlığında parti genel merkezinde toplandı. 
     Toplantıya girişinde gazetecilerin sorularını yanıtlayan Yılmaz, Türkiye'nin 2-1 yenilgisiyle sona eren Türkiye-Brezilya maçına yönelik değerlendirmesinin sorulması üzerine, ''Hasan'ın golü çok şıktı, hakem kötüydü, Yıldıray'ın değişmesi hataydı, penaltı yanlıştı'' dedi. 
     2 kırmızı kartın sorulması üzerine Yılmaz, şöyle konuştu 
     ''Onlar üzerinde düşünmemiz lazım. Futbolda başarılı olduğumuz kadar centilmenlikte maalesef başarılı olamadık. Hatta sınıfta kaldık. 
     İlk defa 2 oyuncu atılıyor. O da milli takımdan, ama her şeye rağmen futbolda dünya devi olan Brezilya'ya kök söktürdüğümüzle övünebiliriz.'' Yılmaz, milli takımın kalan 2 maçıyla ilgili değerlendirmesinin sorulması üzerine, Brezilya maçının moral bozukluğu yaratmaması gerektiğini ve özellikle kırmızı kart gören oyuncuların eksikliği doldurulabilirse, Türkiye'nin rahatlıkla 2. tura geçebileceğini söyledi. 
     Mesut Yılmaz, ''Takım, genel olarak beklediğimizden daha iyi'' dedi. 
     
     KÖŞK'TEKİ AB ZİRVESİ 
     Bir gazetecinin, ''DYP Genel Başkanı Çiller, Başbakan Bülent Ecevit Cumhurbaşkanı Sezer'in AB konusunda yapacağı toplantıya katılmazsa, kendisinin de katılmayacağını açıkladı. Bu zirvenin gerçekleşmeme olasılığı var mı '' sorusu üzerine ise şunları kaydetti 
     ''Onu bilmiyorum. Onu Sayın Cumhurbaşkanı değerlendirir. Ama bu toplantı, hükümetle olan bir toplantı değil. Bu toplantı, Meclis'te grubu olan partilerle yapılan bir toplantı. Herhangi bir parti başkanı rahatsız olursa, onun yerine vekili katılır. Önemli olan o toplantıda parti görüşlerinin dile getirilmesi, onlar arasında bir uzlaşma arayışıdır. 
     Başbakan'ın hastalığını bahane ederek, bu toplantıya katılmayan herhangi bir parti lideri AB konusunda ne kadar samimi olduğunu da ortaya koymuş olur.'' 
     





</TEXT>
</DOC>
