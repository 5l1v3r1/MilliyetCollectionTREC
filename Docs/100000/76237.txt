<DOC>
<DOCNO> 76237 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/03/son/sonspo19.html </URL>
<DATE> 2002/04/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Kocaelispor 4 - Beşiktaş 0 maç bitti 
</HEADLINE>
<TEXT>

     Kocaelispor, Türkiye Kupası finalinde Beşiktaşı 4 - 0 yenerek kupayı kazanan taraf oldu. İlk devreyi 1 - 0 önde kapatan Kocaelispor, ikinci devrede Beşiktaş'ın risk almasıyla farkı açtı. 
     Yeşil - siyahlılara ikinci kez kupayı getiren goller Cihan ilk devre , Lazarov, Kaan ve Serdar'ın ayağından geldi. 
     
     İlk Yarı 

     Maça iyi başlayan taraf Kocaelispor oldu. Yeşil-Siyahlı ekip, orta alanda oluşturduğu baskıyla rakibine oyun kurma şansı tanımazken, defansını da kalabalık tuttu. 
     Beşiktaş ise rakibinin orta alandaki baskısını yan ve uzun paslarla aşmaya çalışırken, 10. dakikadan sonra oyuna ağırlığını koymaya ve gol pozisyonu bulmaya başladı. Karşılaşma, başlama düdüğünün çalmasından itibaren, atılan konfeti ve yanıcı maddeler yüzünden 2 kez hakem Metin Tokat tarafından durduruldu. 
     10. dakikada Beşiktaş'ın geliştirdiği atakta, Baya'nın 
     düşürülmesiyle kazanılan serbest vuruşu kullanan Tümer, topu doğrudan kaleye gönderdi. Kaleci Ahmet'in yumrukla uzaklaştırmaya çalıştığı top, Ahmet Dursun'un önüne düştü. Bu futbolcunun vuruşunda, Kocaelispor defansı meşin yuvarlağı uzaklaştırmayı başardı. 
     20. dakikada Baya'nın pasında, ceza alanı içinde bulunan Tayfur, 
     önüne gelen topa dokunamayınca, takımını mutlak bir golden etti. 
     30. dakikada Nuri'nin hatasından yararlanarak orta alandan kaptığı 
     topla sol kanattan hareketlenen Tümer, ceza alanına girer girmez meşin yuvarlağı sert bir vuruşla kaleye gönderdi. Kaleci Ahmet'in ayaklarına çarpan top, taça gitti. 
     34. dakikada Tümer'in pasıyla ceza alanına giren Baya, topu 
     bekletmeden İlhan'a aktardı. Bu oyuncunun çaprazdan sert şutunda, top kaleci Ahmet'de kaldı. 
     35. dakikada Kocaelispor'un geliştirdiği ani atakta, soldan hızla 
     hareketlenen Lazarov'un, ceza alanına girer girmez sert şutunda, kaleci Myhre, topa sahip oldu. 
     İlk yarının duraklama dakikaları oynanırken, Kocaelispor 1-0 öne geçti. Sağ kanatta hareketlenen Yordanov, topu ceza alanına ortaladı. 
     Pozisyonu iyi takip eden Cihan, plase bir vuruşla takımını öne geçirdi 1-0 
     
     İkinci yarı 

     Karşılaşmanın ikinci yarısı, tamamen Kocaelispor'un üstünlüğüyle geçti. Rakibinin 52. dakikadan itibaren 10 kişi kalmasından iyi yararlanan Körfez ekibi, Lazarov ve Yordanov gibi hızlı oyuncularla geliştirdiği ataklarla, Beşiktaş kalesinde sık sık gol pozisyonuna girdi. Yeşil-siyahlı ekip, bu pozisyonlardan üçünü değerlendirerek, skoru 4-0'a taşımayı başardı. 
     Beşiktaş ise orta alanda organize olamaması sonucu, savunmasında büyük açıklar verdi. İbrahim'in kırmızı kartla oyundan atılmasıyla 10 kişi kalan siyah-beyazlılar, rakibinin baskısına fazla dayanamadı. 
     46. dakikada, Kocaelispor'da Ayman sarı kart gördü. 
     47. dakikada, Kocaelispor'un geliştirdiği atakta, Lazarov'un arka 
     direğe gönderdiği topa, Yordanov kafayla vurdu. Yere çarpan top, az farkla yandan auta gitti. 
     52. dakikada, Kocaelispor'un atağında topu elle kesen İbrahim, 
     Hakem Metin Tokat tarafından kırmızı kartla oyun dışı bırakıldı. 
     60. dakikada, Körfez ekibi farkı 2'ye çıkardı. Cem'in nefis 
     pasıyla ceza alanına giren Lazarov, sol çaprazdan sert bir vuruşla topu filelere gönderdi 2-0 Aynı dakikada, gol sevincini kupayı kaldırarak yaşamak isteyen Lazarov, Hakem Metin Tokat tarafından sarı kartla cezalandırıldı. 
     63. dakikada, Kocaelispor'da Lazarov yerini Serdar'a bıraktı. 
     64. dakikada, Baya'nın düşürülmesiyle kazanılan serbest vuruşu 
     Ahmet Yıldırım kullandı. Bu futbolcunun sert şutunda, kaleci Ahmet, köşeye giden topu son anda yumrukla kornere çelmeyi başardı. 
     72. dakikada, Beşiktaş'da Tamer'in yerine Sertan, 
     Kocaelispor'da da Yordanov'un yerine Ayew oyuna girdi. 
     78. dakikada, Cihan'ın pasıyla penaltı noktası üzerinde topla 
     buluşan Serdar, kaleciyle karşı karşıya kaldığı pozisyonu iyi değerlendiremedi ve meşin yuvarlağı üstten auta gönderdi. 
     82. dakikada, Körfez ekibi skoru 3-0'a taşıdı. Ayew'in pasıyla 
     ceza alanına giren Kaan Dobra, topu yerden sert bir vuruşla kaleye gönderdi. Myhre'nin kolunun altından kaçırdığı top, Beşiktaş filelerine Kocaelispor'un 3. golü olarak gitti 3-0 84. dakikada, Kocaelispor farkı 4'e çıkardı. Sağdan hızla 
     hareketlenen Ahmet Arslaner, meşin yuvarlağı ceza alanına ortaladı. 
     Pozisyonu iyi takip eden Serdar, düzgün bir vuruşla topu filelerle buluşturdu 4-0 88. dakikada, Beşiktaş'da Tümer yerini Ümit'e bıraktı. 
     Kalan dakikalarda başka gol olmayınca, Kocelispor karşılaşmayı 4-0 kazanarak, Türkiye Kupası'nı ikinci kez müzesine götürdü. 
     Bu arada, karşılaşmanın bitiş düdüğüyle birlikte, Beşiktaşlı futbolcular Ali Eren ve Sertan ile güvenlik kuvvetleri arasında itişme yaşandı. Her iki futbolcu, daha sonra soyunma odasına gitti. 
     






</TEXT>
</DOC>
