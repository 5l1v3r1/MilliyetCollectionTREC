<DOC>
<DOCNO> 78313 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/14/son/sondun04.html </URL>
<DATE> 2002/04/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Venezüella'da geçici Devlet Başkanı Carmona istifa etti 
</HEADLINE>
<TEXT>

     Venezüella'nın geçici devlet başkanı Pedro Carmona, istifa ettiğini açıkladı. 
     Carmona, devrik devlet başkanı Hugo Chavez yanlısı gösterilere sahne olan günün ardından gazetecilere yaptığı açıklamada, iktidarı Ulusal Meclis'e devrettiğini belirterek, ''ulus ve Venezüella halkına olan sorumluluğum gereği istifamı sunuyorum'' dedi. 
     Bu arada, Chavez'in eski yardımcısı Diosdado Cabello, devlet başkanlığı görevini geçici olarak üstlendiğini bildirdi. 
     Cabello, yerel radyoya yaptığı açıklamada, ''Hugo Chavez ortaya çıkana kadar, devlet başkanlığı görevini üstleniyorum. Kurumsal düzen yeniden sağlanacak ve şu anda da sağlanıyor'' dedi. 
     Öte yandan Chavez'e bağlı askerler, Devlet Başkanlığı Sarayı'nın kontrolünü ele geçirdi. 
     Binanın içindeki bir Reuters muhabiri, askerlerin, Chavez'in devrilmesinin ardından göreve gelen geçici yönetimin bakanlarından Jesus Bricento'yu rehin tuttuğunu söyledi. 
     On binlerce Chavez yandaşının kuşattığı Devlet Başkanlığı Sarayı'ndaki askerlerin, tüfeklerini ve berelerini sallayarak, Chavez yanlısı göstericilere destek verdikleri belirtildi. 
     Büyük oranda boş olan binadaki geçiş hükümetinin yetkililerinin bir tünelden kaçtığı, dışarda gösteriler düzenleyen binlerce Chavez yandaşının ise, ''Chavez, Chavez'' şeklinde sloganlar attıkları ve ellerinde devrik devlet başkanının posterlerini taşıdıkları belirtildi. Protestolara katılan Chavez hükümetinin eski altı bakanı da, geçici hükümeti tanımadıklarını kaydettiler. 
     Chavez yandaşlarının, devlet televizyonunu da işgal ettiği ve yayına çıkarak, Chavez'in hala devlet başkanı olduğunu söyledikleri ve onun yeniden göreve gelmesi talebiyle düzenlenen gösterilere destek verdikleri belirtildi. 
     Orduda görevli bir binbaşı da, Chavez'in yeniden göreve gelmesini istediklerini belirtti ve ayrıca ülke çapındaki diğer askeri birimlerin de, geçici hükümete karşı isyan ettiklerini söyledi. 
     Polisin, başkent Caracas sokaklarında protesto eylemleri yapan Chavez yandaşlarına karşı uyarı ateşi açtığı, su püskürttüğü ve gözyaşartıcı bomba kullandığı ifade edilirken, kentte bazı yağma olaylarının da olduğu açıklandı. 
     Öte yandan Küba hükümeti, Hugo Chavez'in Küba'ya sürgüne gitmek istediği yönündeki haberleri yalanlayarak, bunların, ''faşist darbecilerin'' yalanları olduğunu bildirdi. 
     Hükümetten yapılan açıklamada, ''Eğer darbeciler Chavez'i zorla Küba'ya getirirse, en iyi ve en hızlı uçağımız, onu, ülkesinde bekleyen cesur halkına geri göndermek üzere hazır olacaktır'' denildi. 
     Chavez'in devrilmesine yol açan generaller, eski devlet başkanının Küba'ya gitmek istediğini önü sürerken, ülke medyasında çıkan haberlerde de, Chavez'in Küba'ya gideceği yönünde rivayetler yer almıştı. 
     Başkentte önceki gün patlak veren kanlı olaylardan sonra, ordunun baskısıyla istifa etmek zorunda kalan Chavez, halen bilinmeyen bir yerde tutuluyor. 
     





</TEXT>
</DOC>
