<DOC>
<DOCNO> 74952 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/27/son/sontur04.html </URL>
<DATE> 2002/03/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Şehit Binbaşının eşi "Kocamı Filistinliler vurmuş" 
</HEADLINE>
<TEXT>

     El Halil'deki Hal-Hul Köprüsü üzerinde araçlarının silahla taranması sonucu şehit edilen Uluslararası Geçici Mevcudiyet'te TIPH görevli Türk subayı Cengiz Toytunç'un eşi Banu Toytunç, olaya hala inanamadıklarını söyledi. 
     Şehit Binbaşı Cengiz Toytunç'un Kütahya'da yaşayan eşi Banu Toytunç, eşinin yanından yakın zamanda Türkiye'ye döndüğünü belirtti. 
     Eşinin tehlikeli olmayan bir bölgede görev yaptığına inandığını söyleyen Banu Toytunç, olayın nasıl meydana geldiğine ilişkin kendilerine ulaşan net bilgi olmadığını söyledi. 
     Banu Toytunç, ''Eşimin arkadaşlarının anlattığına göre, eşimin Filistinliler tarafından vurularak öldürülmüş olabileceği inancını taşıyorum'' dedi. 
     Şehit Binbaşı'nın eşi, devriye görevi için El-Halil kentinde bulunan eşiyle Filistinliler arasında tartışma çıktığı ve tartışmanın ardından eşinin başından vurularak şehit edildiği bilgisinin kendilerine ulaştığını belirtti. 
     Şehit Binbaşı Cengiz Toytunç'un Kütahya'da yaşayan kayınvalidesi İnci Özalabay da olaya bir anlam veremediklerini ve hala inanamadıklarını söyledi. Toytunç'un kayınpederi Erhan Özalabay'ın ise olayın şokunu henüz atlatamadığı gözlenirken, Özalabay'ın şeker hastası olması nedeniyle ciddi sağlık sorunu yaşamasından endişe ediliyor. Erhan Özalabay, olayın hala gerçekliğinin farkına varamadıklarını söyledi. 
     






</TEXT>
</DOC>
