<DOC>
<DOCNO> 81296 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/30/son/sontur02.html </URL>
<DATE> 2002/04/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye'de ilk kez 50 otel açık artırmaya çıktı, alıcı çıkmadı.. 
</HEADLINE>
<TEXT>

     Türkiye'de ilk kez açık teklif alma usulü ile Eskidji Müzayede Evi tarafından satışa sunulan 50 otelden sadece 3'ü için teklif verildi. 
     Eskidji'nin Yenibosna'daki binasında gerçekleştirilen satış öncesi konuşan kuruluşun sahibi Dikran Masis, 5 yıl içinde 724. 
     toplantılarını gerçekleştirdiklerini belirterek, bu satışın bir müzayede olmadığını vurguladı. Masis, gayrimenkullerin satış işlemlerinin müzayedede değil tapuda gerçekleştirildiğini ifade ederek, kendilerinin de satıcı ile alıcı arasında köprü olduklarını söyledi. Daha sonra, Türkiye ile Kuzey Kıbrıs Türk Cumhuriyeti'nde bulunan ve bedelleri toplam 120 trilyon liranın üzerinde olduğu belirtilen 50 otelle ilgili açık teklif alma toplantısı başladı. Otellerin satışı peşin ve vadeli olmak üzere 2 etapta yapıldı. Toplantıda, 16 trilyon 500 milyar lira değeriyle en pahalı otel olan Bodrum Bardakçı Koyu'ndaki 4 yıldızlı Mavi Kumsal Oteli'ne 10 trilyon lira, Bodrum Petunya Otel'e 2 milyon 700 bin dolar, yine Bodrum'daki Villa Arcade Otel'e 350 milyar lira teklif verildi. İbrahim Tatlıses'e ait Bodrum Gümbet'teki 4 yıldızlı Tatlıses Oteli'nin de aralarında bulunduğu 47 otele ise teklif verilmedi. Teklif verilen otellerin sahipleriyle anlaşma sağlanması halinde satışlarının tapu dairelerinde gerçekleştirileceği belirtildi. 
     





</TEXT>
</DOC>
