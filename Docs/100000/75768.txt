<DOC>
<DOCNO> 75768 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/01/son/sondun04.html </URL>
<DATE> 2002/04/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye, Arafat'a yönelik baskının kaldırılmasını istedi 
</HEADLINE>
<TEXT>

     İsrail ve Filistin arasındaki çatışmanın bütün bölgeyi tehdit eder boyuta ulaşmasından kaygılanan Türkiye, yaptığı barış çağrıları çerçevesinde ABD'de de girişimlerini sürdürüyor. 
     Türkiye'nin Washington Büyükelçisi Faruk Loğoğlu, ABD'nin kıdemli Dışişleri Bakan Yardımcısı Marc Grossman ile temasa geçerek, Yaser Arafat'ın şahsına İsrail ordusu tarafından yöneltilen baskının kaldırılması için ABD'nin çaba göstermesini istedi. 
     Diplomatik kaynaklar, Ankara'dan aldığı talimat çerçevesinde harekete geçen Loğoğlu'nun, İsrail güçlerinin Arafat'ın karargahının bulunduğu Ramallah'tan çekilmesi yönünde BM Güvenlik Konseyi'nin aldığı karar zemininde, ABD'nin adım atmasını istediğini de belirttiler. 
     Türkiye'nin yoğun endişesini anlatan Loğoğlu, Ankara'nın, ABD'nin ateşkes ve ardından barış için tarafları biraraya getirecek daha yoğun bir çaba içine girmesi yönündeki arzusunu da dile getirdi. 
     Diplomatik kaynaklar, ABD'nin konuya ilişkin olarak Türkiye'yi sürekli bilgilendirdiğini ve iki ülkenin yaklaşımlarının birbirine paralel olduğunu da söylediler. 
     






</TEXT>
</DOC>
