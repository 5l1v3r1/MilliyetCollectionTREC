<DOC>
<DOCNO> 70300 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/01/son/sontur29.html </URL>
<DATE> 2002/03/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Murat Demirel, mahkemede hakimi fırçaladı.. 
</HEADLINE>
<TEXT>

     Egebank davasının da ''görevsizlik'' kararıyla İstanbul Ağır Ceza Mahkemesi'ne gönderilmesinin ardından, İstanbul DGM'de banka davası kalmadı. 
     İstanbul 1 No'lu DGM'deki duruşmada söz alan Yahya Murat Demirel'in avukatı Bülent Acar, ''çıkar amaçlı suç örgütü kurmak'' suçunun unsurlarının oluşmadığına katıldıklarını söyledi. 
     En önemli delil olarak gösterilen video kasetinin ''Naip Hakim'' tarafından izlendiğini anımsatan Acar, ''O kasetten medyaya yansıyan görüntülerde, 'çuvalla para taşındığı' söylendi. Oysa kasetten görülüyor ki, 2 çuval giderse, 3 çuval geri geliyor. Böyle götürüp geri getiriyorsa, bu Yahya Murat Demirel çok salak bir adammış'' dedi. 
     Bu sözler üzerine Yahya Murat Demirel'in ''Estağfurullah'' diyerek gülmesi, tüm salondakilerin de gülüşmelerine neden oldu. 
     Şaban Ayhan Tatlıgil'in avukatı Fahri Maden de ''davanın hukuksal nedenlerden değil, bazı Alman bankaları ile İş Bankası'nın küçük bankaları yutmak için başlattığı ekonomik operasyonun sonucu olduğunu'' ileri sürdü. 
     
     Demirel'in konuşmaları 
     Duruşmada söz alan sanık Yahya Murat Demirel, bu mahkeme huzuruna son kez çıktığını ifade ederek, savunma yapmak için biraz süre istedi. 
     Davaya konu soruşturmanın 28 Eylül 2000'de başladığını, ancak kendisinin 9 ay 14 gün sonra mahkemeye çıkabildiğini kaydeden Demirel, bir sene 1 ay süreyle bu mahkemenin ''görevsiz'' olduğunu söylediklerini, ancak bunun mahkeme tarafından reddedildiğini söyledi. 
     Demirel'in, ''Bu havasız yerde, sizler gözlerinizi dinlendirmekle vakit geçirdiğiniz için yasayı dikkate almadınız. Tembel bir talebe gibi...'' sözleri üzerine, Mahkeme Heyeti Başkanı Nurettin Ak, ''Savcıyı bu kadar eleştirme hakkını nereden alıyorsunuz '' şeklinde uyardı. 
     18 aydır tutuklu olduğunu ve suç örgütü liderliği ile 
     tutuklandığını ifade eden Demirel'e, Mahkeme Başkanı Ak, ''Kişisel olarak saldırıda bulunmayın'' dedi. 4422 sayılı Çıkar Amaçlı Suç Örgütleriyle Mücadele Kanunu'nda bahsedilen suçun oluşabilmesi için bazı şartların var olması gerektiğini belirten Demirel, sözlerini şöyle sürdürdü ''Korku olması gerekir. Birisi kapıyı çalacak, beni Alaattin abi gönderdi diyecek. Korku o kadar birikmiş olacak ki, haber göndermesi bile yetecek. Yani, adı insanın kimyasını değiştirecek. Yanımda kimyası değişen bir arkadaşım oturuyor. Ona sormak lazım''. Demirel, adil yargılama gibi fantezi laflardan vazgeçeceğini, sadece yargılanmak istediklerini kaydederek, mahkemenin 1 yıllık yargılamayı göz ardı ederek, ''görevsizlik'' kararı veremeyeceğini savundu. 
     
     Ayetli savunma 
     Sanık Yahya Murat Demirel, hakkını arayan zavallı bir mahkum olduğunu ve kendini korku tünelinde gibi hissettiğini söyleyerek, ''Hadiseyi Allah'a dayandırdık. Çünkü sığınacak başka yer kalmadı'' dedi. 
     ''Size halimi anlatabilmek için yüce kitaptan 2 referans vermek istiyorum'' diyen Demirel, Kuranıkerim'in bazı ayetlerinden örnekler verdi. 
     Yahya Murat Demirel, savunmasını, ''Sözlerimi 1 Nisan şakası olarak kabul ediyorum. Bugün 1 Mart'' diyerek bitirdi. 
     Banka mudileri adına duruşmalara katılan müdahil avukatı Cahit Kellecioğlu ise sanık avukatlarının savunmalarına göre, sanıkların ''Gökten inen kanatsız bir melekmiş'' izlenimi oluşturduğunu söyledi. 
     Mahkemeye ulaşan 615 off-shorezede bulunduğunu söyleyen Kellecioğlu, sanıkların mahkemeyi baskı altına alarak, tahliye talebinde bulunduklarını öne sürdü. 
     Bu sözler üzerine Başkan Ak, ''Kim baskı altına alınıyor '' diyerek tepki gösterdi. 
     Kellecioğlu, tutuklu sanıklar hakkında tahliye kararı verilmesinin toplumda infial yaratacağını görüşünü de sözlerine ekledi. 
     
     Duruşmada gerginlik 
     Bu arada sanık avukatlarının, Kellecioğlu'nun bu sözlerine ''Şov yapılıyor'' şeklindeki müdahalesi, salonda gerginlik yaşanmasına neden oldu. 
     Söze giren Murat Demirel de ''Efendim, bütün sanıkları asın kurtulun'' diye konuştu. 
     Sanıklar, ara karar için dışarı çıkarılırken, Murat Demirel, Mahkeme Heyeti'ne hitaben ''Geçen celse sıra size de gelir, demiştiniz'' şeklindeki sözleriyle diğer banka davalarında tahliye edilen eski banka sahiplerini hatırlattı. 
     
     Karar 
     Yaklaşık 1 saat aradan sonra kararı açıklayan Mahkeme Heyeti, sanıkların üzerine atılı suçun 4422 sayılı Çıkar Amaçlı Suç Örgütleriyle Mücadele Kanunu'nun kapsamında olmadığını, TCK'nın ''cürüm işlemek amacıyla çete oluşturmak'' suçunu düzenleyen 313. 
     maddesinin kapsamına girdiği gerekçesiyle ''görevsizlik'' kararı verdiğini açıkladı. Mahkeme bu nedenle dava dosyasının, görevli İstanbul Ağır Ceza Mahkemesi'ne gönderilmesini kararlaştırdı. Tutuklu sanıklardan Gökalp Baştürk ile Ali Süha Paya'nın da tahliyesine karar veren Mahkeme Heyeti, diğer tutuklu sanıklar Yahya Murat Demirel ile Şaban Ayhan Tatlıgil'in üzerlerine atılı suç, delil durumu ve dosya kapsamına göre tutukluluk hallerinin devamını öngördü. Mahkeme, gıyabi tutuklu sanıklar Ümit Öndeş ve Ömer Gülüştür'ün bu durumlarının devamına da hükmetti. 
     






</TEXT>
</DOC>
