<DOC>
<DOCNO> 67282 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/12/son/sonspo04.html </URL>
<DATE> 2002/02/12/ </DATE>
<TIME>  </TIME>
<AUTHOR>  </AUTHOR>
<HEADLINE>
11 eksikle çalışan Fenerbahçe'de sinirler gergin 
</HEADLINE>
<TEXT>

     Galatasaray ile oynanacak derbi maç öncesi Fenerbahçe'de sinirler gergin. 
     Sarı-lacivertlilerin bugün Samandıra Tesisleri'nde yaptıkları antrenmanda futbolcuların son derece stresli oldukları gözlenirken, Andersson ile kaleci Recep kavga etti. 
     Çift kale maçta bir hava topu sırasında Andersson'un dirseği kaleci Recep'in kafasına geldi. 
     Bunun üzerine Recep, Andersson'u itince İsveçli futbolcu da buna karşılık vererek Recep'in üzerine yürüdü. 
     Takım arkadaşlarının hemen araya girmesiyle gerginlik büyümeden önlenirken, teknik direktör Werner Lorant ise hemen çalışmayı keserek iki oyuncuyu yanına çağırdı ve uyararark sakin olmalarını istedi. 
     Alman teknik adam, iki futbolcunun barışmasının ardından idmanı yeniden devam ettirdi. 
     
     Simao'dan gol şov 

     Kondisyon çalışmasının ardından çift kale maç oynayan Fenerbahçe'de Simao, attığı goller ve etkili oyunuyla adeta şov yaptı. 
     Brezilyalı futbolcu, idman maçında tam 6 gol atarken, teknik direktör Lorant'ın da beğenisini kazandı. 
     Antrenman maçında Recep, Uche, Mert Meriç, Mirkoviç, Ali Akdeniz, Hakan, Simao, Lazetiç, Ceyhun ve Oktay'dan oluşan takım, Oğuz, Mustafa, Erhan, Tolga, Johnson, Yusuf, Ali Güneş, Ulaş, Oğuz Çetin ve Andersson'dan kurulu takımı, 16-6 yendi. 
     Bu arada Lorant, PAF takımda oynayan Tolga ve Ulaş'ı da bugünkü antrenmana aldı. 
     
     11 eksikle çalıştılar 

     Fenerbahçe, Galatasaray maçının hazırlıklarını 11 futbolcusundan yoksun olarak sürdürdü. 
     A Mill Futbol Takımı kampında bulunan Rüştü, Ogün, Fatih, Ümit, Abdullah, Ümit Milli Takım'da yer alan Serhat, ülke milli takımlarına giden Yugoslav Rapaiç, İsrailli Revivo, 19 yaş altı milli takımındaki Bilal ve Fahri ile hafif sakatlığı bulunan Serkan çalışmaya katılmadı. Öte yandan, teknik direktör Lorant, akşam yapılması gereken antrenmanı iptal etti. 
     Sarı-lacivertliler, yarın Samandıra Tesisleri'nde saat 11.00'de PAF takımıyla 30'ar dakikalık 3 devreden oluşan bir maç yaparak, Galatasaray derbi maçının hazırlıklarını sürdürecek. 
     






</TEXT>
</DOC>
