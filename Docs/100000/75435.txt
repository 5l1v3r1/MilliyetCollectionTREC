<DOC>
<DOCNO> 75435 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/30/spor/spo01.html </URL>
<DATE> 2002/03/30/ </DATE>
<TIME>  </TIME>
<AUTHOR>  </AUTHOR>
<HEADLINE>
KARTAL KARIŞTI 
</HEADLINE>
<TEXT>

Antalyaspor beraberliği taraftarları kızdırdı, Serdar Bilgili yönetimi maçtan sonra protesto gösterileriyle karşılaştı 
     SİYAH - Beyazlı ekibin Antalya karşısında puan kaybederek, şampiyonluk yarışında ağır bir yara alması bardağı taşırdı. İnönü Stadı’nda peş peşe kaybedilen puanların ardından tribünler karıştı, maçtan sonra Başkan Serdar Bilgili ve futbolcular protesto edildi. Oyunculara "sahtekar" suçlamasında bulunan taraftarlar, "Bilgili’ye oy atan eller kırılsın, Hasan Arat başkan" diye tempo tuttular. 
     ŞEREF Tribünü çıkışında bir taraftarın yönetimi sert bir şekilde eleştirmesi tansiyonu artırdı. Taraftarın "Bu seçime hangi yüzle giriyorsunuz" sözleri üzerine bir konrge üyesi, "Ne bağırıyorsun, yönetim mi çıksın sahaya" cevabını verdi. Tartışma büyürken, karşılıklı atışmayı araya girenler önledi. Yönetim uzun süre içerde beklerken, ortalık sakinleşince güvenlik önlemleri altında staddan çıktılar. 
     
Arat’tan son bomba Sabancı      SİYAH - Beyazlı kulüpte yarınki olağan kongre öncesi Mehmet Sabancı, Başkan adaylarından Hasan Arat’ı destekleyeceğini açıkladı. Arat ve Mehmet Kazancı ile birlikte basın toplantısı düzenleyen Fenerbahçe yöneticisi Zeynep Sabancı’nın eşi Mehmet Sabancı, "İşlerim nedeniyle yönetimde yer almayacağım. Ancak her türlü desteği Arat’a vereceğim" dedi. Sabancı’nın A.Ş.’nin başına geçeceği öğrenildi. 
     BİLGİLİ’NİN, "Seçim kitapçığında Atatürk’ün Gençliğe Hitabesi’ni koymalarının ne anlamı var. Seviyeyi iyice düşürdüler" sözlerine tepki gösteren Arat, "Bir başkanın Beşiktaş’ı bu hallere düşürmeye hakkı yok. Bence bu Bilgili’nin, hayatının en kötü açıklamasıdır" dedi. Akatlar Spor Salonu’ndaki tarihi kongre öncesi iki başkan adayı dünkü maçı kurmaylarıyla izleyerek, adeta gövde gösterisi yaptılar. 
     



 SPOR 






























</TEXT>
</DOC>
