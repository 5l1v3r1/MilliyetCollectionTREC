<DOC>
<DOCNO> 50248 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/02/son/sontur07.html </URL>
<DATE> 2001/11/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Varyag Çanakkale Boğazı'nda... 
</HEADLINE>
<TEXT>

     Çin Halk Cumhuriyeti'nin Ukrayna'dan satın aldığı donanımsız yüzer kütle Varyag'ın Çanakkale Boğazı'ndan geçişinin, normal koşullarda 10 saatte tamamlanacağı bildirildi. Türkiye Denizcilik İşletmeleri TDİ yetkilileri, Varyag'ın yapılan ön prova sonrasında Çanakkale Boğazı geçişine izin verildiğini belirttiler. 
     306.5 metre uzunluğundaki Varyag'ın Çanakkale Boğazı geçişinde, dün İstanbul geçişinde olduğu gibi 16 kılavuz kaptanın yanı sıra aktif rol alan 4 römorkör eşlik ediyor. 
     Yetkililer, saat 10.30'da Çanakkale Boğazı geçişine başlayan Varyag'ın, Gelibolu önlerine kadar saatte yaklaşık 3-4 deniz mili hız yapacağı, Gelibolu'yu geçtikten sonra hızını artırabileceği bildirdiler. 
     Öte yandan, dün İstanbul Boğazı'nı sorunsuz ve uygun deniz koşullarında açık havada geçen Varyag, Çanakkale Boğazı geçişini ise kapalı ve yağış beklenen bir havada gerçekleştirecek. 
     Yetkililer, Çanakkale Boğazı'nda hava koşullarının ağır olduğunu belirterek, Varyag'ın normal şartlarda boğazı yaklaşık 10 saatte geçmesinin beklendiğini, ancak, hava koşullarına göre geçiş saatinin uzayabileceğini kaydettiler. 
     






</TEXT>
</DOC>
