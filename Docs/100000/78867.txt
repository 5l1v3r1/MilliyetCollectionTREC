<DOC>
<DOCNO> 78867 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/17/son/sondun26.html </URL>
<DATE> 2002/04/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Greenpeace'den Dünya Kupası'nda nükleer terör uyarısı 
</HEADLINE>
<TEXT>

     Yeşil Barış Greenpeace örgütü, Japonya'dan İngiltere'ye Dünya Kupası sırasında yapılması planlanan nükleer yakıt naklinin, terörist saldırı hedefi olabileceği uyarısında bulundu. 
     Greenpeace, bir ay sürecek Dünya Kupası için yarım milyon kadar kişinin Japonya'ya gideceğini hatırlatarak, böyle bir zamanda nükleer yakıt naklinin ''sorumsuzluk'' olduğunu belirtti. 
     Örgütten yapılan açıklamada, nükleer yakıt nakli yapacakların, Japon yetkililerin güvenlik önceliğini Dünya Kupası'na verdiklerini göz önünde bulundurmaları gerektiği belirtildi. 
     Greenpeace'in plutonyum kampanyası araştırma müdürü Shaun Burnie, ''Bir kaza ya da terörist saldırı durumunda çok büyük miktarda nükleer maddenin çevreye yayılacağını ve bunun sonuçlarının insanlar için felaket olacağını'' söyledi. 
     Japon nükleer reaktörlerinde kullanılan nükleer yakıt atığı, yeniden işlenmek üzere düzenli olarak Avrupa'ya gönderiliyor. 
     





</TEXT>
</DOC>
