<DOC>
<DOCNO> 72361 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/13/son/soneko08.html </URL>
<DATE> 2002/03/13/ </DATE>
<TIME>  </TIME>
<AUTHOR>  </AUTHOR>
<HEADLINE>
2001, lokavtsız bir yıl olarak tarihe geçti 
</HEADLINE>
<TEXT>

     Ekonomik krizin derinleştiği 2001 yılı, binlerce insanın işsiz kalmasına, esnek çalışma modellerine tanık olunmasına rağmen çalışma barışının da korunduğu bir yıl oldu. 
     Çalışma ve Sosyal Güvenlik Bakanlığı verilerine göre, geçen yıl 66 işyerini kapsayan 35 grev uygulaması gerçekleştirildi. 9 bin 911 işçi greve çıkarken, 286 bin 15 iş günü kaybedildi. 
     Greve çıkılan işyerlerinden 52'si özel sektör şirketlerine ait bulunuyor. Özel sektörde yaşanan 31 greve 9 bin 174 işçi katılırken, 267 bin 398 iş günü kayboldu. 
     Geçen yıl toplam 35 grev uygulamasına karşın, lokavta gidilmemesi dikkat çekti. Bu durum, en son 1986 yılında yaşanmıştı. 
     Yıllar itibariyle azalan bir grafik izleyen lokavt uygulaması, 1987 yılında 112 düzeyinden 2000 yılında 2'ye kadar düştü. 
     Toplam 35 grev uygulaması da son 15 yılın, 1999'daki 34 sayısından sonraki en düşük ikinci düzeyini oluşturuyor. 
     
     1995'te 200 bin işçi grev yaptı 

     Çalışma hayatında 1984 yılından bu yana en fazla grev, 458 uygulama ile 1990 yılında görüldü. Toplam 166 bin 306 işçinin katıldığı grevlerde, 3 milyon 466 bin 550 ile iş günü yitirildi. 
     1995 yılında yaşanan 120 greve ise, 199 bin 867 işçi katıldı ve iş 
     gün kaybı sayısı 4 milyon 838 bin 241 olarak hesaplandı. 
     İşverenlerin greve karşı kullandıkları lokavt uygulaması ise en sık 1987'de kaydedildi. Toplam 10 bin 384 işçiyi kapsayan uygulamada, 484 bin 572 iş günü kaybedildi. 
     1991 yılındaki 25 lokavt uygulaması ise, daha fazla işçi ve iş 
     kaybını içerdi. Toplam 60 bin 936 işçi işini kaybetme tehlikesiyle karşı karşıya kaldığı 1991 yılında 1 milyon 188 bin 719 iş günü kaybı yaşandı. 
     






</TEXT>
</DOC>
