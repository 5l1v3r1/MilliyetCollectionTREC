<DOC>
<DOCNO> 58681 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/24/spor/aspo.html </URL>
<DATE> 2001/12/24/ </DATE>
<TIME>  </TIME>
<AUTHOR>  </AUTHOR>
<HEADLINE>
DÜDÜKLÜ NOEL BABA newline 3 - 3 
</HEADLINE>
<TEXT>

Hakem Selçuk Dereli, Sergen’i atmadı, bir de penaltı yarattı. Galatasaray soğuk terler döktüğü Yozgat’tan bir puanı kaptı, ama koltuğunu bıraktı 
     YOZGAT’TA önceki gün oynanması gereken, ancak kar yüzünden düne ertelenen karşılaşmada tam bir hakem skandalı yaşandı. Cim - Bom maça, Victoria’nın yaklaşık 25 metreden enfes golüyle başladı. Sumiola’nın golü skoru eşitledi, devreyi ilan etti. İkinci 45 dakikada herkes Galatasaray’dan gol beklerken, 48. dakikada Bülent Korkmaz’ın büyük hatasından yararlanan Hüseyin ağları havalandırdı, Yozgat’a umut aşıladı. 
     52. dakikada İsmail, topu Mondragon’un üzerinden aşırttı, skoru 3 - 1 yaptı. 81. dakika maçın dönüm noktası oldu. Sergen’in, Hüseyin’e kasıtlı tekmesini sadece sarı kartla cezalandıran hakem Selçuk Dereli devreye girdi. Hüseyin kenarda tedavi görürken, oyundan atılması gereken Sergen’in kafasıyla eşitlik geldi. 85. dakikada Dereli yine sahneye çıktı, yerdeki Selim’in topu eliyle oynadığı gerekçesiyle penaltıyı yarattı. Berkant’ın golü sonucu noktaladı. 
     
     Dakika dakika maç 
     5. DAKİKA Yozgatspor'un, sağ kanattan kullandığı köşe vuruşunda ceza sahası içindeki topa Cihat yükselerek, kafayı vurdu. Top üst direkten dışarı çıktı. 
     13. DAKİKA Bülent Akın'ın pasıyla topla buluşan Victoria, sol çaprazdan ceza alanına girmeden çok sert vurdu. Diallo'nun sağından top ağlarla buluştu 0-1. 
     44. DAKİKA İlhan'ın geliştirdiği atakta ceza alanında topla buluşan İsmail, pasını Sumiola'ya uzattı. Finlandiyalı golcü, yerden şık bir vuruşla Mondragon'u avladı 1-1. 
     48. DAKİKA Sağ kanattan sıfıra inen İsmail, ceza alanı içine ortasını yaptı. Galatasaray kalesi önünde oluşan karambolde meşin yuvarlak oyuna yeni giren Hüseyin'in önünde kaldı. Genç futbolcu, topu boş filelere gönderdi 1 - 2. 
     52. DAKİKA Cem'in ara pasıyla sol çarpazla kaleci Mondragon'la karşı karşıya kalan İsmail, aşırtma bir vuruşla topu ağlara gönderdi 1 - 3 
     72. DAKİKA Erhan Namlı'nın pasıyla bir anda kale önünde Diallo ile karşı karşıya kalan Ümit Karan'ın vuruşu kalecide kaldı. 
     79. DAKİKA Sergen, frikik atışını sert bir vuruşla kaleye gönderdi. Diallo, tam köşeye giden topu kornere çeldi, golü önledi. 
     81. DAKİKA Taç çizgisine yakın yerde ve topsuz pozisyonda Sergen, Hüseyin'e tabanıyla vurdu. Ortalık karıştı. Hakem sadece sarı kart gösterdi. 
     82. DAKİKA Berkant, oyuna girer girmez sağ kanattan korner direğinin dibinden ceza alanı içine güzel bir orta yaptı. Sergen, defansın arasından yükselip, kafayla ağları havalandırdı 2 - 3 
     85. DAKİKADA Yozgat ceza alanı içinde oluşan karambolde Selim yere düştü. Top, Sergen'le Selim'in arasında sıkışırken, hakem Selim'in eline çarptığı gerekçesiyle penaltı noktasını gösterdi. Berkant, skoru eşitledi 3 - 3 
     
     Nasıl oynadılar 
     MONDRAGON Nedendir bilinmez, bir gün öncesinden bile sinirli ve gergindi. İyi konsantre olamadı. 
     VEDAT Son derece disiplinsiz oynadı. Sürekli yerini kaybetti. Ne yaptığını kimse anlayamadı. 
     BÜLENT Bu kez hırsı da yetmedi. Savunmada çok hata yaptı, açık verdi. Kötü bir günündeydi. 
     CAPONE Sürekli kademe hatası yaptı. Rakibe boş alan yarattı. Bildiğimiz Capone değildi. 
     VİCTORİA Şık gol attı. İlk yarı mükemmeldi. İkinci devre oyundan yoruldu, ama ayakta kaldı. 
     K.BÜLENT Sahanın en kötüsüydü. Tek olumlu hareketi yoktu. 90 dakika nasıl oynadı, hayret. 
     ERGÜN Etkili değildi. Alıştığımız Ergün'ü izleyemedik. Savunmaya da forvete de yardım edemedi. 
     AYHAN Çok koştu ama, bu kez pas hataları da çok fazlasıydı. Kaybettiği toplar hep tehlike oldu. 
     SERGEN Ayakta kalan tek oyuncuydu. İyi mücadele etti, ama Hüseyin'e attığı tekme affedilmezdi. 
     MURAT Sahada hiçbir şey yapamadı. Pozisyona bile giremedi. Uyum dönemini bir türlü aşamadı. 
     SERKAN Boşuna forma giydi. Terlemedi. Takımın en kötülerindendi. Lucescu da, ona dayanamadı. 
     ÜMİT KARAN Serkan'dan daha iyi mücadele etti. Pozisyona girdi. Ancak mutlak iki gol kaçırdı. 
     ERHAN Sağ kanada hareketlilik getirdi. Çok etkiliydi. İyi oynadı, olumlu işler yaptı. 
     BERKANT Bir asist ve bir golle beraberliği getirdi. Olumlu sinyaller verdi. Penaltısı şıktı. 
     
     Notlar... 
     Diallo çıldırdı 
     YOZGAT’IN kalecisi Diallo, penaltı kararına isyan etti. Berkant’ın golünden sonra hakemle tartışan siyahi kaleci, karşılaşmadan sonra da İngilizce küfürler savurdu. Arkadaşları ve Rasim Kara, sakinleştirmeye çalışırlarken, tecrübeli kaleci bir ara yere yığıldı ve adeta sinir krizi geçirdi. Hakemi protesto eden futbolcularını yatıştıran Kara’nın da ağladığı gözlendi. 
     
     Federasyon tercihi 
     MAÇIN sıfırdan başlamasını kararlaştıran Federasyon, gerekçesini Müsabaka Talimatı’nın 19. maddesine dayandırdı. Bu madde "Müsabakanın zorlayıcı sebepler nedeniyle tamamlanamaması halinde, başka gün yarım kaldığı andaki şartlarla tamamlanmasına veya yeniden yapılmasına federasyon karar verir" diyor. 
     
     Yönetimden tepki 
     GALATASARAYLI yöneticiler, oyunlarını beğenmedikleri Vedat ve Bülent Akın’a büyük tepki gösterdiler. Yöneticiler, özellikle maç içinde Lucescu’ya el kol hareketleriyle cevap veren Vedat’a ateş püskürdüler. K.Bülent’in de uyarılacağı öğrenildi. 
     
     Gece mesaisi 
     KARIN temizlenmesi için 30 kişilik bir ekip sabaha kadar çalıştı. Şehir Stadı’nda kar bırakmayan görevlilerin bu çalışması Sarı - Kırmızılı futbolcuları şaşırttı. 
     
     İlker sakatlandı 
     ÖNCEKİ gün ilk on birde sahaya çıkan İlker, dünkü maçtan önce boynundan sakatlanınca kadrodan çıkarıldı. Yozgatlı futbolcunun yerine Rasim Kara İsmail’e şans verdi. Hüseyin de 17 kişilik kadroya dahil edildi. 
     
     Doğan Seyfi unutulmadı 
     YOZGATSPORLU futbolcular sahaya "Denizlispor başın sağolsun, acınızı paylaşıyoruz" pankartıyla çıktı. Önceki gün Doğan Seyfi için yapılan saygı duruşu dün tekrarlanmadı. 
     
     Nöbet tuttular 
     MAÇ için Kayseri ve Sivas’tan cuma günü şehre gelen takviye polis kuvvetleri geceyi Yozgat’ta geçirdi. 500 polis gece hem devriye gezdiler, hem de Galatasaray’ın kaldığı otelin önünde nöbet tuttular. 
     



 SPOR 























</TEXT>
</DOC>
