<DOC>
<DOCNO> 83329 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/10/son/sontur20.html </URL>
<DATE> 2002/05/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Çalışma ve Sosyal Güvenlik Bakanı da Derviş'i eleştirdi 
</HEADLINE>
<TEXT>

     Çalışma ve Sosyal Güvenlik Bakanı Yaşar Okuyan, seçim tartışmalarının öne çıkarılmasının ekonomik programın olumlu etkilerinin alınmaya başlandığı süreci olumsuz etkilemesinden endişe ettiğini söyledi. 
     Okuyan, Sağlık-İş Sendikası Genel Başkanı Mustafa Başoğlu'nu kabul ederek, iş güvencesiyle ilgili olarak bir süre görüştü. 
     Okuyan, daha sonra bir gazetecinin, Başbakan Bülent Ecevit'in göreviyle ilgili açıklamalarını hatırlatması üzerine, ''Sayın Başbakan'ın değerlendirmelerine yorum getirmek bana düşmez'' dedi. 
     Okuyan, seçim tartışmalarıyla ilgili olarak ise şunları söyledi 
     ''Ülkemizin maalesef bu konularda, çok partili rejime geçtikten bu yana siyasi kültürü negatif sonuç vermiştir. Seçimler bitmiştir, ertesi gün resmi sonuç ilan edilmeden erken seçim tartışmalarının yapıldığı tek ülke Türkiye'dir. Bu, büyük talihsizliktir. 
     İstikrarsızlığın da en önemli sebeplerinden biridir. 
     Şu anda hükümeti oluşturan üç partinin genel başkanları kamuoyuna deklarasyon yayınlamışlardır 'seçimler süresinde olacak' diye. Bu, onların kendi iradeleridir. O iradelerin arkasında güvenoyu sınırının üzerinde çoğunluğa sahiptir. Seçim bugün mü olacak, yarın mı olacak, seneye mi olacak tartışmalarını öne çıkarırsak, ekonomiyle ilgili aldığımız tedbirlerin daha yeni pozitif yansımaları başladığı bu sürece olumsuz katkı yapacağından endişe ediyorum. İstikrarın başlangıç noktası siyasi istikrardır. Tabii ki seçimler erken de yapılabilir ama bunu sürekli gündemde tutarsak bunun muhalefet partilerine de yarar sağlayacağını zannetmiyorum. Bence, meseleyi sürekli sıcak tutmak yerine sabırlı olmakta fayda var.'' Okuyan, Kemal Derviş'in, belirsizlik olduğu ve bunun seçim tarihinin belirlenmesiyle aşılabileceği yönündeki açıklamasının anımsatılmasına ''Sayın Derviş'in kendi değerlendirmeleri hükümeti bağlamaz. Hükümeti oluşturan, üç partinin genel başkanıdır'' karşılığını verdi. 
     





</TEXT>
</DOC>
