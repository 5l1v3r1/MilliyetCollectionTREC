<DOC>
<DOCNO> 51163 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/07/son/sontur28.html </URL>
<DATE> 2001/11/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Bostancı pazarındaki kapkaççı terörü 1 can aldı... 
</HEADLINE>
<TEXT>

     Kadıköy Bostancı'da, 2 kapkaççının polisten kaçmaya çalışırken otomobille Çarşamba Pazarı'na girmesi sonucu yaralanan 10 kişiden 1'i, kaldırıldığı hastanede öldü. 
     Musa Van ve Sedat Koyuncu adlı iki kapkaççı, 06 AT 032 plakalı otomobille polisten kaçarken Şemsettin Günaltay Caddesi'nden Emin Ali Paşa Caddesi'ne, buradan da Çarşamba Pazarı'na girdi. 
     Pazar tezgahları ve alışveriş yapan kalabalık arasından otomobille geçmeye çalışan kapkaççılar, pazarda büyük paniğe yol açtı. 
     Olay sırasında bazı tezgahlar yıkılırken, otomobilin çarpması ve panik yüzünden 10 kişi çeşitli yerlerinden yaralandı. 
     Kapkaççıların bulunduğu otomobil ise, Cami ile Kasadar Sokakların kesiştiği yerde polis ve pazarcılar tarafından kıstırıldı. Polis aracın lastiklerini ateş ederek patlatırken, pazarcılar ise duran otomobilin içindeki kapkaççılara tartıda kullandıkları demir ağırlıklar ve sandıklarla saldırdılar. 
     Pazarcıların elinden polis tarafından kurtarılan kapkaççılar, Haydarpaşa Numune Hastanesi'ne kaldırıldı. 
     Kapkaççıların otomobilinin çarpması ve pazarda yaşanan panik nedeniyle yaralanan Altun Gürkahraman 40 , Şaziye Ünal 51 ve kızı Nuray Ünal 25 ile Muradiye Tanju 50 Özel Central Hospital'a, Leyla Kaya 55 ve Meşarrat Turgay 60 SSK Göztepe Eğitim Hastanesi'ne, pazarcı Yasin Özyakışır 32 , Huriye Demirel 78 , Kamile Katırcıoğlu 50 ve kimliği henüz belirlenemeyen bir kadın, Haydarpaşa Numune Hastanesi'ne kaldırıldı. Ağır yaralı olan bu kadın, hastanede yapılan müdahaleye rağmen kurtarılamadı. 
     Bu arada olayın görgü tanıklarından pazarcı Halil Ayboğan, bir otomobilin pazara dalması sonucu insanların panikle sağa sola kaçıştığını anlatarak, aracın bazı insanlara çarparak ve tezgahları devirerek yoluna devam ettiğini bildirdi. 
     Pazardaki vatandaşlardan Elif Üçkardeş de, otomobilin önündeki taksiye çarparak pazara girdiğini ve bu sırada pazarda büyük bir kalabalık olduğunu ifade ederek, ''Pazar yeri bir anda cehenneme döndü. İnsanlar çığlık atarak sağa sola kaçmaya çalıştılar. Kaçamayan bazı kişilere araba çarptı, bazıları da yerlere düştü. Tam bir cehennemdi'' dedi. 
     Bazı vatandaşlar da, otomobilin pazara girdiği sırada polisin arkadan 7-8 el ateş ettiğini kaydettiler. 
     






</TEXT>
</DOC>
