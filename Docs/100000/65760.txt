<DOC>
<DOCNO> 65760 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/03/son/sontur38.html </URL>
<DATE> 2002/02/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Deprem bölgesinde okullar 5 gün süreyle tatil edildi 
</HEADLINE>
<TEXT>

     Milli Eğitim Bakanlığı MEB , Afyon merkez, Çobanlar, Çay, Sultandağı ve Bolvadin ilçeleri ile bunlara bağlı köy ve kasabalardaki ilk ve ortaöğretim okullarının 5 gün süreyle tatil edildiğini bildirdi. 
     MEB'ten yapılan yazılı açıklamada, bugün Afyon'da meydana gelen deprem felaketinden hemen sonra Bakanlığın inceleme çalışmalarına başladığı, Afyon ve ilçelerinin milli eğitim müdürleri ile temasa geçilerek gerekli önlemlerin alındığı kaydedildi. 
     Açıklamada, Afyon merkez, Çobanlar, Çay, Sultandağı ve Bolvadin ilçeleri ile bağlı köy ve kasabalarda bulunan ilk ve orta dereceli okulların 5 gün süreyle tatil edildiği belirtildi. 
     
     İlk bilgiler 
     Deprem bölgesinden gelen ilk bilgilere de yer verilen açıklamada şöyle denildi 
     ''Bakanlığımıza iletilen ilk bilgilere göre, Afyon Merkez Anadolu Öğretmen Lisesi pansiyon binasında hasar meydana gelmiş, burada barınan 174 öğrencimizin Afyon Fen Lisesi ve Milli Piyango Anadolu Lisesi pansiyon binalarına yerleştirilmesi için gerekli önlemler alınmıştır. 
     Yükseköğrenim Kredi ve Yurtlar Kurumu'na bağlı Bolvadin Öğrenci Yurdu binasında da bazı çatlakların meydana geldiği saptanmıştır. 
     Öğrenciler tatilde olduğu için şu anda yurt binasında barınan öğrenci bulunmamaktadır. Hasar tespitinin yapılması ve gerekli önlemlerin alınması konusunda çalışmalara başlanmıştır. 
     Deprem bölgesindeki bütün okul binalarında ve öğrenci yurtlarında teknik elemanlarca hasar tespiti için inceleme çalışmaları yapılmaktadır.'' 
     






</TEXT>
</DOC>
