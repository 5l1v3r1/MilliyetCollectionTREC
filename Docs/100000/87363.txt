<DOC>
<DOCNO> 87363 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/01/son/sondun01.html </URL>
<DATE> 2002/06/01/ </DATE>
<TIME>  </TIME>
<AUTHOR>  </AUTHOR>
<HEADLINE>
İnternette gezerken askeri sırları keşfetti... 
</HEADLINE>
<TEXT>

     Avusturya'daki bir gazete, 17 yaşındaki Avusturyalı bir internet kullanıcısının, internette gezerken girdiği sitelerden birinde, 24 Mayıs'ta ABD ve Rusya arasında imzalanan silahsızlanma anlaşmasının ayrıntılarını içeren Amerikan askeri sırlarına rastladığını yazdı. 
     Kronenzeitung gazetesinin haberine göre, Viyana'da yaşayan Robert adlı Avusturyalı, yeni askeri bilgilerle ilgili siteler aramak için internette gezmeye başladı. 
     Robert gazeteye yaptığı açıklamada, ''Bir anda ekranda ABD Savunma Bakanlığı'na ait, en üst düzey güvenlik derecesine sahip belgeler belirdi. Bu belgeler uydu ağları, gözetleme sistemleri ve nükleer füze hangarlarıyla ilgiliydi'' dedi. 
     Gazete, bu belgelerin ABD Başkanı George Bush ve Rusya Devlet Başkanı Vladimir Putin'in imzaladıkları silahsızlanma anlaşmasıyla ilgili olduğunu yazdı. 
     Robert, bu belgelerin bulunduğu siteye girmesinden kısa bir süre sonra, ABD Federal Soruşturma Bürosu'ndan FBI bir ajanın kendisine Washington'dan telefon ederek bu gizli belgelere nasıl ulaştığını sorduğunu anlattı. 
     Bu konuşmanın ardından Avusturya polisini aradığını ve internette karşılaştığı belgeler hakkında bilgi verdiğini belirten Robert, daha sonra 3 polisin evine gelerek kendisinde birçok soru sorduklarını kaydetti. 
     Putin ile Bush'un imzaladıkları anlaşma, her iki ülkenin elindeki nükleer başlıkların üçte iki oranında azaltılmasını öngörüyor. 
     





</TEXT>
</DOC>
