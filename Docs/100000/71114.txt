<DOC>
<DOCNO> 71114 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/06/son/sondun29.html </URL>
<DATE> 2002/03/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Irak savaşa hazırlanıyor 
</HEADLINE>
<TEXT>

     Irak'ın, ülkeye gıda maddesi nakliyesinde kullanılmak üzere ithal edilen kamyonları askeri kamyon haline dönüştürdüğü iddia edildi. 
     Wall Street Journal gazetesi, iddiayı ortaya atan Amerikan kaynaklarının, ellerinde bunu kanıtlayacak uydu fotoğrafları bulunduğunu, ABD'nin bu fotoğrafları bugün BM Güvenlik Konseyi üyelerine göstermesinin beklendiğini yazdı. 
     Amerikalıların bu girişimle, Irak'ın kamyon ithalatını engellemek istediği ifade ediliyor. 
     Körfez savaşından bu yana BM ambargosu altında bulunan Irak, petrol satarak sivil halkın ihtiyacı olan gıda maddelerini satın alıyor. Kamyonların da bu maddelerin nakliyesinde kullanılmak amacıyla ithal edildiği belirtildi. 
     Wall Street Journal'a bilgi veren bir kaynak, ''Kamyonlara makineli tüfek ve benzeri silahlar monte edilmişse bu Amerikalıların iddiasına fazla güçlendirmez. Ancak ABD, Irak'ın füze rampaları kurduğunu kanıtlayabilirse, Konsey üyeleri o zaman Irak'ın kitle imha silahı geliştirmeye devam ettiğine ikna olabilirler'' diye konuştu. 
     Kaynaklar, Bush yönetiminin bu girişiminin amacının, yarın New York'ta BM Genel Sekreteri Kofi Annan ile Irak Dışişleri Bakanı Naci Sabri arasında yapılacak görüşme öncesinde Konsey üyelerini etkilemek ve Iraklıları zor durumda bırakmak olduğunu öne sürdüler. 
     Annan-Sabri görüşmesinde Iraklıların, BM silah denetçilerinin yeniden Irak'a dönebilecekleri yolunda ilk sinyalleri vermeleri bekleniyor. BM silah denetçileri, Irak'ın elindeki kitle imha silahlarının tamamen tasfiye edilip edilmediğini belirleyip, Güvenlik Konseyi'ne rapor verecekler. 
     






</TEXT>
</DOC>
