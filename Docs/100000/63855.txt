<DOC>
<DOCNO> 63855 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/24/ekonomi/eko01.html </URL>
<DATE> 2002/01/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Beyanname kaldırılıyor 
</HEADLINE>
<TEXT>

Maliye Bakanı Oral, Emlak Vergisi’nde bu yıl beyanname zorunluluğu olmayacağını açıkladı. Oral, "Uygulama aynı, rayiç bedeli yine belediyeler tespit edecek" dedi 
     Maliye Bakanı Sümer Oral, emlak vergisinde yaptıkları düzenleme sonucunda vatandaşları beyanname verme külfetinden kurtaracaklarını söyledi. Mevcut prosedür içerisinde kanundaki uygulamanın beyanname vermeden devam edeceğini bildiren Oral, "Uygulamada herhangi bir değişiklik yok. Yine rayiç bedel olacak. Belediyeler yine onu tespit edecek" dedi. 
     Maliye Bakanlığı’nın takdirlerin belirlenmesinde bir inisiyatifi olmadığını ve alınan vergilerin Maliye’ye gelmediğini belirten Oral, NTV’de canlı yayında yaptığı açıklamada, "Bütün takdirlerin hepsi haksız demek mümkün değildir" dedi. Kendilerinin misyonlarının haksız uygulamaları gidermek olduğunu ifade eden Oral, 1999’da yaptıkları düzenlemeyle yeniden değerlendirme oranının yarısı kadar katsayı artışının da devam edeceğini söyledi. 
     
     Kanun teklifi 
     Aralarında İstanbul Milletvekili Masum Türker’in de bulunduğu 12 DSP milletvekili, Emlak Vergisi’nde bu yıl genel beyanın kaldırılması için TBMM’ye kanun değişikliği teklifi sundu. 
     Bu yıl için belirlenen asgari beyan değerlerinin hakkaniyet ve güncel ekonomik koşullara uygun olmadığı belirtilen teklifte, kanunda yapılacak değişiklikle Bakanlar Kurulu’nun beyan dönemini uzatma yetkisi tanınması istendi. Kanun teklifinde, "Bu durumda, günümüzde genel beyan dönemi nedeniyle ölçü aşılarak hazırlanmış olan asgari vergi değerlerinin kullanılmamasını sağlayacaktır" denildi. 
     Emlak Vergisi Kanunu’nun 23’üncü maddesinin 1’inci fıkrasının A bendinin "Bakanlar Kurulu bu süreyi dört yılda bir olan beyan dönemi iki katına kadar artırmaya veya bir yıla kadar indirmeye yetkilidir" şeklinde değiştirilmesi istendi. 
     Teklifte, beyanın ileri bir tarihe alınması halinde, matrahın bir önceki yılın matrahının aynı yıl için tespit edilen yeniden değerleme oranının yarısı nispetinde artırılması istendi. 
     DYP Bingöl Milletvekili Necati Yöndar da TBMM’ye sunduğu kanun teklifinde aynı değişiklik önerisinde bulundu. 
     



 EKONOMİ 






















</TEXT>
</DOC>
