<DOC>
<DOCNO> 95401 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/13/ekonomi/eko06a.html </URL>
<DATE> 2002/07/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Çağdaş bütçeye ilk adım 
</HEADLINE>
<TEXT>

Kamu Mali Yönetimi ve Mali Kontrol Taslağı, 1927’den bu yana kullanılan yasayı kaldırarak şeffaflığı ve hesap verilebilirliği sağlayacak 
     IMF’ye verilen taahhütler arasında olan ve Maliye Bakanlığı’nca hazırlanan Kamu Mali Yönetimi ve Mali Kontrol Kanun Taslağı ile "mali yönetimde şeffaflığın sağlanması, sağlıklı hesap verme, harcama sürecinde yetki - sorumluluk dengesinin yeniden kurulması" amaçlanıyor. 
     
     Taslak bakanlıklarda 
     Kamu mali yönetimi reformunun en önemli ayağı olan Kamu Mali Yönetim ve Kontrol Kanunu taslağı, görüşleri alınmak üzere ilgili bakanlıklara gönderildi. 
     Maliye’nin hazırladığı ve Bakanlar Kurulu’nda görüşüldükten sonra ağustos’ta Meclis’e sunulması öngörülen taslağın gerekçesinde, 1927’de çıkarılan Muhasebe - i Umumiye Kanunu’yla düzenlenen kamu yönetim sisteminin o tarihten bu yana değişmediği, ancak kamu maliyesi ve mali yönetim biçimlerinde değişimler olduğu vurgulandı. Hazırlanan taslakla, bütçe uygulama sürecinin etkinliğinin artırılması, etkin iç mali kontrol sisteminin oluşturulması ve bu surette çağdaş gelişmelere uygun bir kamu mali yönetim sisteminin" kurulması amaçlanıyor. 
     Bütçe hazırlama süreci öne alınarak, kamu idarelerinin bütçesi üzerinde daha ayrıntılı çalışmalar ve sağlıklı tahminler yapması hedeflenirken, hazırlanacak bütçelerde izleyen iki yılın bütçe tahminlerine de yer verilmek suretiyle kamu mali yönetimine çok yıllı bütçeleme sistemine geçiş imkanı getiriyor. 
     
     Sayıştay denetimi 
     Taslak kapsamında, Sayıştay’ın harcama öncesi vize ve tescil işlemleri de kaldırılacak. Ayrıca Sayıştay denetiminin kapsamı genişletiliyor, genel idareye dahil kamu idarelerinin tamamı Sayıştay denetimi kapsamına alınıyor. 
     
Belediye bütçesi de Meclis’e gelecek      Taslakla bütçe kapsamının genişletilmesi öngörülürken, genel bütçeli daireler ile katma bütçeli idarelerin yanı sıra bu idarelere bağlı döner sermaye ve fonlar ile bağımsız bütçeli kamu idarelerinin bütçelerinin bir arada, "Merkezi İdare Bütçe Kanunu" adı altında Meclis onayına sunulması öngörülüyor. 
     Merkezi İdare Bütçe Kanunu’nun yanı sıra yerel idareler ve sosyal güvenlik kurumlarının bütçe büyüklüklerinin de Meclis’in bilgisine sunulması hedefleniyor. 
     



 EKONOMİ 



























</TEXT>
</DOC>
