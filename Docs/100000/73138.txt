<DOC>
<DOCNO> 73138 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/17/son/sontur14.html </URL>
<DATE> 2002/03/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Kiraya vereceğim ama... ''Siyasetçi kefil kabul edilmez'' 
</HEADLINE>
<TEXT>

     Iğdır'da, işyerini kiraya vermek isteyen bir kişi, kira şartlarının bulunduğu ilginç bir listeyi dükkanına astı. Şartlar arasında, ''Siyasetçi kefil kabul edilmez'' dikkati çekti. 
     Atatürk Caddesi'nde işyerini kiraya vermek isteyen Coşkun Uluz, daha önceki kiracılarla birtakım sorunlar yaşadığı için, bu kez kira şartları hazırladı ve dükkanının astı. 
     İlginç isteklerin bulunduğu ''şartname''nin başında, ''kefil olarak siyasetçilerin kabul edilmeyeceği'' yer alıyor. 
     Kira şartlarının diğerleri de ''Özellikle psikyatristen sağlıklı olduğunuza dair bir rapor'', ''Cep telefonunuzun sürekli açık olup olmadığı'', ''hallederiz, kelimesini çok kullanıyor musunuz '' gibi isteklerden oluşuyor. 
     İşyeri sahibi Uluz, amacının kiracılarla bir daha sorun yaşamamak olduğunu belirterek, ''Daha önceki kiracılarımdan birisinin kefili siyasetçiydi. Ondan paramı alamadım. Bir diğeri de kira konusuna gelince sürekli hallederiz diyordu. Kiracılarım, işyerimi yanlış amaçlarla bile kullanmaya kalktılar. Ben artık bunları yaşamak ve duymak istemiyorum. Ama işyerimi de kiraya vermem lazım. Sorunu bu şekilde çözmeye karar verdim'' dedi. 
     Uluz, işyerine söz konusu listeyi astıktan sonra, talebin düştüğünü söyledi. 
     






</TEXT>
</DOC>
