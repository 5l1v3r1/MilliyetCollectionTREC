<DOC>
<DOCNO> 54766 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/29/son/sonspo22.html </URL>
<DATE> 2001/11/29/ </DATE>
<TIME>  </TIME>
<AUTHOR>  </AUTHOR>
<HEADLINE>
İtalyan basını Ümit Davala'yı göklere çıkardı "Bravo Ümit" 
</HEADLINE>
<TEXT>

     A.C Milan takımında oynayan Ümit Davala, İtalya Kupası'nda Perugia'ya karşı sergilediği oyunla beğeni topladı. 
     Geçen hafta sonu Parma deplasmanında kırmızı kart görerek oyundışında kalan Ümit, basın tarafından oldukça sert eleştirilmesine karşın, Perugia'daki oyunundan sonra ''Bravo Ümit'' yorumları yapıldı. 
     Corriere dello Sport gazetesi, Türk futbolcunun yaptığı ortalarla orta sahanın ''en iyisi'' olmaya layık görüldüğünü belirterek, ''Ancelotti, Ümit'e tam güven vermek istiyor'' dedi. 
     Gazete, Ümit'in kendisine çok güzel boşluklar yarattığını ve rakip hucüm oyuncularının Milan sahasına sızmalarını önlediğini yazdı. 
     La Gazzetta dello Sport gazetesi de ''çerçevelenecek bir ikinci yarı çıkardı'' dediği Ümit için, ''Birçok kez Perugia sahasının en dibine kadar yaptığı kroslarla rakip savunmayı dağıttı. Simone'yi de top yağmuruna tuttu'' yorumunu yaptı. 
     Ümit, İnter takımında oynayan diğer Türk temsilciler Emre ve Okan gibi oynadığı futbolla istikrar elde ederek, basından övgü almayı başardı. 
     İtalya Kupası'nda çeyrek finale çıkan Milan'ın rakibi Lazio olurken, ilk maç 12 Aralık'ta Lazio'nun sahasında oynanacak. Öte yandan Milan'da Fatih Terim'den sonra teknik direktörlük görevini üstlenen Carlo Ancelotti'nin bu zamana kadar başında bulunduğu 5 maçta takımının hiç gol yemnemiş olması da dikkatleri çekti. 
     






</TEXT>
</DOC>
