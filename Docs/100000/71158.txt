<DOC>
<DOCNO> 71158 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/06/son/sonspo16.html </URL>
<DATE> 2002/03/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Gökdeniz, Galatasaray'a transfer söylentilerini yalanladı 
</HEADLINE>
<TEXT>

     Trabzonspor, hafta sonunda deplasmanda Yimpaş Yozgatspor ile yapacağı lig maçının hazırlıklarını sürdürdü. 
     Teknik Direktör Hans Peter Briegel yönetiminde, Mehmet Ali Yılmaz Tesisleri'nde yapılan çalışmaya, sakatlıkları bulunan Bushaj, Somers ve Augustine katılmazken, hafif sakatlıkları bulunan Jarro ve Macit koşu yaptı. 
     Briegel, futbolculara şut çalışmasının ardından yarım alanda çift kale maç yaptırdı. 
     Alman teknik adamın hata yapan oyuncuları sert bir şekilde uyardığı gözlendi. 
     Trabzonspor, yarın basına kapalı olarak yapacağı çalışmanın ardından Yozgat'a hareket edecek. 
     
     GÖKDENİZ'İN GALATASARAY'A TRANSFERİ 
     Trabzonspor'un genç oyuncusu Gökdeniz Karadeniz, bazı basın organlarında Galatasaray'a transferine ilişkin çıkan haberlerin gerçeği yansıtmadığını söyledi. 
     Gökdeniz, gazetecilerle yaptığı sohbette, Galatasaray Kulübü'nden hiçbir kişiyle görüşmediğini belirterek, ''Galatasaray ile bir anlaşma yapmadım. Böyle bir şey yok. Ben delikanlıyım. Anlaşsam bunu da söylerim'' dedi 
     






</TEXT>
</DOC>
