<DOC>
<DOCNO> 80212 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/24/son/sontur23.html </URL>
<DATE> 2002/04/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Büyük ikramiye, satılmayan bilete çıktı 
</HEADLINE>
<TEXT>

     Milli Piyango İdaresi "23 Nisan özel çekilişinde" 1 trilyon liralık büyük ikramiye, satılamayan "441052" numaralı tam bilete isabet ederken, ikramiye İdare'ye kaldı. 
     Genel Müdür İlham Küsmenoğlu, özel çekilişlerde büyük ikramiyenin, satılan bilete çıkıncaya kadar çekilişin tekrarlanması işleminin, yalnızca yılbaşı özel çekilişi için uygulandığını vurguladı. Küsmenoğlu, bunun dışındaki çekilişlerde ikramiyenin, idareye kaldığını bildirdi. 
     Piyangoda, Sayısal Loto ve Şans Topu'ndan farklı bir uygulama olduğunu belirten genel müdür şunları söyledi 
     "Sayısal Loto ve Şans Topu on-line oyun olduğu için, ikramiyeyi satış hasılatına göre belirliyoruz. Diyoruz ki 'bunun yüzde 50'sini ikramiye olarak dağıtacağız'. Satış sonuçları da anında alındığından, ikramiye tutarı satış hasılatının yarısı olarak belirli oranlar dahilinde dağıtılıyor. 
     Ancak piyango, on-line oynatılmadığı için ikramiye planı önceden ilan ediliyor. Diyoruz ki 'biz şu çekilişte bir tane 600 milyar, bir tane 60 milyar vereceğiz. Özel çekilişlerde bir tane 1 trilyon, bir tane 100 milyar vereceğiz' diye aşağıya doğru iniyoruz." 
     
     Biletler elde kaldı 
     23 Nisan özel çekilişinde kesin olmamakla birlikte biletlerin "yüzde 66'sının" satılabildiğini vurgulayan Küsmenoğlu, büyük ikramiyenin satılamayan tam bilete isabet 
     ettiğini bildirdi. 
     
     Neden devretmiyor 
     Küsmenoğlu, piyango çekilişlerinde "büyük ikramiyenin satılamayan bilete isabet etmesi halinde, bu ikramiyenin neden bir sonraki çekilişe devretmediğine" ilişkin soruya karşılık, şöyle konuştu 
     "Satılmayan biletlere isabet eden ikramiyeler devretse, o zaman da idare, piyangodan hep zarar eder. Çünkü satış oranı yüzde 100 olduğunda, zaten ikramiye sahibini buluyor. Ama satış oranı yüzde 100 olmamasına karşın ikramiye bir sonraki çekilişe devrederse ya da yüzde 60 bilet satıp bütün ikramiyeleri öderseniz, o zaman bütün piyango idareleri zarar etmiş olur." 
     





</TEXT>
</DOC>
