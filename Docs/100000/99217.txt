<DOC>
<DOCNO> 99217 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/31/son/sontur31.html </URL>
<DATE> 2002/07/31/ </DATE>
<TIME>  </TIME>
<AUTHOR>  </AUTHOR>
<HEADLINE>
İdam cezasını sınırlandıran birinci madde kabul edildi 
</HEADLINE>
<TEXT>

     TBMM Adalet Komisyonu'nda, AB uyum yasa teklifinin ''savaş ve çok yakın savaş tehditi halleri'' dışında idam cezasının kaldırılmasını öngören birinci maddesi oy çokluğuyla kabul edildi. 
     Teklifin birinci maddesi üzerindeki görüşmeler sırasında, AK Parti Aksaray Milletvekili Ramazan Toprak maddenin teklif metninden çıkarılması yönünde bir önerge verdi. Önerge, 7 ''kabul'' oyuna karşılık 10 oyla reddedildi. Toplam 23 üyenin katıldığı oylamada DYP ve AK Parti'li üyeler ile MHP'li Orhan Bıçakçıoğlu ''kabul'' oyu kullandılar. 
     DYP ve MHP'li birer üyenin katılmadığı oylamada MHP'li 4 üye ise ''çekimser'' kaldı. 
     Daha sonra SP'li üyelerin Askeri Ceza Kanunu'ndaki savaş ve çok yakın savaş tehdidi halleri dışındaki idam cezasının kaldırılması yönünde bir önerge verdiler. Bu önerge de oy çokluğuyla reddedildi. 
     
     MADDENİN OYLANMASI 

     Teklifin birinci maddesi üzerindeki görüşmelerin tamamlanmasından sonra madde üzerindeki oylamaya geçildi. 
     Komisyonun 25 üyesinden 23'ünün katıldığı oylama sonunda idam cezasının sınırlanmasını öngören madde 9 ''ret'' oyuna karşılık 14 oyla kabul edildi. 
     Madde üzerindeki oylamada MHP, SP ve AK Parti'li üyeler ''ret'' oyu verirken DYP, DSP, YTP ve ANAP'lı üyeler ''kabul'' oyu kullandılar. Oylamaya AK Parti'li Yahya Akman ile DYP'li Mustafa Kemal Aykurt katılmadı. 
     
     İKİNCİ MADDE 

     Daha sonra, teklifin Türk Ceza Kanunu'nda bazı değişiklikler öngören ikinci maddesi de kabul edildi. Bu maddeye göre, Türklüğü, Cumhuriyeti, hükümeti, TBMM'yi, bakanlıkları, güvenlik güçlerini ve adliyeyi sadece eleştirmek maksadıyla yapılan yazılı, sözlü ve görüntülü yayınlar cezayı gerektirmeyecek. 
     İkinci madde ayrıca ''göçmen kaçakçılığının'' cezalandırılmasına ilişkin hükümler de ekleniyor ve bu suçlara ağır hapis ve para cezası öngörüyor. 
     
     ''O KİŞİ OLMASA İDAM KALKACAK'' 

     Adalet Bakanı Hikmet Sami Türk, idam cezasına ilişkin madde üzerindeki görüşmelerde yaptığı konuşmada, genel olarak bütün siyasi partilerin idam cezasının kaldırılmasını istediğini ifade ederek, ''tartışmaların bir kişi'' üzerinde odaklandığını kaydetti. Türk, ''Belki bu kişinin adı bu tartışmaları karartmaktadır. O kişi olmasa TBMM idam cazasını kolay kaldıracaktır'' dedi. 
     Türk, bugünkü koşullarda terör örgütü elebaşının İmralı'da kalmasında yarar olduğunu belirterek, şunları kaydetti 
     ''Orası askeri bakımdan yasak bölgedir. Güvenlik gerekçeleri, O'nun orada tutulmasını zorunlu kılmaktadır. Başka bir neden yoktur. GÜvenlik gerekçesinin üzerinde iyi düşünün.'' 
     





</TEXT>
</DOC>
