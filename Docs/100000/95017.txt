<DOC>
<DOCNO> 95017 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/11/siyaset/siy07.html </URL>
<DATE> 2002/07/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan 6 Kasım AB’yi engeller 
</HEADLINE>
<TEXT>

     Ulaş ÖZDEMİR Trabzon DHA 

     AKP Genel Başkanı Recep Tayyip Erdoğan, MHP lideri Devlet Bahçeli’nin 3 Kasım çağrısının Türkiye’nin Avrupa Birliği AB müzakerelerinde tarih almasını engellemeye yönelik olduğunu söyledi. Trabzon’da bulunan Edoğan, kasımda yapılacak seçime karşı çıkmadıklarını söyledi. Bahçeli’nin AKP’ye yönelik "Neden 6 Ekim deniliyor da 21 Ekim denilmiyor" sorusunu yanıtlayan Erdoğan, şunları söyledi "Ben bu ifadeyle Bahçeli’nin, Anayasa Mahkemesi’nin 13 Ekim’le ilgili kararını ifade ettiğini zannediyorum. Çünkü Mahkeme’nin benim kurucu üye olamayacağım yönünde verdiği süre 13 Ekim’de doluyor. Ama benim böyle bir derdim yok. Bahçeli’nin 3 Kasım’ı istemesinin amacı, Türkiye’nin AB müzakereleri noktasında tarih almasını engellemek içindir." 
     
     10 Soru 10 Cevap 
Tayyip’in işi zor      ERSAN ATAR Ankara 

Tayyip neden ceza aldı, sonuçları ne oldu 
     - Erdoğan, TCK’nın 312. maddesine göre 10 ay hapis cezasına çarptırıldı. Bu mahkumiyet, Erdoğan’ın milletvekili seçilme yeterliliğini ortadan kaldırdı. 
     
AKP, neden 19 Ekim öncesinde bir seçim istedi 
     - Anayasa Mahkemesi’nin, milletvekili seçilme yeterliliğini kaybeden Erdoğan’ın parti kurucusu olamayacağı yönündeki kararı 19 Ekim’de yürürlüğe girecek. Erdoğan, 6 Ekim’de yapılacak bir seçimde aday olabileği tezini öne sürmeyi planladı. 
     
19 Ekim’den sonra seçim olursa ne olur 
     - Karar yürürlüğe girmiş olacağından, seçilme yeterliliği için öne süreceği bu iddiadan yoksun kalır. 
     
Seçime 19 Ekim’den önce gidilirse Erdoğan milletvekili olabilecek mi 
     - Zor. Erdoğan için sorun, mahkeme kararının yürürlük tarihi değil, içeriği. 
     
Anayasa Mahkemesi’nin kararı neden önemli 
     - Erdoğan’ın milletvekili adaylığı kararını YSK verecek. YSK, Anayasa Mahkemesi’nin gerekçelerini de göz önünde bulunduracak. 
     
Anayasa Mahkemesi kararları YSK’yı etkiliyor mu 
     - Evet. YSK, 1999 seçimlerinde Anayasa Mahkemesi’nin, Necmettin Erbakan ve Şevket Kazan için verdiği 5 yıllık siyaset yasağını gerekçe göstererek Erbakan ve Kazan’ın başvurusunu reddetti. 
     
YSK 312. madde değişikliğini dikkate alır mı, kararına itiraz edilir mi 
     - YSK, Erdoğan mahkum edildikten sonra yapılan 312. madde değişikliğini dikkate alabilir. YSK kararlarına itiraz edilemez. 
     
Erdoğan engelleri aşarak seçilirse ne olur 
     - Meclis kararı olmadan Erdoğan’ın milletvekilliği düşemez. 
     
6 Ekim’de yapılacak seçim AKP için neden önemli 
     - Anayasa Mahkemesi kararı 19 Ekim’de yürürlüğe gireceğinden, Yargıtay Başsavcılığı bu tarihten önce bir dava açamayacak. AKP, kapatılma tehdidinden uzak bir şekilde seçime gidecek. 
     
Erdoğan’ın "siyasi yasak" sorununda başka bir dönemeç var mı 
     - Evet. Ömür boyu seçilme yasağı kapsamında bulunan Erdoğan, mennu yasak haklarının iadesi için Mart 2003’de başvuru yapacak. Mahkeme, 3 yılda "iyi halli" olduğuna karar verirse haklarını iade edebilecek. 
     



 SİYASET 
























</TEXT>
</DOC>
