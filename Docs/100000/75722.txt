<DOC>
<DOCNO> 75722 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/01/siyaset/siy01.html </URL>
<DATE> 2002/04/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Telekulak’ vekiller 
</HEADLINE>
<TEXT>

İnsan Hakları Komisyonu üyesi iki milletvekili bilgi almak için gittikleri İstihbarat Daire Başkanlığı’nda kulaklıkları takıp canlı canlı telefon dinledi 
     TOLGA ŞARDAN Ankara 

     Telefon dinlemeleri ile ilgili MİT ve Emniyet Genel Müdürlüğü’nde incelemeler yapan TBMM İnsan Hakları Komisyonu’nun iki üyesi, DSP’li Orhan Ocak ve MHP’li Ahmet Aydın, bir ilk gerçekleştirerek kulaklıkları takıp telefon dinledi. Emniyet İstihbarat Daire Başkanlığı’na giden milletvekillerine Daire Başkanı Sabri Uzun istihbarat ve telefon dinlemeleri konusunda bilgi verdi. 
     
     Mahkeme kararı istediler 
     Teknik Şube’ye gelen milletvekilleri İstihbarat Dairesi içinde özel giriş çıkış yapılan birime gelerek burada bilgisayar başında telefon dinlemesi yapan memurların çalışmalarını izledi. Ocak ve Aydın, Uzun’un teklifi üzerine bilgisayar başına oturup dinleme kulaklarını taktı ve mahkeme kararı ile iki kişi arasındaki telefon görüşmesini "canlı" olarak dinledi. Dinleme işlemi 10 dakika kadar sürerken Uzun dinledikleri telefonların mahkeme kararlarını görmek isteyen milletvekillerine numaralara ait mahkeme kararlarını gösterdi. 
     
     Görev yetkisi gerek 
     Uzun, milletvekillerinden kendilerine görev yetkisi verecek yeni bir yasa çıkarılmasında TBMM’nin yardımcı olmasını istedi. Acil gelişen olaylarda telefon dinleme konusunda mahkemelerin geciken kararları nedeniyle operasyonlarda sıkıntı yaşandığına dikkat çeken Uzun bu konuda, İstanbul Kadıköy’de yaşanan banka soygununu örnek olarak gösterdi. Uzun, saptanan telefonların dinlenmesi için mahkemenin başvuruya soygundan ancak 13 saat sonra onay verdiğini vurguladı. 
     



 SİYASET 











</TEXT>
</DOC>
