<DOC>
<DOCNO> 52707 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/17/ekonomi/eko13.html </URL>
<DATE> 2001/11/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Fon’da yalnız bir banka kalacak 
</HEADLINE>
<TEXT>

Akçakoca, Fon bankalarının yıl sonuna kadar satılacağını, birinin ise Aktif Yönetim Şirketi’nin çekirdeği olarak tutulabileceğini belirtti 
     Bankacılık Düzenleme ve Denetleme Kurulu BDDK Başkanı Engin Akçakoca, Tasarruf Mevduatı Sigorta Fonu TMSF bünyesindeki bankaların mevduatlarının özel bankalara satışı için beş ihale yapacaklarını söyledi. 
     Akçakoca’nın verdiği bilgilere göre, devredilemeyen kısım ise Ziraat Bankası’na aktarılacak. Fon bünyesindeki bankaların yıl sonuna kadar tamamı elden çıkarılmış olacak. 
     
Aktif yönetim için çekirdek      Bu bankalardan sadece birisi, kurulması düşünülen aktif yönetim şirketinin işlevlerini görmesi için tutulacak. Akçakoca, şirketlerin mali sektöre olan borçlarının yeniden yapılandırılması için yasa taslağı çalışmalarının da tamamlandığını bildirdi. 
     Yıl sonuna kadar TMSF’deki bankaların tümünü elden çıkarma planının gerçekleştirilebilir bir plan olduğunu kaydeden Akçakoca, "Elden çıkarma satış, birleştirme ya da tasfiye şeklinde olacak" dedi. Akçakoca, Fon’daki bankalardan küçük çapta olanlarından birini tutabileceklerini belirterek, "Bu ay sonuna kadar ya da aralık ayının ilk haftalarında karar vereceğiz. Bu bankalardan küçük çapta olanlarından birisini, gelecekte aktif yönetim şirketine çekirdek olsun diye tutabiliriz" şeklinde konuştu. 
     
Gönüllü yaklaşım’      İstanbul Yaklaşımı’nın tamamen gönüllülük esasına dayanan bir sistem olduğuna işaret eden Akçakoca, "Bankalar, kendi aralarında anlaşacaklar ki, kredi verdikleri reel sektör firmalarından yaşayabilecek olanların kredilerinin vadelerini uzatmak, teminatlarını farklılaştırmak, faiz oranlarını değiştirmek, tekrar kredi vermek gibi yollarla reel sektöre katkıda bulunacaklar" dedi. 
     
     
     



 EKONOMİ 




















</TEXT>
</DOC>
