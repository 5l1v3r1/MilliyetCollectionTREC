<DOC>
<DOCNO> 68899 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/22/dunya/dun01.html </URL>
<DATE> 2002/02/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Adaylar er meydanına indi 
</HEADLINE>
<TEXT>

Fransa’da cumhurbaşkanlığı seçimleri yaklaşırken, yarış da kızıştı. Adaylar arasında Cumhuriyetçi Chevenment’dan Troçkist bir postacıya kadar ilginç yüzler var 
     MiNE G.KIRIKKANAT Paris 

     Fransa cumhurbaşkanı Jacques Chirac’ın yeniden aday olacağı ve halen başbakan Lionel Jospin’in de Sosyalist Parti’den adaylığını dün açıkladığı cumhurbaşkanlığı seçimlerinin birinci turu, 22 Nisan’da yapılacak. Kesin sonucun 5 Mayıs’taki ikinci turda alınacağı seçimlerde, çekişmenin Chirac ile Jospin arasında geçeceği sanılırken, Sosyalist Parti içindeki "Yurttaşlar Hareketi" hizibinin lideri olarak adaylığını koyan eski başbakan ve savunma bakanı Jean Pierre Chevenement’ın kamuoyu yoklamalarında yüzde 15’lere varan skoru "baba" adayların başını ağrıttığı gibi, sürpriz bir çıkış yaparak seçimleri kazanması, "imkansız olmayan" ihtimal olarak değerlendiriliyor. 
     Türkiye’ye sempatisiyle tanınan ve birkaç kelime de Türkçe konuşan Jean Pierre Chevenement, kamuoyu nezdinde "Cumhuriyet’le demokrasi arasında tercih yapmak gerekirse cumhuriyeti seçerim," sözleriyle ifade ettiği tavizsiz laik tavrı, merkezi devletçilik, Amerikan karşıtlığı ve AB’nin federatif anlayışına muhalif olmakla puan topluyor. Körfez Savaşı sırasında, ABD’nin yanında Irak’a karşı savaşmak kararı alan Mitterrand’ı protesto etmek üzere savunma bakanlığından istifa eden Chevenement, son olarak Başbakan Jospin’in Korsika’ya özerklik tanıyan yasa tasarısını kabullenmeyerek içişleri bakanlığından ayrılmıştı. 
     İkinci turda eleneceklerini bilerek katılanlar dahil, Fransa cumhurbaşkanlığı seçimlerine, hayli renkli 19 aday katılıyor. Ermeni Yasasının mimarlarından, milletvekili Noel Mamere, Yeşiller Partisi’nin adayı. Robert Hue, Komünist Parti’den adaylığını koyarken, aşırı sağ Ulusal Cephe adayı Jean Marie Le Pen, dördüncü kez cumhurbaşkanlığı seçimlerine katılıyor. 
     Troçkistlerin adayı, ilk kez bir postacı. Gündüzleri mektup d ağıtıp geceleri seçim kampanyası yapan 27 yaşındaki Olivier Besancenot, resmen adaylık için gerekli 500 bölge temsilcisinin imzasını topladı. Genç ve yakışıklı Troçkist, Fransız televizyonlarının gözdesi. 
     



 DÜNYA 













</TEXT>
</DOC>
