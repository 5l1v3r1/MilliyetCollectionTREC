<DOC>
<DOCNO> 74907 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/27/son/soneko08.html </URL>
<DATE> 2002/03/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Derviş'ten kar açıklayan THY'ye tebrik mesajı... 
</HEADLINE>
<TEXT>

     Devlet Bakanı Kemal Derviş, 2001 yılını 8.1 trilyon lira net karla kapatan Türk Hava Yolları'nın Yönetim Kurulu Başkanı Cem Kozlu ile Genel Müdür Yusuf Bolayırlı'ya birer mesaj göndererek kutladı. 
     Bakan Derviş mesajında, tüm dünyada ülkeler ve işletmeler için oldukça olumsuz koşullar içeren 2001 yılında, THY'nin gösterdiği başarıdan dolayı, Kozlu ve Bolayırlı ile tüm THY çalışanlarını kutladığını ifade etti. 
     THY'nin hem Türk hem de uluslararası kamuoyuna yansıyan başarısının, Türkiye'ye olan güvenin tazelenmesine ve ekonominin yeniden düze çıkması sürecinde beklentilerin daha da olumlu etkilenmesine katkı sağlayacağını belirten Bakan Derviş, şunları kaydetti 
     ''THY'nin başarısı, bir kamu kuruluşunun her türlü siyasi yönlendirmenin dışında kalarak, sadece ekonomik kriterler doğrultusunda etkin ve iyi yönetimine de bir örnek oluşturmuştur. 
     THY'nin başarısında, şüphesiz kurum içindeki dayanışma ve çalışanlarının özverili bir şekilde kurumlarına sahip çıkmaları da önemli katkı sağlamıştır.'' Bakan Derviş, THY'nin başarısının aynı zamanda, uygulanmakta olan ekonomik progamın en önemli unsurlarından olan yapısal reformların, uygulamadaki başarılı sonuçları açısından somut bir örnek haline geldiğini vurgularken, ''sizi ve tüm THY çalşanlarını kutlar, başarılarınızın devamını dilerim'' dedi. 
     






</TEXT>
</DOC>
