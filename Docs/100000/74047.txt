<DOC>
<DOCNO> 74047 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/22/son/sonspo17.html </URL>
<DATE> 2002/03/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Hasan Arat "Seçilirsek en az üç yıldız oyuncu gelecek" 
</HEADLINE>
<TEXT>

     Beşiktaş Kulübü başkanlığına adaylığını açıklayan Hasan Arat, kulubün 2 yıl boyunca iyi yönetilmediğini öne sürdü. 
     Hasan Arat, Bandırma Beşiktaşlılar Derneği'nce düzenlenen toplantıda, 2 yıldan beri yapıcı bir muhalefet anlayışı içinde hareket ettiklerini, herhangi bir başarısızlık karşısında, takımı kamuoyu önünde yıpratmadıklarını söyledi. 
     Seçim yarışına girmelerinin nedenini anlatmak için 81 il ve çok sayıda ilçeyi gezdiğini ve projelerini anlattığını kaydeden Arat, şöyle konuştu 
     ''Neden bu yarışa girdik Çünkü, Beşiktaş 2 yıl boyunca iyi yönetilmedi. Ben Türkiye'yi dolaşıyorum. Beşiktaş Türkiye'nin kendisidir. Biz 100. yılda Avrupalı Beşiktaş ile 100 bin çocuğa 100 bin forma kampanyası başlattık. 1 Nisan'dan itibaren bu kampanyaya start verilecek. Türkiye'yi Beşiktaş TIR'ıyla dolaşacağız. 
     Beşiktaşlılarla sohbet toplantıları düzenleyeceğiz. Her şehirde bir yöneticimiz, o yörenin Beşiktaş'ı sevenleriyle birarada olacak. 
     Altyapı ekipleri kuracağız. 2 yıldır maalesef bir tane altyapıdan oyuncumuz takıma alınmadı. Oysa Beşiktaş altyapısıyla ünlüdür.'' Beşiktaş'ın yanlış bir transfer politikası izlediğini de savunan Arat, ''Biz Nihat'ı satmayın dediğimizde bizi anlamadılar. Takımın mali durumu madem çok iyiydi, şampiyonluğa giderken Nihat'ı satmaya kimin hakkı vardı Dernekler bundan sonra seçim politikalarının yapıldığı yerler olmaktan çıkıp, futbolcu, basketbolcu, voleybolcu fabrikası haline gelecek'' diye konuştu. 
     Arat, taraftarın futbol takımımının Türkiye ve Avrupa'da büyük başarılara imza atmasını beklediğini kaydederek, ''Çok büyük bir özlem birikmiş. Seçilirsek, takıma takviye olarak en az 3 yıldız futbolcu transfer edeceğiz'' dedi. 
     Arat, Beşiktaş Kulübü kongre üyelerine de takıma sahip çıkmaları ve 31 Mart'taki kongreye katılmaları çağrısında bulundu. 
     Bandırma Beşiktaşlılar Derneği Başkanı Recep Köroğlu da Hasan Arat'ın, Bandırma Gübre Fabrikaları A.Ş. Genel Müdürü Kemal Gencer'e listesinde yer vermesinin, kendileri açısından son derece önemli olduğunu dile getirdi. 
     






</TEXT>
</DOC>
