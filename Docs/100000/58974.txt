<DOC>
<DOCNO> 58974 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/25/son/sontur16.html </URL>
<DATE> 2001/12/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Doğumgünü partisi karakolda bitti 
</HEADLINE>
<TEXT>

     Kırıkkale'de, doğum günü partisinde kurusıkı tabanca ile havaya ateş açınca gözaltına alınan 4 üniversite öğrencisi, çıkarıldıkları mahkemece serbest bırakıldılar. 
     Alınan bilgiye göre, Kırıkkale Üniversitesi Meslek Yüksekokulu öğrencileri Ömer Ulusoy, Serkan Genç, Şakir Toy ve Mahmut Karabatan, beraber kaldıkları Yenidoğan Mahallesi'nde teras kattaki evlerine, okul arkadaşlarını da çağırarak doğum günü partisi düzenlediler. 
     Bu arada, gece evden havaya ateş açılması üzerine olay yerine gelen polis ekipleri, evde bir adet kurusıkı tabanca buldular. Alkollü oldukları bildirilen ve tabanca ile ateş açtıklarını itiraf eden Ömer Ulusoy, Serkan Genç, Şakir Toy ve Mahmut Karabatan, Merkez Karakolu'na götürüldü. 
     Karakolda sabahlayan 4 genç, Kırıkkale Sulh Ceza Hakimliği'nce ifadeleri alındıktan sonra bugün serbest bırakıldı. Faturasız olduğu bildirilen kurusıkı tabancaya ise el kondu. 
     






</TEXT>
</DOC>
