<DOC>
<DOCNO> 56301 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/09/son/sondun04.html </URL>
<DATE> 2001/12/09/ </DATE>
<TIME>  </TIME>
<AUTHOR>  </AUTHOR>
<HEADLINE>
İsrail'de yine intihar saldırısı... 
</HEADLINE>
<TEXT>

     İsrail'in Hayfa kentinde bu sabah intihar saldırısı düzenlendi. Patlamada yaklaşık 10 kişi yaralandı. İntihar saldırısını düzenleyen Filistinli militanın polis tarafından öldürüldüğü bildirildi. 
     Polisten öğrenildiğine göre, üzerindeki bombayı bir otobüs durağı yakınlarında patlatan Filistinli ''kamikaze'' yaralı olarak kurtuldu, ancak olay bölgesindeki iki polis memuru tarafından vurularak öldürüldü. 
     Patlamanın meydana geldiği otobüs durağını, pazarları askerler kışlalarına dönmek için kullanıyorlar. 
     Güvenlik yetkililerine göre, bir polis memuru, Filistinli eylemcinin hareketlerinden şüphelendi. Eylemci, fark edildiğini anlayınca bombayı muhtemelen eylem yapmayı planladığı yere ulaşamadan patlattı. 
     Hayfa'da geçen pazar düzenlenen intihar saldırısında ise 15 kişi ölmüş, İsrail bunun üzerine Batı Şeria ve Gazze'de Filistin hedeflerini vurmuştu. 
     






</TEXT>
</DOC>
