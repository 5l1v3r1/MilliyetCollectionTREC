<DOC>
<DOCNO> 94114 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/06/son/soneko08.html </URL>
<DATE> 2002/07/06/ </DATE>
<TIME>  </TIME>
<AUTHOR>  </AUTHOR>
<HEADLINE>
TOBB Başkanı "Krizden çıkışın yolu üretim ve ihracat" 
</HEADLINE>
<TEXT>

     Türkiye Odalar ve Borsalar Birliği TOBB Başkanı Rifat Hisarcıklıoğlu, ''Türkiye'de Doğu ile Batı arasında hem ekonomi, hem de sosyal yönden çok büyük farklılıklar bulunmaktadır'' dedi. 
     Hisarcıklıoğlu, ''Doğuda Dış Ticaret ve Sınır Kapıları'' konulu panelde yaptığı konuşmada, bölgenin kalkınması için ekonomik OHAL'ın ilan edilmesi gerektiğini bildirdi. Doğu Anadolu Bölgesi'nde kamu yatırımları içinde payının yüzde 7 seviyesinde olduğu ifade ederken, son 10 yıldaki teşvik belgeli yatırımlardaki payının yüzde 2 olduğunu kaydetti. 
     Doğu Anadolu Bölgesi'nde yer alan kayıtlı işsiz oranın yüzde 15 ile Türkiye ortalamasının üzerinde olduğuna dikkat çeken Hisarcıklıoğlu, Doğu Anadolu Bölgesi'nin başlıca sorununun hızlı nüfus artışı, göç ve buna bağlı hızlı kentleşme altyapı eksikliği, girişimcilik ve sermaye yetersizliği, nitelikli işgücü bulunmaması ile iklim ve coğrafi şartların olumsuzluluğu olarak sıraladı. 
     Bölgesel kalkınmada temel çıkış noktasının bölgeler arası gelişmişlik farklarını ortadan kaldırmak olması gerektiğine işaret eden Hisarcıklıoğlu, Türkiye'de Doğu ile Batı arasında hem ekonomik, hem sosyal yönden çok büyük farklılıklar bulunduğunu söyledi. 
     Hisarcıklıoğlu, Türkiye'nin sürdürülebilir ve istikrarlı bir büyüme temposuna kavuşmasına destek sağlamak için bölgesel kalkınma modelinden yararlanılabileceğini belirtirken, bu modelde piyasa ekonomisi dinamiklerini teşvik etmek rekabeti geliştirmek ve ekonomik büyümeyi uyarmanın yer aldığını söyledi. 
     TOBB Başkanı Hisarcıklıoğlu, bölgesel kalkınma politikalarını uygularken, dikkat edilmesi gereken temel hususun, ülke içi rekabetin bozulmaması olduğunu vurgularken, şöyle devam etti 
     ''Uygulanacak bölgesel kalkınma planlarda, nüfus artışı, göç, eğitim, sağlık ve sosyal güvenlik gibi sosyal ağırlıklı konulara da dikkat edilmesi zaruridir. Sosyal altyapının sağlaması çabası ile eş zamanlı şekilde sınır ticareti ve girişimcilik ruhunun geliştirilmesi gibi ekonomik kriterleri de sağlamak gerekmektedir.'' 
     
     SINIR TİCARETİNDEKİ SORUNLAR 
     Hisarcıklıoğlu, konuşmasında sınır ticaretinde yaşanan sorunlara da değinirken, sınır ticareti mevzuatının esnetildiğini ve sınırı olmayan illerin bile bu kapsama girmeye başladığını söyledi. 
     Türkiye'de sınır ticaretinin boyutlarının sınır illerini aştığını ve gerçekten gerekli olduğu illerde bu uygulamanın etkinliği ve buna bağlı olarak yaratacağı katma değerin azaldığını hatırlattı. 
     Yaşanan suiistimaller nedeniyle sınır ticaretinin kamuoyunda yanlış algılandığını ifade eden Hisarcıklıoğlu, ''suiistimallerin engellenmesi ile yanlış anlamaların önüne geçilmesi gereklidir. Bunun için hem bölge halkı, hem de hükümet duyarlı davranmalıdır'' dedi. 
     
     KRİZDEN ÇIKIŞ VE İHRACAT 
     TOBB Başkanı Hisarcıklıoğlu, yerel ve milli bazda kalkınma stratejilerinin Türkiye'nin öncelikli motivasyonlarından birisi olması gerektiğini de kaydetti. 
     Hisarcıklıoğlu, bölgede en önemli sorunun düşük gelir ile katma değer yaratmama ve yüksek işsizlik olduğunu bir kez daha vurgularken istihdam için vergi muafiyeti getirilmesinin faydalı olabileceğini bildirdi. 
     Rifat Hisarcıklıoğlu, piyasaların büyük ölçüde daraldığı bir ortamda sınır ticareti ile ticaretin artırılmasının özelikle Doğu Anadolu için bir çıkış yolu olacağını bildirdi. 
     TOBB Başkanı Hisarcıkloğlu, bölgenin karşı karşıya olduğu ekonomik sorunların Türkiye'nin genelinde yaşandığını belirtirken içinde bulunulan ekonomik krizden çıkılmasının üretken sektörlerin sorunlarının çözülmesine ve sektörlerin desteklenmesine bağlı olduğunu söyledi. Hisarcıklıoğlu, ''Türkiye'de bütün kesimler, işçi, işveren, tüccar, çiftçi ve esnaf, üretimi, ihracatı geliştirmenin, fakirlikten ve krizden kurtulmanın temel olduğunu kabul etmektir. 
     Hükümet bunu görmeli.'' 
     





</TEXT>
</DOC>
