<DOC>
<DOCNO> 68222 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/18/spor/ygokce.html </URL>
<DATE> 2002/02/18/ </DATE>
<TIME>  </TIME>
<AUTHOR> ATTİLA GÖKÇE  </AUTHOR>
<HEADLINE>
Önce horoz olmak 
</HEADLINE>
<TEXT>

     Sembolün kartal olabilir... Şampiyonluğa kanatlanabilir, rakiplerine pençe atabilirsin... Ama, yeterli değil... Önce horoz olacaksın. Kendi evinin hakimi olacaksın. Dört yenilgiden üçünü İnönü’de görüyorsan, öncelikle seyircinin büyük beklentisine, stres ortamına uyum sağlayıp, dayanıklılık göstereceksin. Bunları yapmadın mı, kaza golüyle bacakların titrer, ne kadar koşarsan koş, boşuna zaman yitirir, puanları suya düşürürsün. 
     Beşiktaş’ın yenilgisinde takımca yetersizlikleri ve hataları ile birlikte, Ankaragücü’nün de gösterdiği kişilikli futbolu asla unutmamalıyız. Keşke her takım şu Ersun Yanal’ın ekibi gibi olsa. Futbolsa futbol, dayanmak ve direnmekse, onlar da var. Üstüne üstlük, aç kurtlar gibi saldırmayı da biliyorlar. Çünkü bu takımın hedefi var. Bu takıma saygı duymayacaksınız da ne yapacaksınız... 
     Beşiktaş, öncelikle Daum’un yanlış tercihleri ile kapana kısıldı. Christoph, sezon başından beri kaleci konusunda yaptığı yanlışlara bir türlü nokta koyamıyor. Sağlam ve güvenilir bir file bekçisi portresiyle işbaşı yapan Asper’i kenara alıp, sünnet çocuğu gibi kaleye geçmekte ısrar eden Myhre’yi tercih etmek, bize göre teknik adam hatası... Öte yandan, yine aynı Christoph, Khlestov’a tahammül edemiyor. Bilinç altında hangi duygular, ne tür düşünceler var bilmiyoruz. Ancak, Rus Milli Takımı’nın değişmez oyuncusu, Daum tarafından sürekli kızağa çekiliyor. İlk 45 dakikalık verimli oyunundan sonra O’nu kulübeye çekip, Tamer’i sağ kanada göndermek hangi dahiyane taktiktir, anlamadık 
     Beşiktaş, çabuk, baskılı ve arzulu bir oyun oynadı ama akıl, hırsın gerisinde kaldı. İbrahim, sol kanatta aksadı. Ümit, olanca çabukluğuna rağmen çok top kaybetti. Daha da kötüsü Ahmet Dursun ve İlhan Mansız, birbirlerini tamamlayamayan hücum ikilisi olarak hayal kırıklığı yaratmayı sürdürdü. Beşiktaş, ilk yarıda üç, ikinci yarıda on bir korner attı. Rakibinin ise maç boyu kazandığı sadece bir. Bu kadar çok korner kullanan takımın, ön direk - arka direk paylaşımını akıllıca becerip, galibiyeti getirecek golleri bulması gerekirdi. Ara ki bulasın Daum, son 18 dakikada Stavrum’u da alarak, üç forvetle oynama riskini üstlendi. Evet, gerekli bir çılgınlık. Çünkü dün geceki beraberliğin yenilgiden farkı yoktu. Beraberliği değiştirmek isterken, gafil avlandı, yine evinde vuruldu. 
     Ankaragücü’nün kalecisi Zafer, stoper Hakun Kutlu, orta alanındaki beyni İsmet, ileri uçtaki Agustine ve oynadığı sürece Yılmaz soğukkanlı, akıllı oyunlarıyla göz doldurdular. Galibiyet haklarıydı. Ersun Yanal, kum dökme sancılarıyla geldiği kulübeden, Beşiktaş’a kan kusturdu. Ne diyelim, iş bilenin, kılıç kuşananın 
     
     



 SPOR 





























</TEXT>
</DOC>
