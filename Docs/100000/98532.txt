<DOC>
<DOCNO> 98532 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/28/son/sontur16.html </URL>
<DATE> 2002/07/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Mesut Yılmaz ''3 Kasım'ı bir tek şey önler başbakanın istifası'' 
</HEADLINE>
<TEXT>

     ANAP Genel Başkanı, Devlet Bakanı ve Başbakan Yardımcısı Mesut Yılmaz, erken seçim kararının 3 Kasım olarak Meclis'ten çıkmasını beklediğini kaydederek, ''Bunu önleyecek bir tek şey vardır o da hükümetin, Sayın Başbakan'ın istifasıdır'' dedi. 
     Yılmaz, ''AB üyeliğinin, daha ileri bir zamanda da gerçekleşebileceği, Aralık ayının bu konuda kaçırılan bir fırsat olmadığı görüşünü ileri süren herkesin açıkça milleti kandırdığını'' söyledi. 
     Mesut Yılmaz, İstanbul Beykoz Konakları'ndaki evinde, CNN Türk'te canlı olarak yayınlanan ''Cafe Siyaset'' adlı programa katılarak, Mete Belovacıklı ve Murat Yetkin'in sorularını yanıtladı. TBMM'nin yarın olağanüstü toplanacağının hatırlatılması ve yarın Avrupa Birliği AB yasalarına ilişkin hazırlanan pakete yönelik ne öngördüğünün sorulması üzerine Yılmaz, Meclis Başkanlığı'na sundukları yasa paketinin, kendilerinin hazırladığı bir teklif olmadığını vurguladı. AB yasa paketinin, AB Genel Sekreterliği'nde, ilgili kurumların katılımıyla hazırlanan bir teklif olduğunu ve parti olarak buna tam destek verdiklerini söyleyen Yılmaz, geçen hafta siyasi parti liderlerine bu teklifi götürdüğünü ve destek istediğini hatırlattı. 
     Partilerin büyük çoğunluğunun Meclis'in toplanması yönünde eğilim gösterdiklerini belirten Yılmaz, erken seçim ve AB paketini içeren önergenin komisyonlara havale edileceğini, bundan sonra tekrar Genel Kurul'a geleceğini ve nihai kaderinin belirleneceğini anlattı. Yılmaz, şöyle konuştu 
     ''Ne öngörüyorum Bir kere erken seçim kararının 3 Kasım olarak Meclis'ten çıkmasını bekliyorum. Şu ana kadar, Sayın Ecevit ve DSP dışında tüm partiler bu seçim önerisinde mutabık olduklarını açıkladılar. Bu tavırda bir değişiklik olmazsa çıkmasında bir sorun görmüyorum. Bunu önleyecek bir tek şey vardır o da hükümetin, Sayın Başbakan'ın istifasıdır. İç Tüzüğe göre, Bakanlar Kurulu istifa ettiği zaman Meclis'te herhangi bir kanun görüşülebilmesi mümkün değil. Bu süreci durdurabilecek tek ihtimal, hadise budur.'' ''Bunun önümüzdeki birkaç gün içinde olması gerekiyor değil mi Başbakan'dan bu tür bir eğilim seziyor musunuz '' sorusu üzerine, Yılmaz, bu konuda Başbakan Bülent Ecevit ile bir görüşmesi olmadığını, niyeti konusunda da bilgisi olmadığını ifade etti. 
     Yılmaz, kendisinin sadece, partilerin tutumlarında herhangi bir değişiklik olmazsa erken seçim kararı alınmasını engelleyecek olan tek ihtimalin Başbakan Ecevit'in istifası olduğunu dile getirmek istediğini söyledi. 
     
     ''AB PAKETİNİN BÖLÜNMESİNE KARŞIYIM'' 

     AB yasa paketiyle ilgili MHP'nin kendilerine, idam cezasının kaldırılması ve kültürel haklarla ilgili konular dışında birkaç konuya daha itirazları olduğunu ifade ettiklerini kaydeden Yılmaz, MHP'nin, bunların dışında kalan değişiklikleri destekleyeceğini söylediğini ifade etti. MHP'nin, destekleyecekleri kısmın ayrı bir paket haline getirilmesi halinde Meclis'ten geçeceğini belirttiğini bildiren Yılmaz, aynı görüşlerin ziyaretler sırasında başka partiler tarafından da dile getirildiğini söyledi. 
     Yeni Türkiye Partisi'nin de ''Desteklenen maddeleri ayıralım, böylece bir paketi çok geniş uzlaşmayla yasalaştıralım. Geri kalan bölümü de siz yine getirin, çıkması için çalışalım'' şeklinde bir teklifi olduğunu dile getiren Yılmaz, bu konuda arkadaşlarıyla henüz bir değerlendirme yapmadıklarını, yarın biraraya gelerek bu konuyu görüşeceklerini kaydetti. 
     Yılmaz, şöyle devam etti 
     ''Benim kişisel görüşüm Türkiye Aralık ayındaki Kopenhag Zirvesi'nden önce artık bir adım daha ileri atmakla yetinmemeli. Türkiye, bu zirveden önce öyle bir siyasi irade ortaya koymalı ki, o genişleme zirvesinde Türkiye, genişlemenin dışında bırakılmamalı. Bunu yapmanın yolu da MHP'nin karşı çıktığı ve Türkiye'de de uzun zamandan beri tartışma konusu olan ölüm cezası ve kültürel haklarla ilgili reformların gerçekleştirilmesinden geçiyor. Onun için ben paketin bölünmesine, birinci paketin çıkarılıp, ikinci paketin belirsizliğe bırakılmasına çok sıcak bakmıyorum. Aralık ayının Türkiye için çok önemli olduğuna ve Aralık ayında Türkiye'nin mutlaka sonuç alması gerektiğine inanıyorum.'' 
     
     ''AB ÜYELİĞİ BENİM MESELEM DEĞİL'' 

     Yılmaz, Başbakan Yardımcısı ve Dışişleri Bakanı Şükrü Sina Gürel'in, kendisini, ''Gereksiz bir telaş oluşturmakla'' suçladığının ve kulislerde, ANAP'ın, ''AB'yi parti meselesi, kendi meselesi yaptığı yönünde söylentiler olduğunun'' belirtilmesi ve ''Bu bir kılıf mı Acaba bu yüzden mi TBMM'de uzlaşmazlık oluşuyor '' sorusu üzerine de şunları kaydetti 
     ''AB üyeliği benim meselem değil, partimin meselesi değil, Türkiye'nin meselesi. Bizim bu meseleyi, fazla dile getirdiğimizi, sahiplendiğimiz eleştirenlerin yapması gereken bir tek şey var. Bu meseleye bizim kadar sahip çıkmak. Bizim kadar sahip çıktıkları zaman hiçbir partinin bu meseleyi tek başına sahiplenmesi mümkün olmaz. AB'nin hiçbir partiye mal edilmesi mümkün olmaz. Onların da beyanları var, biz AB'yi şöyle destekliyoruz, kayıtsız, şartsız destek veririz diye. Buyrun, destek verin. Ben onlara, bu teklifi beraber götürelim, benim önerim olarak Meclis'e gelmesin dedim. Dolayısıyla bu endişeleri anlıyorum. Bu endişeleri siyasi açıdan da anlayışla karşılıyorum. Diğer partilerin AB meselesini sahiplenmesinin kendileri açısından sakınca doğuracağı endişesini anlıyorum. Ama bunun önlenmesinin yolu kendilerinden geçiyor.'' 
     
     ''KIBRIS MESELESİNİN AB İLE DOĞRUDAN İLİŞKİSİ YOK'' 

     Yılmaz, ''Öte yandan, AB üyeliğinin daha ileri bir zamanda da gerçekleşebileceği, Aralık ayının bu konuda kaçırılan bir fırsat olmadığı görüşünü ileri süren herkesin açıkça milleti kandırdığını söylüyorum'' diye konuştu. 
     Başbakan Yardımcısı Şükrü Sina Gürel'in de bunu söylediğinin belirtilmesine karşılık Yılmaz, şunları söyledi 
     ''Maalesef Sayın Gürel ile bu konuda baştan beri hiç mutabık olamadık. AB meselesini devamlı Kıbrıs meselesi ile birlikte düşünmek gibi bir saplantısı var. AB konusunda sağlanacak olan bazı ilerlemelerin Kıbrıs Türkü'nün aleyhine bazı sonuçlar doğuracağı şeklinde endişesi var. AB'nin Kıbrıs konusunda Türkiye'den birtakım siyasi ödünler talep edeceği endişesi var. 
     Oysa, bence bu konuda Türkiye'nin takınması gereken tavır çok açıktır. Helsinki Zirvesi'nden beri Türkiye bu konuda çok tutarlı bir çizgi izlemektedir. Kıbrıs meselesinin Türkiye'nin AB üyeliği ile doğrudan bir ilişkisi yoktur.'' 
     
     ''AB, 200 YILLIK ÇABALARIN UZANTISI'' 

     ''AB üyeliği, Türkiye'nin 200 yıldan bu yana yürüttüğü batılılaşma çabalarının günümüzdeki kaçınılmaz uzantısıdır'' diyen Yılmaz, Türkiye'nin 200 yılda bu alanda önemli adımlar attığını anlattı. 
     Yılmaz, ''Şimdi bütün bu çabaları sonuçlandıracak Batı ile bütünleşmenin nihai adımı olacak bir evreye geldik. Bu, AB üyeliğidir. Türkiye'nin AB üyeliği, aslında 200 yıldan beri yürüttüğü batılılaşma çabalarının önümüzdeki somut hedefidir'' dedi. 
     Türkiye'nin, toplum olarak, siyasi kadrolar olarak büyük çoğunluğuyla bu adımı atma iradesine sahip olduğunu dile getiren Yılmaz, ama hala Türkiye'de bu konuda birtakım endişeler bulunduğunu belirtti. 
     Bu adımın atılmasının, Türkiye'de çok ciddi sorunlar yaratacağı, hayati menfaatlerini tehlikeye atacağı yönünde endişeler bulunduğunu vurgulayan Mesut Yılmaz, ''Bunları görmezlikten gelemeyiz, bunları dikkate almak zorundayız. Bunları giderecek tedbirleri de varsa almak zorundayız. Onlara hiçbir itirazım yok. Bu konudaki endişelerini dile getirenlere de saygı duyuyorum. Ama bütün bunlar, Türkiye'nin bu tarihi yolculuğunu engellememeli'' diye konuştu. 
     Yılmaz, Türkiye'nin, Aralık ayına kadar, AB konusunda gerekli adımları atmasının zorunlu olduğunu vurguladı. 
     
     "HÜKÜMETTEKİ DURUMUMUZU GÖZDEN GEÇİRECEK BİR DURUM YOK" 

     Yılmaz, ''AB ile ilgili adımlar atılmazsa hükümetteki durumunuzu gözden geçirir misiniz '' şeklindeki bir soruya, şu karşılığı verdi 
     ''Hükümetteki durumumuzu gözden geçirecek bir durum yok. Eğer 3 Kasım'da seçim yapılacaksa bu hükümet seçim tarihi alındığı andan itibaren seçim hükümetine dönüşecektir. En önemli görevi Türkiye'yi seçime taşımak olan bir hükümet olacaktır. O zaman hükümetten ayrılmamız için herhangi bir neden yok. Hem seçim kararı alınmaz hem de AB yasaları çıkmaz buna rağmen hükümet göreve devam etmek isterse MHP'nin hükümetten ayrılması halinde hükümetin devam etmesi mümkün değil. Yani hükümetin bundan sonra seçim hükümeti niteliğinde olmayan bir azınlık hükümetiyle yoluna devam etmesi mümkün değil.'' ''AB ile ilgili yasaların çıkarılmasında ''toptancı'' yaklaşım doğru olup bir yaklaşım mıdır 2, 3, 5 şeklinde çıkarılması Türkiye'nin iyi niyet göstermesi bakımından sonuç alıcı bir adım değil mi Bütün bunlar olmazsa hiçbir şey yapamamış bir parlamento ile karşı karşıya kalmış kalmaz mıyız '' sorusunu yanıtlarken Yılmaz, görevi itibariyle AB'nin çeşitli yetkilileriyle sürekli temas halinde olduğunu anlattı. Yılmaz, şöyle devam etti 
     ''Meseleye sadece kendi gözlüğümüzle bakarsak, doğruyu gözden kaçırırız. Vatandaşlarının farklı ana dillerine saygılı olmayan bir devletin Avrupalı sayılması ve müzakere masasına oturması mümkün değil. Hepsini yapsak sadece kültürel haklar konusunda bizden ön şart olarak istenen, sadece bizden değil bütün AB ülkelerinden ön şart olarak istenen ve hepsinin yerine getirdikleri, bu adımı atmasak Avrupalı sayılmayız. AB ile müzakere masasına oturamayız. 
     Bu konuda, benim kadar AB ile hasır neşir olmayan çevrelerle, görüş ayrılığı var. Onlar zannediyorlar ki, AB'ye sert çıkılırsa, rest çekilirse, iyi diplomasi yapılırsa bu eksikliklere rağmen masaya oturulur. Hayır bunlara rağmen oturulamaz. Bu AB açısından vazgeçilmez bir konudur. Kopenhag'ta kural olarak belirlenmiştir. Türkiye ilişkilerinde sürekli dile getirmiştir. Bakın aynı şeyi Kıbrıs için söylemiyorum. Kıbrıs, uluslararası bir sorundur. Türkiye ilgili ülkelerden birisidir. Türkiye'den katkı beklenir. Ama diğer mesele Türkiye'nin kendi meseleleridir. Türkiye'nin çözmesi beklenir. Türkiye o meseleleri çözdükten sonra AB ile ilgili masaya oturabilir. O paketin istisnalar dışında çıkması, Türkiye-AB ilişkilerinde hiçbir somut gelişme sağlamaz.'' ''Sizin gündeme getirdiğiniz paket içinde seçim de var. Bu haliyle yarın toplanacak Meclis Genel Kurulu'nda oylanırsa ve reddedilirse, Meclis gündemine ne seçim ne AB yasalarının bir sene daha gündeme gelmeme riski var mı '' sorusuna Yılmaz, ''Bir maddenin reddedilmesi paketin reddi anlamına gelmez veya bir maddenin reddedilmesi o kararın geçersizliği anlamına gelmez'' karşılığını verdi. 
     
     ''TÜRKİYE'DE HERGÜN 3-4 TANE SENARYO YAZILIR'' 

     Seçim tarihi ile ilgili bir başka soruyu yanıtlarken de Yılmaz, Başbakan Yardımcısı Devlet Bahçeli'nin 1 Temmuz'da yapılan Liderler Zirvesi'nde 2004 Nisanı'na kadar seçim yapılmayacağı konusunda varılan mutabakata rağmen 3 Kasım tarihinde erken seçim çağrısı yaptığını anımsattı. Yılmaz, sözlerine şöyle devam etti 
     ''Sayın Bahçeli bunu kamuoyuna olduğu gibi bize de birtakım senaryolarla, birtakım komplo girişimleriyle izah etti. Bunlarda gerçek payı var mı yok mu onu da bilmiyorum. Türkiye senaryosu çok bol bir ülkedir. Türkiye'de hergün 3-4 tane senaryo yazılır. Bizim üç senelik birlikteliğimizde de şimdiye kadar birçok senaryolar ortaya atıldı. Ama biz aramızda görüştüğümüz zaman bu senaryoların bizim beraberliğimizi bozmak isteyen çevreler tarafından ortaya atıldığını teşhis edince üzerinde durmadık ve bunları aştık. Bunları aşınca yeni senaryolar gündeme geldi. Biz bunlara itibar etmediğimiz sürece de hiçbir etkisi olmadı. Birtakım çevreler senaryolar yazabilirler, birtakım komplo girişimlerinde de bulunabilirler. Eğer bunların içerisinde bizim üçümüzden herhangi birisinin dahli, rolü, payı yoksa bu senaryolar senaryo olarak kalır, gerçekleşmez. Ben ANAP olarak söyledim, bir kere daha söylüyorum ki, bu senaryoların hiçbirisinin içinde ANAP yoktur. Ben yokum... Bu girişimlerin içerisinde rol alma gibi bir niyetimiz hiçbir zaman olmadı. Bu senaryolar bizim dışımızdaki senaryolardır.'' 1 Temmuz'da ve ardından yapılan zirvede alınan kararlarda izlenen tutumu çelişki olarak görenlerin olabileceğine de dikkati çeken Yılmaz, şöyle konuştu 
     ''Bu ne perhiz bu ne turşu diyebilirsiniz. İyi ama arada bir olay var. Sayın Bahçeli'in çağrısı fiilen hükümetin 2004'e gitmesini engelleyen bir çağrı. Hükümetin üç ortağından biri ben vazgeçtim 2004'e gitmekten Kasım'da seçim istiyorum . Bu durumda isteseniz de hükümeti göremezsiniz. 
     İkinci husus ise koalisyonun en büyük partisi ortadan ikiye bölünmüş. İkinci toplantıda durum çok farklı. Birinci toplantıda Meclis'te çoğunluğumuz var. Üç parti olarak uyguladığımız programın semerelerini görecek kadar bir zamana sahip olmamız gerektiği konusunda mutabıkız. Ama ikinci toplantımızda MHP mutabakattaki onayı çekmiş, DSP'de yarıya inmiş. Böyle bir durumda 2004'e kadar desek inandırıcı olabilir miyiz veya DSP'den ayrılan kişilerin hükümete güvensizlik oyu vermeyeceklerine güvenerek yola devam etsek böyle bir hükümetten Türkiye'ye hayır gelir mi Bu hükümet eğer bu haliyle 2004 Nisanı'na kadar devam etmeye kalkarsa Türkiye'ye yük haline gelir. Hükümetlerin görevi ülkeye yük olmak değil. Ülkenin yükünü hafifletmektir.'' 
     
     BAŞBAKAN İSTİFA EDERSE... 

     ''Türkiye'yi 3 Kasım'da seçime gitmekten alıkoyacak tek şey Başbakan'ın istifasıdır dediniz. Siz Başbakan'ın bu amaçla istifa etmesini destekler misiniz Türkiye'nin 3 Kasım'da bir erken seçime gitmemesi iyi mi, kötü mü '' sorusuna verdiğini yanıtta hiçbir belirsizlik senaryosunu desteklemediğini belirterek, ''Sayın Başbakan'ın istifası Türkiye'nin yeni bir belirsizlik döneminin başlangıcı demektir'' dedi. 
     Başbakan Ecevit'in istifası halinde Anayasa'ya göre yeni bir hükümetin gündeme geleceğini anlatan Yılmaz, şöyle devam etti 
     ''Bu süreç ne kadar sürer bilemiyoruz. Ama birşeyi biliyoruz ki, bizim birinci önceliğimiz AB ile ilgili düzenlemeler sonuçlanamayacak. Bu Türkiye'nin Aralık Kopenhag Zirvesi'ni kaçırması demektir Türkiye'nin Avrupa trenini çok uzun bir süre kaçırması demektir. Sayın Başbakan'ın istifası halinde bu süreç çok hızlı tamamlanır ve kısa sürede bu kanunları da çıkarma iradesine sahip veya ortak programı ile bir hükümet oluşturursak, bunların Aralık ayına yetişmesi mümkün olursa bu süreçten bir şey beklenebilir. O zaman bu istifa tersine bir sonuç çıkarır.'' ''Böyle bir çoğunluk sağlanabilir mi '' sorusuna ise Yılmaz, ''Erken seçim hedefinden vazgeçmiş bir hükümetin bunu yapacağını sanmıyorum. Ama hem erken seçimi gündemine almayı hem de bunları gerçekleştirmeyi hedef almış bir hükümet kurulabilir'' diye yanıt verdi. 
     
     SEÇİM TARİHİ 

     Erken seçim konusunda belirlenen 3 Kasım tarihinin mevcut alternatifler içerisinde en akılcı tarih olduğunu belirten Yılmaz, ''3 Kasım'dan sonra zannediyorum Ramazan başlıyor. Aralık ayı seçim için riskli bir tarihtir. Irak'la ilgili riskler de artacak. Şubat ayı da kış şartları bakımından da uygun bir ay değil. Kasım ayının alternatifi en erken Mart sonu Nisan başı gözüküyor'' dedi. 
     Yılmaz, erken seçimlerin 3 Kasım tarihinden önce olmasının maalesef mümkün olmadığını da vurguladı. 
     ''Kasım ya da Nisan ayından hangisini tercih edersiniz '' sorusuna ise Yılmaz, ''Nisan ayına kadar Türkiye'yi yönetecek hükümet meselesi belirsiz olduğu sürece ben Kasım'ı tercih ederim. Sayın Başbakan da vurgulamış, önümüzdeki kış mevsimi Türkiye açısından, Irak açısından ve ekonomik şartlar açısından ve AB ile ilişkilerimiz bakımdan zor bir mevsimdir. Bu kadar zor bir dönemin güvenoyu almış, Meclis'in desteğine sahip güçlü bir hükümet tarafından götürülmesi gerekir'' karşılığını verdi. 
     Yılmaz, ''Bu Meclis'ten bir başka erken seçim tarihini ortaya koyacak bir başka hükümet kombinasyonu çıkar mı '' sorusunu da şöyle yanıtladı 
     ''Teorik olarak çıkar. Bütün zorluklarla boğuşacak bir hükümet olması lazım. Uygulanan ekonomik programın öncelikleri konusunda mutabık olan bir hükümet olması lazım. Türkiye'nin Kıbrıs, Irak politikasında böyle bir hükümetin oluşmasını engelleyecek ciddi görüş ayrılıkların olacağını görmüyorum. Ekonomik programla ile ilgili mutlaka böyle bir mutabakatın oluşması lazım. AB ile ilgili yapmamız gereken düzenlemeler konusunda uzlaşmamız lazım.'' 
     
     ANAP VE BARAJ... 

     ''ANAP'ın barajı aşıp aşamayacağı yönünde bir endişesi olup olmadığının'' sorulması üzerine Yılmaz, şu karşılığı verdi 
     ''Bizim için yüzde 5'den başlayıp 12'ye değişen rakamlar ortaya çıkıyor. Bu rakamların dışında yüzde 30-40'a kadar varan kararsız, hiçbir partiye oy vermeyeceğini söyleyen bir seçmen kitlesi var. Ben bu noktada sağduyunun hakim olacağına inanıyorum. Açıkça söylüyorum. 3 Kasım'da seçim yapılması hükümeti oluşturan partilerin lehine değildir. Biz çok zor bir programı uyguladık. Halka büyük fedakarlık, sıkıntı getirdi, halkta büyük tepki yarattı. Bu tepkilerin dorukta noktasında olduğu bir dönemde seçime gitmek doğru değildir. 2004 Nisanı'nda seçime gitme niyetimizin altında yatan, uyguladığımız bu programın semerelerini görmek, halkın çekilen sıkıntıların rahatlığını yaşamalarını sağlamak ve siyasi tercihlerini de buna bağlı olarak belirleme imkanı sağlamaktı. Bu senaryolar ona imkan vermedi.'' Türkiye'nin geleceğine oy verilmesini isteyeceklerini söyleyen Yılmaz, sözlerini ''Bu seçimdeki tercihlerin duygusal değil, akılcı bir tercih olduğunu vatandaşa anlatmamız lazım. Vatandaşa iyi anlatırsak eninde sonunda sağduyulu bir tercih ortaya koyacağına inanıyorum. Seçim sonunda güçlü bir hükümet kompozisyonunun çıkabileceğini veya en azından böyle bir hükümet için gerekli birlikteliğin çıkabileceğini düşünüyorum.'' 
     





</TEXT>
</DOC>
