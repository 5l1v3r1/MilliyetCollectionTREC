<DOC>
<DOCNO> 97062 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/21/guncel/gun03.html </URL>
<DATE> 2002/07/21/ </DATE>
<TIME>  </TIME>
<AUTHOR>  </AUTHOR>
<HEADLINE>
202 kaçak ölümden döndü 
</HEADLINE>
<TEXT>

Antalya’da içindeki kaçaklarla bir tankere çarpan tekne, Sahil Güvenlik tarafından batmak üzereyken kurtarıldı 
     ANTALYA DHA 

     Antalya’nın Finike ilçesinde Sahil Güvenlik Komutanlığı’na sahilden 19 mil açıkta bir balıkçı teknesinin batmak üzere olduğu ihbar edildi. Bunun üzerine 9 yolcu motoruyla bölgeye giden 14 No’lu Sahil Güvenlik botu, yaklaşık 30 metre uzunluğundaki balıkçı teknesinde 197’si Türk, 2’si Bangladeşli ve 3’ü de Pakistan uyruklu toplam 202 kaçakla karşılaştı. 
     Önceki gece bir tankerin çarpmasıyla su almaya başlayan teknede aşırı sıcak ve susuzluktan baygınlık geçiren kaçaklar, Finike Limanı’na getirildi. Ambulanslarla Finike ve Kumluca devlet hastanelerine kaldırılan kaçaklardan 35 çocuk ve 10 kadının durumunun ağır olduğu bildirildi. 
     Türklerin çoğunluğunun Diyarbakır, Tunceli, Elazığ ve Şırnak’tan toplandıkları ve 18 Temmuz’da Mersin yakınlarından otobüsle alındıkları öğrenildi. Tedavi gören kaçaklar, "Yaklaşık 50 saattir aç ve susuz yoldayız. İtalya’ya gitmek için yola çıkmıştık" dedi. 
     Kaçakların İtalya’ya gitmek için kaptana 2 ile 6 bin dolar arasında para ödedikleri belirtildi. 
     



 GÜNCEL 



















</TEXT>
</DOC>
