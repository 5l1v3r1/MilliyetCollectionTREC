<DOC>
<DOCNO> 59603 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/01/yazar/eralp.html </URL>
<DATE> 2001/01/01/ </DATE>
<TIME>  </TIME>
<AUTHOR> Yalım ERALP  </AUTHOR>
<HEADLINE>
Türk düşmanları 
</HEADLINE>
<TEXT>

     80'li yıllarda yabancı sivil toplum örgütleri Türkiye'de işkence olduğunu iddia ederlerdi, biz de bunun yalan olduğunu söylerdik. Daha sonra yabancılar cezaevlerinin durumunu ortaya koyduklarında iddiaları reddettik. Sonraları faili meçhul cinayet iddiaları gündeme geldi. Türk düşmanlarına rutin gerekli cevapları vermekte kusur etmedik. İddialarını onur kırıcı bulup araştırmadık. Yolsuzluk, silah kaçakçılığı ve uyuşturucu kaçakçılığı konularını bu ıslah olmaz Türk düşmanları ortaya attığında bunların varit olmadığını, bizim görüntümüzü karartmak isteyen dış güçlerce kasten ortaya konduğunu ileri sürmekte gecikmedik. Bu konularda devletin çeşitli kurumlarınca yapılan açıklamalar ciltleri doldurur. Ne var ki bütün bu iddialar uluslararası kuruluşlarca belgelere geçirildi. Sonra şeffaf ve yolsuzluktan imkan nispetinde arındırılmış toplum konuları uluslararası gündeme oturdu. 
     
Ya şimdi      Bu konular şu anda gündemimizin başına oturmuş ve biz bu belalarla uğraşıyoruz. Susurluk başta olmak üzere arka arkaya gelen skandallar bu Türk düşmanlarının geçmişte ileri sürdüğü iddiaların büyük ölçüde doğru olduğunu gösterdi. Artık biz bile bunları inkar edemez hale geldik. Dahası Milli Güvenlik Kurulu'nun gündemine geldi. Doğru olarak. Demokrasinin işleyişini engeller bir boyut kazandığını kabul ettik. Bu söylenenlerin o zamanlar doğru olabileceğini dahi düşünmedik. Aklımız başımıza sonra geldi. Yani geldi gibi. Hatırlarım 70'li yıllarda Amerikalılar uyuşturucu müptelasının Türkiye'de de yaygınlaşacağını söylediklerinde bizim gençlerde olmaz gibi abuk sabuk cevaplar verdiğimizi... 
     
Mı acaba      Bu demek değil ki yabancıların bütün iddiaları doğrudur veya yabancılar bunu bizi sevdiklerinden veya nefret ettiklerinden söylüyor. Alakası yok. Ama bir iddia ortaya atıldı mı, akılcı düşünce bunu hemen reddetmeden incelemeyi gerektirir. 
     
Gelecek için      Bugünlerde şunu bunu yaparsak bölünürüz, gelecek için kötü olur diye bazı önerileri tersinden alıyoruz. Salim kafayla düşünmek lazım, kalple ve hisle değil kafayla. Ola ki 10 yıl sonra rötarla doğru imiş demeyelim. Atatürk'ün bize öğrettiği akılcılık her zamandan fazla şimdi gerekli. Türkiye alacağı kararla gelecek 10 yıllarının kaderini tayin edecek. Hafife almayalım. 
     
     





Kayıp yıl mı 


Yeni yıl için 


Milenyuma ikinci kez merhaba 


Vergi dışı alışveriş müthişti 


İkinci Bush dönemi ve biz 


Güven buhranı 


Türk düşmanları 


Bilin bakalım, bu yıl ne olacak 


Susurluk'tan kalan... 


2000'in en büyük armağanı Sezer 


Önlemden niye kaçıyoruz 


Ekonominin sırrı insanda gizli 


Saatli Maarif Takvimi 


</TEXT>
</DOC>
