<DOC>
<DOCNO> 93843 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/05/yazar/cemal.html </URL>
<DATE> 2002/07/05/ </DATE>
<TIME>  </TIME>
<AUTHOR> Hasan CEMAL  </AUTHOR>
<HEADLINE>
Hükümetle DSP’de geçiş dönemi ve seçim 
</HEADLINE>
<TEXT>

     Sabah gazetesinin tepesine koskocaman bir manşet çekilmiş "Düşürsünler " 
     Meydan okuyor Ecevit. 
     Muhalefetin parlamentoda sayısal çoğunluğu yok ki düşürsünler Ecevit’i... 
     Yine o zihniyet işte 
     Demokrasilerde sayısal çoğunluk, parlamento aritmetiği elbette önemli. Ama her şey demek değil ki. 
     Güçleri yetiyorsa düşürsünler 
     Yeniden sahneye çıkan o inat. 
     Geçmişe dönük ne kadar olumsuz çağrışımlar yaptırıyor. Yıllar öncesine gidiyorum. 
     Demirel’in o sözü 
     "Bulun 226’yı, düşürün beni " 
     Ecevit bir zamanlar bu sözü ne kadar ağır eleştirmişti. Yavuz Donat’ın dünkü köşesinde Ecevit’in 1976 yılı bütçe konuşmasında Demirel’e bu açıdan yönelttiği eleştiriler vardı. 
     Şöyle demiş Ecevit 26 yıl önce 
     "Bulun 226’yı, gücünüz yetiyorsa bana hesap sorun demek marifet değildir. Demokrasilerde partiler sayısal çoğunlukla değil, siyasal zorunlulukla da hükümeti bırakabilirler, bırakabilmelidirler. Demokrasilerde her zaman sayısal çoğunluk, siyasal çoğunluk olmaya da yetmez." 
     Ecevit çeyrek yüzyıl önce neyi eleştirmişse bugün aynı şeyi yapıyor. 
     Bu zihniyet, Türk siyasal yaşamını çok uzun yıllar olumsuz etkilemişti. İktidar muhalefet ilişkilerini germiş, çatışma yörüngesine sokmuş, siyaset sahnesinde uzun yıllar sürecek marazi çekişmelerin kapısını aralamıştı. 
     Sayısal çoğunluk diye diye azınlıkta olanların hakları görmezlikten gelinmişti. Toplumun tepkilerine kulak asılmamıştı. Türk siyasal rejimindeki asker gibi, yargı gibi, üniversite gibi, basın gibi bazı güç odaklarının duyarlıklarına gereken önem verilmemiş, hatta bazen bunlarla ille de zıtlaşma, demokrasi oyununun bir gereği gibi görülmüştü. 
     1950’li yılları düşünün. 
     Siyasal kavgaların altında yatan sayısal çoğunluk zihniyeti buydu. Demokrat Parti, yani DP, Meclis’teki mutlak çoğunluğuna dayanarak her istediğini yapabileceğini sandı. 
     Defterinde uzlaşma yoktu DP’nin. 
     Uzlaşma ya da gerektiğinde erken seçim, zayıflık alameti sayılıyordu. 
     Oysa, demokrasi yalnızca seçim sandığından çıkan çoğunluk değildi. DP’nin bu yanlış zihniyeti ne yazık ki Türkiye’yi 1960’taki 27 Mayıs darbesine götürdü. 
     1960’larda da sürdü kavga. 
     Kutuplaşmanın, kamplaşmanın odakları bu kez bir yanda Demirel’in Adalet Partisi, yani AP, öbür yanda İnönü’nün - ve Genel Sekreter Ecevit’in - CHP’siydi. 
     1969 milletvekili seçimleri sonrasında AP ile CHP arasında büyük koalisyon önerilmişti. İstanbul’daki büyük iş çevreleriyle Washington da destekliyordu bu öneriyi. 
     Seçim sonrası Devrim dergisini çıkarmaya başlamıştık. Doğan Avcıoğlu, büyük koalisyon fikrine çok fena yükleniyordu. Ancak, bir sohbet sırasında bana şöyle dediğini hatırlıyorum 
     "Bunun olacağı yok ya... Ama ancak böyle bir koalisyon Türkiye’de bizim yolumuzu kesebilir. Özellikle bu yüzden eleştiriyorum." 
     AP ile CHP uzlaşmadı. 
     Düşürebiliyorlarsa, düşürsünler ’ zihniyeti devam etti. 1971’de duvara tosladı rejim. 
     Böyle geldi 12 Mart. 
     Yine değişmedik. 
     12 Eylül de öyle oldu. 
     Demirel’le Ecevit 1979 sonundaki askeri muhtıraya rağmen ne uzlaşıp koalisyon kurabildiler, ne de erken seçime gidebildiler. 
     İkisi de olmadı. 
     Olan, askeri müdahale idi. 
     Yirmi küsur yıl geçti. Şimdi yine tıkandık. 12 Eylül’lerin tekrarlanacağını tabii ki söylemiyorum. 
     Ancak, Ecevit’in inadı ve güçleri varsa düşürsünler zihniyeti, siyaset sahnesini yine belirsizliğe sürüklüyor, Türkiye’nin önünü kapatıyor. 
     Çare nedir 
     Sayın Ecevit’in çekilirken, partisinde ve hükümette akıllıca, yumuşak bir geçiş dönemini planlaması ve Türkiye’de seçimin yolunu açmasıdır. 
     Yoksa dikiş tutmaz bu ekonomi 
     
     







Yetmez mi, ananın içtiği pekmez mi 


Durmuş Vakfı 2 


Odalar Birliği’nin önerileri 


Hükümetle DSP’de geçiş dönemi ve seçim 


DMG yaklaşımı 


Yurtdışı eğitim ille de gerekli mi 


Kim haklı 


AB niyeti lafta, reformlar rafta 


Gazetenin doğum sancısı 


Bankalar Fon’a, holdingler Yaklaşım’a 


Basın ve kamuoyu... 


AB, Kıbrıs, Alman deneyimi 


Para karşılığı haber dediğin böyle olur 


Tarih uçar, insan kalır 


Muhasebe hilesi Ayşe Hanım Teyzemi de etkiliyor 


</TEXT>
</DOC>
