<DOC>
<DOCNO> 52365 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/15/siyaset/siy05.html </URL>
<DATE> 2001/11/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Çete’ye yardım gibi yasa 
</HEADLINE>
<TEXT>

Meclis, çete suçlarını Devlet Güvenlik Mahkemeleri’nin kapsamından çıkaran yasayı kabul etti. Çete davaları artık zamana yenik düşecek 
     ANKARA Milliyet 

     TBMM Genel Kurulu, DGM Yasası’nda değişiklik yapan "çete" ve "çeteye yardım" suçlarından yargılananların dosyalarının DGM’lerden ağır ceza veya asliye ceza mahkemelerine gönderilmesini düzenleyen yasa tasarısını dün kabul etti. Davalar DGM’lerin görevsizlik kararı verip dosyaları ağır ceza veya asliye ceza mahkemelerine göndermeleri nedeniyle baştan görüleceğinden, Susurluk, Beyaz Enerji ve Kasırga davaları başta olmak üzere pek çok dava zamanaşımından daha kolay düşürülebilecek. 
     Genel Kurulun dünkü oturumunda kabul edilen yasa, DGM Yasası, Çıkar Amaçlı Suç Örgütleriyle Mücadele Kanunu ve Ceza Muhakemeleri Usulü Kanunu’nda değişiklikler içeriyor. 
     Yeni yasaya göre, "çete" soruşturmalarını yürütecek olan normal savcılar, DGM Yasası’na göre toplanan delilleri yeniden toplayıp sanıkların tekrar ifadelerini alacak. Yargıtay Ceza Genel Kurulu gündeminde bulunan Susurluk Davası, dün kabul edilen yasa Resmi Gazete’de yayımlanmadan sonuçlanmazsa, İstanbul’daki herhangi bir ağır ceza mahkemesinde yeniden görülecek. Ağır ceza heyeti dosyayı baştan inceleyecek, sanıkları tekrar dinleyecek, yeniden hüküm oluşturacak. Bu hüküm yeniden Yargıtay’a gelecek ve bu süre içinde, zaten Yargıtay 8. Ceza Dairesi’nin bozma kararıyla zamanaşımı tehlikesiyle karşı karşıya kalan Susurluk Davası’nın sanıklarının kurtuluşu kolaylaşacak. 
     Yasa, 4422 sayılı Çıkar Amaçlı Suç Örgütleriyle Mücadele Kanunu’nda da içerik olarak küçük ama sonuç olarak önemli değişiklikler yapıyor. Buna göre 4422 Sayılı Yasa’daki "zor ve tehdit" ibaresi, "tehdit, baskı, cebir veya şiddet" biçiminde değiştirildi. Artık "kişileri kendilerine tabi kılmaya zorlamak veya mensupları arasında her ne suretle olursa olsun açık veya gizli işbirliği yapmak" çete suçu sayılmayacak. 
     
     Hortumcular tekrar mahkemeye 
     Buna göre Murat Demirel’in yargılandığı Kasırga ve Beyaz Enerji gibi önemli davalar başta olmak üzere, DGM’lerdeki bütün davalar Çıkar Amaçlı Suç Örgütleriyle Mücadele Yasası’nın yeni haline göre ağır ceza veya asliye ceza mahkemelerinde baştan görülecek. Bu da yargılama sürecini uzatacağından davalarda zamanaşımı tehlikesi artacak. 



 SİYASET 


















</TEXT>
</DOC>
