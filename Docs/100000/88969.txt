<DOC>
<DOCNO> 88969 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/10/son/sondun02.html </URL>
<DATE> 2002/06/10/ </DATE>
<TIME>  </TIME>
<AUTHOR>  </AUTHOR>
<HEADLINE>
İsrail radyosu "Askerler arafat'ın karargahına girdi" 
</HEADLINE>
<TEXT>

     İsrail radyosu, İsrail askerlerinin Filistin lideri Yaser Arafat'ın Ramallah'taki karargahına girdiğini bildirdi. 
     Radyonun haberine göre, İsrail askerleri karargah içindeki 3 binanın yıkımını tamamladı. 
     İsrail ordusu ise haberi yalanlayarak, askerlerin silahlı kişilerin girişini önlemek için karargahın çevresini kuşattığını, ancak karargaha girmediğini açıkladı. 
     Ordu tarafından yapılan açıklamada, "askerlerin sınırlı bir süre Ramallah'ta kalacağı ve 9 terör sanığını yakalandığı" belirtildi. Gece yapılan baskınlarda da Batı Şeria'nın diğer bölgelerinde birkaç kişinin gözaltına alındığı kaydedildi. 
     Bu arada, Filistin Enformasyon Bakanı Yaser Aber Rabbo, askerlerin binaları yıkması sırasında Arafat'ın karargahta olduğunu ve yaralanmadığını söyledi. 
     
     Ramallah'ta 1 Filistinli öldürüldü 
     İsrail'in, Ramallah'ta Arafat'ın karargahının etrafını kuşattığı bildirilirken, Filistinli hastane kaynakları kentteki El Emari mülteci kampında ordu ile Filistinlerle arasında başlayan karşılıklı ateşte 1 Filistinlinin öldüğünü, 2'sinin yaralandığını söylediler. 
     Bu arada, Arafat'ın muhafız birliği 17. Güç'ten Beşşar Said Kemal Hatib'in İsrail askerlerince tutuklandığı bildirildi. 
     İsrail güvenlik kaynakları, Hatib'in İsrail'in Nisan ayında düzenlenen geniş çaplı operasyon sırasında, "İsrail karşıtı birçok silahlı saldırıya karıştığı gerekçesiyle" Ramallah'ın güneyindeki Kalandiya'da tutuklandığını belirttiler. 
     





</TEXT>
</DOC>
