<DOC>
<DOCNO> 70474 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/03/guncel/gun03.html </URL>
<DATE> 2002/03/03/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD’nin uyuşturucu raporu Ayda 6 ton kaçırılıyor 
</HEADLINE>
<TEXT>
Türkiye transit ülke 
Dışişleri Bakanlığı’nın narkotik raporunda işbirliği övülürken, Türkiye kara para aklama merkezi olarak gösterildi 
     ABD Dışişleri Bakanlığı’nın hazırladığı Uluslararası Narkotik Kontrol Strateji Raporu’nda, Güneybatı Asya’dan Avrupa’ya eroin kaçakçılığında Türkiye’nin transit ülke olduğu iddia edildi. 
     ABD Dışişleri Bakanlığı’nın, 2001 gelişmelerini göz önüne alarak hazırladığı raporda, Türkiye yoluyla kaçırılan uyuşturucu miktarının, kesin bilinmemekle birlikte, ayda 4 - 6 ton olduğu kaydedildi. 
     Özellikle Türk polisi, Jandarma, Gümrük ve Kıyı Koruma görevlilerinin çabalarıyla 2001’de 5.1 ton eroin, 10.1 ton haşhaş ve 1.7 milyon sentetik uyuşturucu hap ele geçirildiği anlatılan raporda, 9064 kişinin de tutuklandığı hatırlatıldı. 
     
     İşbirliğinden memnunuz 
     Türkiye’de düşük olmasına karşın, uyuşturucu kullanımının son yıllarda artmasının yetkilileri endişelendirdiği ve bazı yardım merkezlerinin oluşturulduğu da ifade edilen raporda, uyuşturucu kaçakçısı grupların, Afganistan ve Pakistan’dan gelen uyuşturucuyu Balkanlar’dan Avusturya’ya ulaştırdıkları ve eroin ticaretinde Balkanlar’ın çoğunu kontrol ettikleri kaydedildi. Raporda ABD’nin, narkotik konularında Türkiye ile sağlanan mükemmel işbirliğinden çok memnun olduğu da vurgulandı. Türkiye ile beraber Yunanistan, Rusya, Kıbrıs Rum Kesimi, Pakistan, Filipinler, İsviçre, İngiltere, ABD, Birleşik Arap Emirlikleri, Almanya, Fransa, Avusturya ve Kanada da, kara para aklama merkezleri olarak gösterildi. 
     



 GÜNCEL 















</TEXT>
</DOC>
