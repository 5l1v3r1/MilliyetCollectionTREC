<DOC>
<DOCNO> 63277 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/20/son/soneko04.html </URL>
<DATE> 2002/01/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Hazine, bu hafta 2 yıl vadeli tahvil ihalesi düzenliyor 
</HEADLINE>
<TEXT>

     Hazine bu hafta 2 yıl vadeli ve 3 ayda bir kupon ödemeli tahvil ihalesi düzenliyor. 
     Hazine'nin, 22 Ocak Salı günü düzenleyeceği tahvil ihalesinin ihraç tarihi 23 Ocak Çarşamba olarak belirlendi. 
     Kupon ödemeleri, yapılacak referans bono ihalesinde oluşacak faizlere endeksli devlet tahvili olarak ihraç edilecek senetlerin, itfa tarihi ise 21 Ocak 2004 olarak tespit edildi. 
     Söz konusu ihraca yönelik referans bono ihalesi ise yarın gerçekleştirilecek. İtfa tarihi 24 Nisan 2002 olan 3 aylık referans bono ihalesinde satılacak tutar 795 trilyon lira olarak belirlendi. Bu miktar Ocak ayında piyasaya yapılacak ödemeler ve ortalama satışların geri ödeme tutarları toplamının yüzde 15'ini oluşturuyor. 
     Ortalama ve opsiyon satışın yapılmayacağı ihalede, tahvilin ilk kuponuna esas teşkil edecek faiz oranı ise söz konusu 3 ay vadeli hazine bonosu ihalesinde oluşan faiz oranı ile Hazine tarafından uygulanacak olan yüzde 2 ek getiriden oluşacak. 
     Hazine en son 15 Ocak tarihinde gerçekleştirdiği 112 gün vadeli bono ihalesinde toplam 997.8 trilyon liralık teklif gelirken, ihalede nominal 452 trilyon liralık satış yapmıştı. 
     İhaledeki net satış miktarı da 383 trilyon lira olarak gerçekleşmiş, yıllık bileşik faiz yüzde 71.24, yıllık basit faiz ise yüzde 58.50 olmuştu. 
     Hazine'nin bu hafta toplam 2 katrilyon 391 trilyon 480 milyar lira iç borç servisi bulunuyor. 
     






</TEXT>
</DOC>
