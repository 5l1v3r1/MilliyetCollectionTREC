<DOC>
<DOCNO> 51976 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/13/guncel/gun04.html </URL>
<DATE> 2001/11/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Kapkaççı yine yaptı yapacağını 
</HEADLINE>
<TEXT>

Polis önlem alıyor, vatandaş korunmaya çalışıyor ama olmuyor. Gözü dönmüş kapkaççılar durdurulamayınca, her günün bilançosuna mutlaka bir vukuat düşüyor 
     DİNÇER ŞEREF İstanbul 

     Son günlerde iyice artan kapkaç vakalarına bir yenisi daha eklendi. İstanbul’un hemen her bölgesinde sokak terörü’ estiren kapkaççılar, dün de boş durmadı. İstanbul Yenibosna'da iki kapkaççının saldırısına uğrayan Hatice Songür 25 , metrelerce sürüklenince yaralandı. Songür'ün çantasını alan kapkaççılardan biri kovalamaca sonucu yakalandı. 
     Aksaray'dan önceki gün çalınan 34 GOG 17 plakalı otomobille kapkaca çıkan iki genç, Ahmet Yesevi Caddesi'nde yürüyen kuaför Hatice Songür'ü hedef seçti. Songür, çantasını bırakmamakta direnince metrelerce sürüklendi. Yaralanan Songür, Özel Hayrunnisa Hastanesi'nde tedaviye alındı. 
     Kapkaççıların kullandığı otomobil, Hürriyet Caddesi'nde bir polis ekibiyle karşılaştı. Kaçamayacağını anlayan kapkaççılar, birkaç otomobile çarptıktan sonra, Zafer Mahallesi Cumhuriyet Caddesi Sinema Sokak'ta aracı terk ettiler. Bir inşaatın çatısına çıkan U.K. 17 , polisçe gözaltına alındı. Olay yerinden kaçan Murat Güner'in de arandığı bildirildi. 
     U.K. ve Murat Güner'in, oto hırsızlığı ve kapkaç suçlarından sabıkalı olduğu bildirildi. Songür'ün çantasında 15 milyon lira ve bir cep telefonu olduğu, cep telefonunun otomobilde bulunduğu öğrenildi. 
     
     Polisten kaçamadılar 
     Devriye görevi yapan Bağcılar İlçe Emniyet Müdürlüğü'ne bağlı bir ekip, çalıntı olduğu anlaşılan 34 ZN 6956 plakalı otomobili takip etmeye başladı. Telsiz anonsları üzerine diğer ilçelere bağlı ekipler de aracın peşinde düştü. Nefes kesen bir kovalamaca sonunda araç, lastiklerine ateş edilerek durduruldu. 
     Aracı terk ederek kaçan 4 kapkaççıdan üçü Aksaray’ın ara sokaklarında yakalandı. 
     



 GÜNCEL 


















</TEXT>
</DOC>
