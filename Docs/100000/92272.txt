<DOC>
<DOCNO> 92272 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/26/son/sontur13.html </URL>
<DATE> 2002/06/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Şarkıcı Emrah Dinçer, yeniden gözaltında... 
</HEADLINE>
<TEXT>

     Şarkıcı Emrah Dinçer, eski korumaları arasındaki yaralama olayından dolayı hakkında çıkarılan gıyabi tutuklama kararı uyarınca, tedavi gördüğü hastanede yeniden gözaltına alındı. 
     Bakırköy Cumhuriyet Savcılığı, ''Adam yaralamaya azmettirmek'', ''Ruhsatsız silah bulundurmak'' ve ''Meskun mahalde ateş etmek'' suçlarından tutuklanmasını istediği Emrah Dinçer, eski korumaları olan emekli polis Hilmi Göger ve Hakan Dizdar, şoförü Dursun Emir ve babasının şoförü Cemal Melek'in, nöbetçi sulh ceza mahkemesi hakimliğince tutuksuz yargılanmak üzere serbest bırakılmasına, bir üst mahkemede itiraz etti. 
     İtirazı değerlendiren Asliye Ceza Mahkemesi de Dinçer, Dizdar ve Göger hakkında gıyabi tutuklama kararı çıkarttı. 
     Bu kararın gönderilmesiyle harekete geçen İstanbul Organize Suçlar Şube Müdürlüğü ekipleri, Hilmi Göger'i Bakırköy'deki evinde yakalayarak, cezaevine konulmasını sağladı. 
     Emrah Dinçer'i evinde bulamayan polis, bunun üzerine yaptığı araştırmalar sonucu Bakırköy'deki özel bir hastanede tedavi gördüğünü belirlediği Dinçer'i, tedavisi tamamlanıncaya kadar gözetim altına aldı. 
     Polisin, Hakan Dizdar'ı da yakalamak amacıyla başlattığı çalışma sürüyor. 
     Eski koruması Erkan Bektaş'ın, 14 Eylül 2000 tarihinde silahla yaralanmasına ilişkin, eski korumaları Hilmi Göger ve Hakan Dizdar ile şoförü Dursun Emir ve babasının şoförü Cemal Melek'le birlikte 19 Haziran 2002 tarihinde gözaltına alınan Dinçer, 2 gün sonra sevk edildiği Bakırköy Adliyesi'nde bu suçtan dolayı tutuksuz yargılanmak üzere serbest bırakılmıştı. 
     Adliye çıkışında Üsküdar Cumhuriyet Savcılığı'nca yürütülen bir soruşturma kapsamında arandıkları gerekçesiyle salıverilmeyen Dinçer ve Dizdar, bu soruşturma kapsamında da ifadeleri alındıktan sonra serbest kalmıştı. 
     





</TEXT>
</DOC>
