<DOC>
<DOCNO> 85980 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/25/ekonomi/eko01.html </URL>
<DATE> 2002/05/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Yeşil sahalar podyuma döndü 
</HEADLINE>
<TEXT>

Damat Tween Beşiktaşlı, İGS Fenerbahçeli, Sarar da Galatasaraylı futbolcuları giydiriyor. Milli Takım’ın kıyafetlerini de Sarar hazırladı 
     EYLEM TÜRK 

     Erkek giyiminin önde gelen firmalarının en iyi mankenleri futbolcular oldu. Son dönemde büyük kulüpleri giydirme yarışına giren erkek giyiminin önde gelen firmaları yeşil sahaları podyuma çevirdi. 
     Kulüpler ligde şampiyonluk için, Damat - Tween, İGS, Sarar gibi firmaların koleksiyonları da şıklıkta yarışıyor. 
     Bugün Damat - Tween, Beşiktaşlı ve Elazığsporlu, İGS Fenerbahçeli futbolcuların kıyafetlerini hazırlarken, Sarar da Galatasaraylı futbolcuları giydiriyor. 
     31 Mayıs’ta Dünya Kupası için Güney Kore’de top koşturacak Türk Milli Takımı’nın kıyafetleri de Sarar tarafından hazırlandı. 
     Damat - Tween BJK’lı futbolcular için özel olarak "Casual" kıyafetleri hazırladı. Takıma yalnızca takım elbise değil casual koleksiyon da hazırlayan 
     Damat - Tween’in BJK ve 1903 amblemli özel ürünleri taraftarlara da satılıyor. 
     
     Yabancı takımlar da var 
     Erkek giyim firmaları Türk futbol liginin dışına da taştı. Damat firması Güney Afrika’da hem mağaza yatırımı yaparken hem de ülkenin ünlü futbol takımı Keizer Chief takımının sponsoru oldu. 
     Güney Afrika’nın en önde gelen dergi ve gazetelerinde Şefin Stili olarak yer alan Damat - Tween yeni sezonda da anlaşmayı sürdürme kararı aldı. Damat ayrıca Hertha Berlin takımı haricinde CSK Moskova futbol takımı ile de moda sponsorluğu konusunda anlaşma için görüşmeler yapıyor. 
     Öte yandan, Londra’da ilk Türk mağazasını açan Ramsey ise Londra’nın ünlü futbol kulübü Chelsea takımıyla anlaşma yapmak üzere hazırlanıyor. 
     
TİM’den Milli Takımlar’ modası      Türkiye İhracatçılar Mecilisi TİM de, Türk modasının tanıtımı için kolları sıvadı. Türkiye’deki tüm milli takımların kıyafetlerini hazırlamak için harekete geçen TİM Başkanı Oğuz Satıcı, Türk modacıları biraraya getirerek, hem Türkiye’nin hem de Türk moda ve modacılarının tanıtımına destek vermeyi düşündüklerini söyledi. 
     Güreşten kareteye, basketboldan futbola kadar tüm milli takımların kıyafetlerini hazırlamak üzere Dice Kayek, Atıl Kutoğlu, Hüseyin Çağlayan gibi ünlü Türk modacıları biraraya getireceklerini belirten Satıcı, "Bu konuda Türkiye Odalar ve Borsalar Birliği ile ortak çalışıyoruz" dedi. Satıcı, "Örneğin artık haltercilerimiz sadece halteri değil Türk modasını da taşıyacaklar" diye konuştu. 
     



 EKONOMİ 


















</TEXT>
</DOC>
