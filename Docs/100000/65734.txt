<DOC>
<DOCNO> 65734 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/03/son/sontur12.html </URL>
<DATE> 2002/02/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Sultandağı ve Çay'da toplam ölü sayısı 8'e yükseldi 
</HEADLINE>
<TEXT>

     Afyon'da bu sabah meydana gelen depremde, Sultandağı ve Çay ilçelerinde 8 kişinin öldüğü bildirildi. 
     İçişleri Bakanlığı Kriz Merkezi'nden saat 11.45 itibariyle yapılan yazılı açıklamada, bugün, saat 09.11'de merkez üssü Afyon-Bolvadin olduğu bildirilen ve aletsel büyüklüğü 6 olan bir deprem meydana geldiği belirtilerek, şöyle denildi 
     ''Alınan ilk bilgilere göre, Sultandağı'nda 20 evin yıkıldığı, 4 vatandaşımızın hayatını kaybettiği, 10 kişinin yaralandığı, Çay ilçesinde Sanayi Sitesi'nin yıkıldığı ve 4 vatandaşımızın hayatını kaybettiği, Yeşilçiftlik beldesinde deprem nedeniyle yangın meydana geldiği ve halen devam ettiği anlaşılmıştır. 
     Bolvadin ilçesinden ise henüz kesin bilgi alınamamıştır. Hasar durum tespit çalışmaları devam etmektedir.'' Depremin hemen ardından İçişleri Bakanlığı Kriz Merkezi'nin toplandığı ve durum değerlendirmesi yapıldığı kaydedilen açıklamada, İçişleri Bakanı Rüştü Kazım Yücelen ile Müsteşar Vekili Rasim Baş, Emniyet Genel Müdürü Kemal Önal, Sivil Savunma Genel Müdürü Atilla Özdemir'in helikopterle Bolvadin'e gittikleri bildirildi. 
     Afyon Sivil Savunma Birliği'nin olaya anında müdahale ettiği ifade edilen açıklamada, Ankara sivil savunma arama kurtarma birliğinden tam donanımlı 2 kurtarma aracı, 1 destek aracı ve 11 personelin Sultandağı'na ilçesine gönderildiği kaydedildi. 
     Sakarya Arama Kurtarma Birliği'nden 6 araç ve 30 personelin Afyon merkeze hareket ettiği kaydedilen açıklamada, Bursa ve İzmir arama kurtarma birliklerine ikişer ekibin hazırlanması ve bölgeye gitmeleri talimatının verildiği ifade edildi. 
     






</TEXT>
</DOC>
