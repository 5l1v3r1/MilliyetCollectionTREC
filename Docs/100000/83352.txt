<DOC>
<DOCNO> 83352 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/11/ekonomi/eko07.html </URL>
<DATE> 2002/05/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Emekliye 100 milyon umudu 
</HEADLINE>
<TEXT>

İşçi emeklileri, enflasyon farkının eksik uygulanması nedeniyle kişi başına 90 - 120 milyon lira kayba uğradı 
     ATİLLA ÖZSEVER 

     Türkiye İşçi Emeklileri Cemiyeti, Ocak 2000’den başlayan Tüketici Fiyatları Endeksi’ndeki TÜFE artıştan kaynaklanan farkın maaşlara yansıtılması uygulaması nedeniyle emekli başına 90 ile 120 milyon lira arasında bir kaybın olduğunu ve bu kaybın mahkemelerce de tescil edildiğini açıkladı. 
     İşçi Emeklileri Cemiyeti Başkanı Kazım Ergün, 3 milyon 750 bin emekli adına açılacak emsal davalarla SSK’nın mahkeme masraflarıyla birlikte 750 trilyon lira yük altına gireceğini belirterek böyle bir yola başvurmamak için bu farkın maaşlara yansıtılmasını istedi. Ergün, emekli aylıkları her ayın 19 ile 25’i arasında ödendiği için 18 - 23 günlük kayıp olduğunu belirterek, "29 aylık kayıp zinciri sonunda emekli başına 90 ile 120 milyon lira fark alacağı doğdu" dedi. 
     
     Maaş günü değişti 
     Bu arada, Maliye Bakanı Sümer Oral, bankalardaki yığılmaların önlenmesi için, memur emeklileri, dul ve yetimlerin maaşlarının her ayın ilk beş gününde ödeneceğini açıkladı. 
     1 Ağustos 2002 tarihinde uygulamaya girecek yeni ödeme takvimi ile asker emeklileri yine ayın birinci günü maaş almaya devam edecek. Diğer emekliler ise doğum tarihlerine göre ilk beş gün içinde maaşlarını alacak. 
     
     



 EKONOMİ 




















</TEXT>
</DOC>
