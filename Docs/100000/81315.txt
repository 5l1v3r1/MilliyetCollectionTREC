<DOC>
<DOCNO> 81315 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/30/son/sontur21.html </URL>
<DATE> 2002/04/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Tayyip Erdoğan "Kimse ordumuz üzerinden siyaset yapmasın" 
</HEADLINE>
<TEXT>

     AK Parti Genel Başkanı Recep Tayyip Erdoğan, ordunun bütün milletin gözbebeği olduğunu ifade ederek, ''Kimse, ordumuz üzerinden siyaset yapma terbiyesizliğine kalkışmasın'' dedi. 
     Yurt gezileri çerçevesinde, beraberindeki çok sayıda milletvekiliyle bugün karayoluyla Yozgat'a gelen Erdoğan, Cumhuriyet Meydanı'nda partililere hitap etti. 
     Sözlerine, ''Dertleriniz, derdimiz, bunlara çözüm bulmak için yola çıktık'' diye başlayan Erdoğan, iktidarın vatandaşı ''inim inim inlettiğini'' söyledi. 
     Bugüne kadar 54 il gezdiklerini, meydanları dolduran vatandaşların, ''açız, hükümet istifa'' diye feryat ettiğini ifade eden Erdoğan, iktidarın bugüne kadar hiçbir şey yapmadığını savundu. 
     Erdoğan, şöyle konuştu 
     ''1998 yılında Türkiye'nin GSMH'si 205 milyar dolardı, 2001 yılının sonunda devlet tarafından açıklanan rakamlara göre GSMH 148 milyar dolara gerilemiş. Bu son rakam, 1991'in rakamıdır. Bu hükümet bizi, 11 yıl geri götürdü. Bunların kulağı var duymuyor, gözü var görmüyor, dili var gerçeği konuşamıyor. Çünkü bunların millete saygısı yok. Bittiler, battılar, buhar oldular. Ben İstanbul Büyükşehir Belediye başkanlığına seçildiğim zaman, İstanbul'un hali bugünkü Türkiye gibiydi. Maaşlar ödenmiyor, hava kirli, ulaşım sağlanamıyordu, trafik içinden çıkılmaz bir haldeydi. Bugünkü AK Parti kadroları Ferhat, sizlerde Şirin'siniz. Merak etmeyin çoğu gitti azı kaldı geliyoruz... 
     Yoksulluk, yolsuzluk bizim kaderimiz değildir, çözümü sadece yolsuzlukları ortadan kaldırmaktır.'' 
     
     ''BİR MUHALEFET LİDERİ'' 
     Erdoğan konuşmasında, isim vermeden ''bir muhalefet lideri'' diye tanımladığı siyasi parti genel başkanını eleştirirken de ''Çıkmış atıp tutuyor, çiftçilerin borçlarını sileceğiz . Daha önce de atıp tutuyordu, anahtarlar dağıtacaktı. Başbakan oldun, gördük senin başbakanlığını. Bu milleti aldatmayın, aldattıkları için yüzde 27'den 12'ye, 12'den de barajın altına düştüler. Bu millet, kendini 
     aldatanlardan bıkmış'' diye konuştu. 
     ''Halka hizmet, Hakka hizmettir'' anlayışıyla uzun ince bir yola çıktıklarını dile getiren Erdoğan, bazı kesimlerin, kendisiyle ilgili ''iftira kampanyaları başlattığını'' öne sürdü. 
     ''Utanmadan, sıkılmadan, bizi orduyla karşı karşıya göstermeye çalıştılar'' diyen Erdoğan, sözlerini şöyle sürdürdü 
     ''Ordu, bizim gözbebeğimizdir. Kimse bizi ordumuzla karşı karşıya getiremez. Kimse de ordumuz üzerinden siyaset yapma terbiyesizliğine kalkışmasın, bunu da açıkça söylüyorum. Bizim geçmişimiz bu noktada bizim teminatımızdır. Açık ve net söylüyorum, bunlar müflis tüccarlar gibi şimdi eski defterleri karıştırıyorlar. Bunlardan bir şey elde edemezsiniz, boşuna uğraşmayın, bize iftira edenler, bir taş üzerine taş koymadılar, şimdi eski defterleri karıştırıyorlar. Eğer demokratsanız, Türkiye'nin demokratik, laik bir hukuk devleti olduğuna inanıyorsanız, gelin demokrasi yolunda koşalım. O zaman kim ipi göğüslerse geride kalan saygı duysun. 
     Kasımpaşalı Tayyip'in önünü kesin diyorlar, Kasımpaşa neresi, Türkiye'nin bir vatan toprağı değil mi Kasımpaşa'da doğmakla zilletli olmadık. Tam aksine iftihar ediyorum. Bu vatana hizmet edenler arasında neler var neler.'' Türkiye'nin birliğe, beraberliğe, bütünlüğe her zamankinden daha fazla ihtiyaç duyduğunu vurgulayan Erdoğan, ''çirkin ve karalama politikalarıyla bir yere varılamayacağını, belden aşağıya vurmanın kimseye fayda getirmeyeceğini'' kaydetti. 
     Erdoğan, konuşmasını, ''gelin, elele verelim ve milletin iradesine saygı duyalım. Millet ne diyorsa, o...Yeter, karar artık milletindir'' sözleriyle noktaladı. 
     Erdoğan'dan önce konuşan AK Parti Grup Başkanı Bülent Arınç da iktidarı eleştirerek, kıyafetlerinden dolayı Anadolu insanının horlandığını, kendi yaptırdığı okullara çocuklarını gönderemediğini ifade ederek, AK Parti'nin önünün kesilmek istendiğini, ancak bunu, kimsenin başaramayacağını kaydetti. 
     Erdoğan ve beraberindekiler, Yozgat İl Teşkilat Binası'nı hizmete açtı. 
     





</TEXT>
</DOC>
