<DOC>
<DOCNO> 91790 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/24/son/sonspo06.html </URL>
<DATE> 2002/06/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Ve Ortega Fenerbahçe'ye imzaladı.. 
</HEADLINE>
<TEXT>

     Fenerbahçe, dün İstanbul'a getirdiği Arjantinli futbolcu Ariel Ortega ile sözleşme imzaladı. 
     Fenerbahçe Burnu'ndaki kulüp binasında gerçekleştirilen ve kulüp başkanı Aziz Yıldırım'ın da hazır bulunduğu törende Ariel Ortega, kendisini sarı-lacivertli renklere bağlayan sözleşmeye imza attı. 
     Fenerbahçe Kulübü'nün 4 yıllık sözleşme imzaladığı Arjantinli futbolcu Ariel Ortega, sarı-lacivertli formayı giydiği süre içinde başarılı olmayı çok istediğini belirterek, ''Bütün yüreğimle 4 yıl burada kalıp mutlu ve başarılı olmak istiyorum'' dedi. 
     İmza töreninden sonra basın mensuplarının sorularını yanıtlayan Arjantinli yıldız, Fenerbahçe camiasına, kendisine gösterilen bu büyük ilgiden dolayı teşekkür ederken, Türkiye'de bulunmaktan dolayı gurur duyduğunu kaydetti. 
     Transferinde sarı-lacivertli kulübü tercih etmesinin en büyük nedenini, ''Fenerbahçe'nin çok büyük bir camia olduğunu söylediler ve burada da bunu gördüm. Önemli nedenlerden birisi de Fenerbahçe'nin kazanmayı çok istiyor olmasıdır'' diye belirten Arjantinli futbolcu, şöyle konuştu 
     ''Arjantin'de Türk futbolu fazla gündemde yer almıyor. Ben de son günlerde Türk futbolunun nasıl olduğunu gördüm ve tanıdım. Açıkçası daha önce pek tanımıyordum. Ben buraya Fenerbahçe'nin renkleri için geldim. Burada Fenerbahçe'nin başarısı için çalışacağım.'' 
     
     10 NUMARALI FORMA 

     Arjantin'deki takımı River Plate ve ülkesinin milli takımında 10 numaralı formayı giyen Ortega, ''Fenerbahçe'de 10 numaralı formayı Revivo giyiyor. 10 numarayı giymek için bir isteğin olacak mı'' şeklindeki soruya da şu yanıtı verdi 
     ''Forma ve numaranın bir anlamı yok. Fenerbahçe'nin menfaati önemli. Bunun için de birlik ve beraberlik içinde olmamız lazım. Ben bunun için her türlü fedakarlığa hazırım.'' Dün akşam yöneticilerle birlikte bir gece kulübünde yemek yiyen Ortega, sarı-lacivertli takımın İsrailli futbolcusu Revivo ile de gece kulübünde bir görüşme yaptığını belirterek, ''Revivo ile dostane bir görüşme yaptık'' dedi. 
     Ortega, ''Almeyda'nın Fenerbahçe'de oynamasını ister misin'' sorusunu da ''Onunla şimdiye kadar bu konuda hiçbir görüşme yapmadım. Almeyda çok büyük bir futbolcu. Ancak bu kararı verme yetkisi Fenerbahçe Kulübü'ne aittir. Bu konuda Fenerbahçe'nin alacağı her karara saygı duyarım'' diye yanıtladı. 
     

     
</TEXT>
</DOC>
