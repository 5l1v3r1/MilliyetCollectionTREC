<DOC>
<DOCNO> 87296 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/01/guncel/gun01.html </URL>
<DATE> 2002/06/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan ve Gürtuna yargıda 
</HEADLINE>
<TEXT>
Şaibeli ihaleler’in hesabını 
verecekler 
Savcılığın hazırladığı iddianamede Artırma ve eksiltmelere hile karıştırdıkları’ belirtilen Erdoğan’ın üç, Gürtuna’nın 10 kez cezalandırılması öngörülüyor 
     NEZİH GÜROL İstanbul 

     İstanbul Cumhuriyet Başsavcılığı, AKP lideri Recep Tayyip Erdoğan ile İstanbul Büyükşehir Belediye Başkanı Ali Müfit Gürtuna hakkında, "ihalelere hile karıştırdıkları" gerekçesiyle dava açtı. 
     Yargıtay Cumhuriyet Başsavcısı Sabih Kanadoğlu’nun görevsizlik kararı vererek gönderdiği soruşturma dosyasını inceleyen İstanbul Cumhuriyet Savcıları Erol Canözkan, Rasim Işıkaltın ve Hüseyin Yıldız, Erdoğan ile Gürtuna hakkındaki iddianameyi tamamladı. 
     "Artırma ve eksiltmelere hile karıştırdıkları" ileri sürülen Erdoğan’ın, TCK’nın 366. maddesi uyarınca 3, Gürtuna’nın ise 10 kez cezalandırılması öngörülüyor. Bu maddenin ikinci fıkrası, 1 - 3 yıl arasında hapis cezasını gerektiriyor. Erdoğan ve Gürtuna hakkındaki iddiaların, "belediye personelinin 1995 - 1996 yılına ait servis kiralama ile KİPTAŞ, İSTAÇ ve metro birinci aşama ihalelerini" içerdiği öğrenildi. 
     Başsavcılık, Halk Ekmek’in 1998 - 2000 tarihlerindeki, İGDAŞ’ın 1997 - 2000 yıllarındaki ihaleleri ve "çeşitli tarihlerde ağaç, fidan ve süs bitkisi alımı konularında yapılan ihaleler" konularındaki suçlamalarla ilgili dosyayı da yetkisizlik kararıyla Eyüp Cumhuriyet Başsavcılığı’na gönderdi. Erdoğan ile Gürtuna’nın yargılanmalarına, önümüzdeki günlerde İstanbul Asliye Ceza Mahkemesi’nde başlanacak. 
     
     Adalet doğru kararı verir’ 
     "İhalelere hile karıştırdıkları" gerekçesiyle Erdoğan ile hakkında dava açılan Gürtuna ise, belediyenin yaptığı tüm işlerin açık olduğunu savunarak, "Bizim asla böyle bir şeye müdahil olmamız söz konusu değildir. Adaletin doğru kararı vereceğine inanıyoruz" dedi. 
     
     



 GÜNCEL 













</TEXT>
</DOC>
