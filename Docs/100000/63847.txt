<DOC>
<DOCNO> 63847 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/23/son/sontur25.html </URL>
<DATE> 2002/01/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Yargıtay onaylarsa Tekelioğlu'nun milletvekilliği düşecek 
</HEADLINE>
<TEXT>

     Hakkında verilen mahkumiyet kararının Yargıtay tarafından onanması durumunda MHP İçel Milletvekili Cahit Tekelioğlu'nun milletvekilliği düşecek. 
     DYP'li Fevzi Şıhanlıoğlu'nun ölümüyle ilgili davada 2 yıl 9 ay 10 gün ağır hapse mahkum olan Tekelioğlu'nun bu karara ilişkin Yargıtay'a temyiz başvurusunda bulunma hakkı bulunuyor. Mahkumiyet kararı, Yargıtay'ca onandıktan sonra kesinleşecek. 
     Anayasa'nın 84. maddesine göre Cahit Tekelioğlu hakkındaki kesin kararın TBMM Genel Kurulu'nun bilgisine sunulmasıyla milletvekilliği düşecek. 
     TBMM Genel Kurulu'nda, 31 Ocak 2001 tarihindeki İçtüzük değişikliği görüşmeleri sırasında çıkan kavganın ardından DYP Şanlıurfa Milletvekili Fevzi Şıhanlıoğlu yaşamını yitirmişti. 
     Olayla ilgili olarak MHP İçel Milletvekili Cahit Tekelioğlu ve Osmaniye Milletvekili Mehmet Kundakçı hakkında dava açılmıştı. Bugün sonuçlanan davada Ankara 9. Ağır Ceza Mahkemesi Tekelioğlu mahkum ederken, Kundakçı hakkında beraat kararı vermişti. 
     






</TEXT>
</DOC>
