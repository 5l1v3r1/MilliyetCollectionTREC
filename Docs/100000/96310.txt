<DOC>
<DOCNO> 96310 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/17/son/sondun50.html </URL>
<DATE> 2002/07/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Londra, metro grevine teslim oldu 
</HEADLINE>
<TEXT>

     İngiltere'nin başkenti Londra'da metro çalışanlarının bu akşam başlattıkları 24 saatlik iş durdurma eylemi yüzünden milyonlarca Londralı büyük bir ulaşım kaosuyla karşı karşıya kaldı. 
     İngiltere ekonomisine milyonlarca sterlinlik zarar getirmesi beklenen ve TSİ 22.00'da başlayan grev, otobüs ve taksilerin hınca hınç dolmasına neden oldu. 
     Metro çalışanlarını temsil eden sendikayla işveren arasında, trenlerin ve seyahatlerin güvenliği yüzünden doğan anlaşmazlık sonucu başlatılan grev, yarın akşam 22.00'a kadar sürecek. 
     Öte yandan, yarın sabah pek çok Londralı'nın gidecekleri yerlere gecikeceklerini gözönünde tutan ekonomistler, yaklaşık 100 milyon sterlin civarında bir zarar yaşanabileceğini belirtiyorlar. 
     Demiryolu Taşımacılığı ve Ulaşım Sendikası ise işverene yaptığı tekliflerin kabul görmemesi nedeniyle greve gidilmek zorunda kalındığına dikkat çekerken, Londra halkından, doğan zararlardan dolayı özür diledi ve asıl sorumlunun, kulaklarını sendikanın taleplerine tıkayan işveren olduğunu iddia etti. 
     Sendika yönetimi grev boyunca ''sembolik'' sayıda trenin çalışacağına da işaret ederken, grevin yarın akşam bitmesine rağmen, ulaşım sıkıntısının Cuma sabahına kadar süreceği tahmininde bulunuyor. 
     Bu arada Londra belediyesi ise halka bedava ''yürüyüş haritaları'' dağıtarak otobüsler üzerindeki olası aşırı yükü hafifletmeye çalışıyor. Londra'yı bir ucundan diğer ucuna kateden Thames nehri üzerindeki botların da bedava taşıma hizmeti yaparak ulaşım kaosunu hafifletmeye gayret gösterecekleri belirtiliyor. 
     Söz konusu botların saatte 1500 kadar yolcu taşıyabilecekleri hesaplanıyor. 
     





</TEXT>
</DOC>
