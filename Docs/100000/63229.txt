<DOC>
<DOCNO> 63229 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/20/spor/spo05.html </URL>
<DATE> 2002/01/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Eli öpülecek adam 
</HEADLINE>
<TEXT>

Sociedadlı futbolcular, Türk geleneği sandılar, Nihat’ın elini öpmek için sıraya girdiler 
     MEHMET ÇİFTÇİ - San Sebastian 

     REAL Sociedad’a transfer olan üçüncü Türk futbolcu Nihat ilk idmanında süprizle karşılaştı. Nihat’ın İstanbul’dan ayrılırken babasının elini öptüğü fotoğraf, İspanyol basınında çıkınca, Real Sociedadlı futbolcular pozu yanlış değerlendirdiler. Realli tüm oyuncular, Türk geleneği sandıkları için, Nihat’ın elini öpmek üzere sıraya girdiler. Tayfun ile Nihat’ı kahkahaya boğan olay ortaya çıkınca Real Sociedadlı oyuncular da güldüler. Nihat da yeni takım arkadaşlarına "Gol attığımda elimi öpersiniz" esprisini yaptı. 
     SAN Sebastian’daki ilk gününü MİLLİYET ile birlikte geçiren Nihat, şehri doğa cenneti olarak nitelendirdi, "Her şey yolunda giderse, burada emekli bile olabilirim" dedi. Genç futbolcu, öncelikle ülkesini ve Türk futbolunu temsil etmek için Real Sociedad’a geldiğini de ekledi, "İspanya, Dünya futbolunun vitrini. Bugün buradayım. Yarın Barcelona ya da Real Madrid neden olmasın Tayfun ve hocam Toshack’ın yardımıyla hemen uyum sağlayacağıma inanıyorum. Real Sociedad’ı el birliğiyle ayağa kaldıracağız" diye konuştu. 
     TOSHACK ise İspanyol televizyonlarına verdiği demeçte, "Bu çocuğa dikkat edin. Çok büyük bir pazara sahip olacak" iddiasında bulundu. Toshack, MİLLİYET’e "Ona ilk olarak Beşiktaş kapısını açtım, şansını iyi kullandı. Şimdi de Avrupa kapısını açıyorum. Bunu da en iyi şekilde kullanacağından eminim" dedi. Tayfun özel tercümanlığını üstlendiği Nihat ile ilgili "Bundan sonra sağdan yapacağım ortalar Nihat’la buluşacak. Ben, Nihat ve Kovacevic bu kadroda gol yarışına gireriz" diye konuştu. 
     



 SPOR 


























</TEXT>
</DOC>
