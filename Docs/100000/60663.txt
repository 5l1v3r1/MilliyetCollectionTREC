<DOC>
<DOCNO> 60663 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/05/siyaset/siy03.html </URL>
<DATE> 2002/01/05/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD’liler övdü 
</HEADLINE>
<TEXT>
Ecevit bilge lider 
ABD’li senatörler Türkiye bizim için parlayan bir örnek. İslami ülke olarak demokrasiyi taşıyabilen bir model’ dedi 
     ELÇİN ERGÜN Ankara 

     Joseph Lieberman başkanlığında Ankara’da temaslarda bulunan 10 kişilik ABD senatörleri heyeti, Başbakan Bülent Ecevit’e, "terörle mücadelenin Afganistan’dan sonra da süreceği, Saddam Hüseyin yönetimi sürdüğü müddetçe Irak’la barış olamayacağı, ancak her aşamada Türkiye’ye danışılacağı" mesajını iletti. Ecevit için "bilge lider" ifadesini kullanan Lieberman, "Türkiye bizim için parlayan bir örnek. İslami bir ülke olarak demokrasiyi taşıyabilen bir model" dedi. Ecevit de, "Saddam’ın yönetimde kalmasının Türkiye için önemli olmadığını, ancak Irak’ın toprak bütünlüğünün korunması gerektiğini" belirttikten sonra, "ABD’nin Ürdün ve İsrail’e sağladığı ekonomik kolaylıkları Türkiye için de sergilemesini" istedi. ABD Senato üyesi Joseph Lieberman, Ankara’ya ABD’nin Irak’a müdahale edeceği mesajını "Uluslararası terör mücadelesi Afganistan’la son bulmayacak" sözleriyle iletti. 
     Heyet, Saddam yönetimdeyken Irak’ta önemli bir uzlaşma olmayacağını, kitle imha silahları üretimine devam edileceğini kaydetti. Senatörler, Saddam’ın ABD’den öc almaya çalışacağını savunarak, "Irak’ın toprak bütünlüğünü korumak önemli, ancak şu anda ABD ve Türkiye arasında anlaşmazlık olmadığını söyleyebilirim. Tehlike teşkil eden Saddam gitmeli, Saddam’la barış olmaz" dediler. Ecevit de görüşmede Türkiye’nin Irak Lideri Saddam Hüseyin’le bir ilgisinin olmadığını belirterek şunları söyledi "Irak’ın toprak bütünlüğü önemli. Kuzey Irak’ta Bağdat’ın bir otoritesi yok. Orası Kürtlerin elinde. Saddam’ın başta kalması bizim için önemli değil. Bu tamamen Irak’a kalmış bir konu. Ancak Türkiye’nin alacağı kararlar çok önemli. Kararlar operasyonda Türkiye’nin rolünü belirleyeceği için çok önemli." 
     



 SİYASET 













</TEXT>
</DOC>
