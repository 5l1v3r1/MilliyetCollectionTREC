<DOC>
<DOCNO> 82422 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/06/son/soneko23.html </URL>
<DATE> 2002/05/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Akaryakıtçılar Bakan Zeki Çakan ile görüştüler 
</HEADLINE>
<TEXT>

     Enerji ve Tabii Kaynaklar Bakanı Zeki Çakan, akaryakıt dağıtım şirketleri ve bayilerin kar marjının yükseltilmesiyle ilgili taleplerini haklı bularak, ''yeni hak talebinde değiller, önceki uygulamanın devamını istiyorlar'' dedi. 
     Petrol Ürünleri İşverenler Sendikası PÜİS Genel Başkanı İsmail Aytemiz, Petrol Ofisi Genel Müdürü Ertuğrul Tuncer, Akaryakıt Anadağıtım Şirketleri Derneği ADER Yönetim Kurulu Başkanı Kaya Baban ve Türkiye Akaryakıt Bayileri Petrol Gaz Şirketleri İşveren Sendikası TABGİS Genel Başkanı Atıf Ketenci'den oluşan bir heyet, bugün Enerji ve Tabii Kaynaklar Bakanı Zeki Çakan'ı ziyaret etti. 
     Ziyaretin ardından basına açıklama yapan Bakan Çakan, ülkenin bir ekonomik krizden geçtiğini ve yavaş yavaş düzeldiğini hatırlattıktan sonra, 14 Ocak 2001 tarihinde yayımlanan kararnameden sonra 4 Nisan 2002 tarihinde yayımlanan bir kararnameyle, mevcut uygulanan kar 
     marjlarının aşağı çekildiğini anlattı. 
     Çakan, ''haklı olduklarına inanıyorum. Mevcut isteklerinin haklı olduğunu gördüm. Yeni bir hak talebinde değiller. Konuyu Hazine'ye, Başbakanlığa götüreceğim. Sorunlarını resmi yazıyla bana bildirdiler. 
     Ben de bugün resmi bir yazıyla Hazine ve Başbakanlığa bildireceğim'' dedi. 
     
     EYLEMCİ BAYİLERE UYARI 
     Görüştükleri kişilerin sektör temsilcileri olduğuna dikkati çeken Bakan Çakan, buna karşılık ATO Başkanı Sinan Aygün başkanlığında Ankaralı bir grup akaryakıt bayiinin toplantı yaparak eylem kararı almalarını eleştirdi. Bakan Çakan, ''herkes kendi işiyle meşgul olsun. 
     Konunun yanlış değerlendirilmesine sebep olurlar ki bu doğru değil'' dedi. Çakan, şunları kaydetti 
     ''Dağıtım şirketi ve bayilerin seçilmiş temsilcileri buradayken, görev alanı dışında bir başkaları, başkalarının görev alanına tecavüz etmesin. Aksi takdirde herkes kendi yetki ve sorumluluğunun dışında hareket etmeye başladığında, belirli yanlışlıklar veya kamuoyununun yanlış değerlendirmesine sebep olunur ki bu da, arzu edilen bir durum değildir. 
     Bugün sektör olarak, kendi görev dışına müdahale ettiklerinde nasıl hoş görülmezlerse, bir başkası tarafından tabii ki kendi görev alanlarına yapılan müdahale ve girişimlerin de, sektörü temsil eden başkanlar tarafından da hoş karşılanmadığını, bugün yapmış olduğum toplantıda açık net olarak gördüm ve bana ifade ettiler.'' 
     
     PETROL PİYASASI KANUNU 
     Bakan Çakan, Petrol Piyasası Kanunu taslağının Devlet Bakanı Kemal Derviş tarafından imzalandığını, Başbakan Bülent Ecevit'in de imzalamasının ardından, bu hafta içerisinde tasarının Meclis'e gönderileceğini açıkladı. 
     Az önce Başbakanlık Müsteşarı ile görüştüğünü, bu hafta tasarının Meclis'e gönderileceğini öğrendiğini kaydeden Çakan, ''bu tasarının da kanunlaşmasıyla, Enerji Piyasası Kurulu işlevini yerine getirecek. 
     Petrol Kanunu'nun çıkmasıyla, rekabete dayalı serbest piyasanın oluşturulmasında, arz-talep dengesinin kurulmasında, hatta fiyatların rekabetle düşmesine sebebiyet verecek bu üç kanunun tamamlanmasıyla enerji sektöründe çok önemli adım atıldığını söylemek isterim.'' Bakan Çakan'a Ankaralı akaryakıt bayilerinin 13 Nisan'da eylem yapma kararının sorulması üzerine, ''ben o konunun dışındayım'' dedi. 
     
     PO GENEL MÜDÜRÜ TUNCER 
     Petrol Ofisi Genel Müdürü Ertuğrul Tuncer de, Bakan Çakan'ın kendilerine sıcak bir ilgi gösterdiğini belirtirken, kar marjı konsunda 19 Ocak 2001 tarihinde yayımlanan kararnamenin uygulanmasını istediklerini söyledi. 
     PÜİS Başkanı İsmail Aytemiz ise Ankara'daki eylem kararı ile ilgili olarak, bu işin sahibinin kendilerin olduğunu, ATO Başkanı'nın bu konuda yetkisi olmadığını belirttikten sonra, ''300 milyar lira harcayarak Şura düzenledik, 1,5 yıldır biz bu konuyu takip ediyoruz'' dedi. 
     





</TEXT>
</DOC>
