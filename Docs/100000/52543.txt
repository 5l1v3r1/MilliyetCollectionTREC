<DOC>
<DOCNO> 52543 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/16/guncel/gun08.html </URL>
<DATE> 2001/11/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Şenol Güneş mi, Fatih Terim mi 
</HEADLINE>
<TEXT>

ÇAPRAZ ATEŞ 
     SEMRA KARDEŞOĞLU 

     Türk Milli Futbol Takımı, Avusturya’yı 5 - 0 yenerek tam 47 yıl aradan sonra Dünya Kupası finallerine gitmeye hak kazandı. Teknik Direktör Şenol Güneş, tarihi zaferin ardından, "Salı günü detaylı açıklama yapacağım. Ben görevimi tamamladım" diyerek, istifa imasında bulundu. Güneş’in ayrılabileceği ihtimalinin gündeme gelmesi, Fatih Terim’i akıllara getirdi. Türkiye, Japonya’ya Güneş’le mi yoksa Terim’le mi gitmeli. Spor dünyasının ünlü isimlerine sorduk. 
     
     Şenes Erzik UEFA Asbaşkanı 
Başarı Güneş’le geldi      Buraya kadar Şenol Güneş’le gelindi. Bu başka bir dönem. Şenol Güneş’in dönemi... Türk Milli Takımı’nın Japonya ve Güney Kore’deki finallere Güneş’le gitmesi kadar doğal bir şey olamaz. Şu anda, bu kadar mutlu ve gururlu olduğumuz bir günde bu başarının baş mimarlarından Güneş’in tartışılması, Türkiye adına büyük bir talihsizlikdir. 
     
     Atilla Gökçe Spor Yazarı 
Elbette Şenol Güneş      Türkiye, her konuda olduğu gibi şimdi de Milli Takım konusunda esasla ilgisi olmayan bir tartışmanın içine girdi. 47 yıllık özlemi bitirmek üzere elemeleri başından itibaren yöneten, oynatan, stratejisini belirleyen, her maçta ayrı taktik uygulayan adamı omuzlara alıp onurlandıracağımıza tartışma zeminine taşıyoruz. Elbette bu takımın başında Şenol Güneş olmalı. 
     
     Erdoğan Şenay Spor Yazarı 
Başarılı olan devam eder      Başarıyı elde eden yola devam eder. Türkiye’de bir ilki yaptı. Şenol hocamız, 47 yıllık bir hasrete son verdi. Alın teri ile son derece kahramanca bir sonuçla finale gidiyorlar. Dere geçerken at değiştirilmez. Bana göre istifa lafı bir köşeye, Güneş vakar içinde haziranda başlayacak dünya kupası için kolları sıvamalı. Bu büyük futbol şölenine hazırlanmalı. Böyle kariyer sahibi olunur. Türkiye’yi Avusturya ne zaman 5 - 0 yenmiştir 
     
     Fatih Altaylı Yazar 
Terim daha faydalı olur      Milli Takım’ın Şenol Güneş’le birlikte Dünya Kupası’na gitmesine karşıyım. Önceki günkü maçta bile pek çok hatası vardı. Zaten daha önce doğru hareket etmiş olsaydı, hata yapmasaydı, biz bu noktaya gelip bu maçı oynamak durumunda kalmayacaktık. 5 - 0’lık galibiyete ihtiyaç duymadan, doğrudan finale yükselecektik. Güneş çok beyefendi, doğru bir adam ama, tartıştığımız konu bu değil. Yerine geçmesi gereken Fatih Terim mi Şu anki konumu ile Terim boşta kalmıştır, karizmatik ve önemli bir antrenördür. Türkiye’ye Terim, Dünya Kupası’nda hem fayda sağlayacak, hem karizma kazandıracaktır. Kupada da Türkiye’ye bir avantaj sağlayacaktır. Emin olun ki, Terim kupada olursa, Çin antrenörü ile birlikte en karizmatik iki antrenörden biri olacaktır. Bu Türkiye’ye Dünya Kupası’nda yeni bir PR da sağlayabilir. Aynı zamanda Terim’in de önünü biraz daha açar. Ben Türkiye’nin Dünya Kupası’nda şansı biraz da yaver giderse, yarı finale kadar yükseleceğine inanıyorum. 
     
     Can Bartu Spor Yazarı 
Güneş devam etmeli      Senol Güneş çok başarılı olmuş, takımını Dünya Kupası’na götürmüştür.Güneş kötü tenkit edildi, hakarete uğradı. Tenkit edebilirsiniz ama şahsı hakkında yazmaya kimsenin hakkı yok. Güneş, başarılı olduğunu gösterdi. Bundan sonra kararı artık Güneş verir. İstifa eder mi, etmez mi Onun kararını kendisi verir. Duygusal karar vermemesi lazım. Onunla devam etmeli. 
     



 GÜNCEL 















</TEXT>
</DOC>
