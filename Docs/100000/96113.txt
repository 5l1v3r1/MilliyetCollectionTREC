<DOC>
<DOCNO> 96113 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/16/son/sontur15.html </URL>
<DATE> 2002/07/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Kaçırılan uçakta öldürülen yolcunun ailesi 1 trilyon istedi... 
</HEADLINE>
<TEXT>

     İstanbul-Moskova seferini yaparken, geçen yıl Suudi Arabistan'a kaçırılan Rus uçağına düzenlenen operasyon sırasında öldürülen Türk yolcunun ailesi tarafından ''hizmet kusuru'' bulunduğu gerekçesiyle İçişleri Bakanlığı aleyhine 1 trilyon liralık tazminat davası açıldığı bildirildi. 
     15 Mart 2001 tarihinde 
     İstanbul-Moskova seferini yaparken Çeçen uyruklu hava korsanlarınca kaçırılarak Suudi Arabistan'ın Medine kentine indirilen Rus uçağına düzenlenen operasyon sırasında öldürülen Mürsel Kambal'ın eşi ve diğer aile fertleri, olayda İçişleri Bakanlığı'nın ''hizmet kusuru'' bulunduğu gerekçesiyle İstanbul İdare Mahkemesi'ne başvurdu. 
     Olay tarihinden itibaren yasal faiz ve yargı giderleriyle birlikte 200 milyar lirası maddi, 800 milyar lirası manevi olmak üzere toplam 1 
     trilyon lira tazminat istemiyle açılan davanın başvuru dilekçesinde, Atatürk Havalimanı'ndaki yer emniyetinden sorumlu güvenlik birimlerinin olayda ihmali bulunduğu ileri sürüldü. Kambal ailesinin avukatı Ali Türkmen, olay sonucu Gürsel Kambal'ın eşi, çocukları, annesi ve kardeşlerinin maddi ve manevi zarara uğradıklarını belirterek, ''Gürsel Kambal, davalı idarenin hizmet kusurundan kaynaklanan zincirleme eylemler sebebiyle yaşamını yitirmiştir. Bu nedenle dava açtık'' dedi. Türkmen, daha önce İçişleri Bakanlığı'na başvurarak tazminat talebinde bulunduklarını ancak, ''Tazminat ödenmesine ilişkin yargı kararı bulunmadığı'' gerekçesiyle talepleri reddedildiğinden davanın açılmasının bir zorunluluk haline geldiğini söyledi. 
     
     OLAYIN GEÇMİŞİ 
     15 Mart 2001 tarihinde İstanbul-Moskova seferini yapan Rusya 
     Federasyonu'nun Vnkovo Havayolları'na ait Tupolev-154 tipi yolcu uçağı 3 Çeçen hava korsanı tarafından kaçırılarak Suudi Arabistan'ın Medine 
     kentine indirilmişti. 
     İçinde 59'u Türk 162 yolcu bulunan uçağa Suudi komandoların düzenlediği operasyon sırasında 1'i Türk 3 kişi ölmüş, 5 kişi de yaralanmıştı. 
     





</TEXT>
</DOC>
