<DOC>
<DOCNO> 65100 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/31/guncel/gunz1.html </URL>
<DATE> 2002/01/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Satırbaşı 
</HEADLINE>
<TEXT>

     AIDS’li kana 105 milyar lira tazminat 
     Şanlıurfa’da, sezaryenle doğum sırasında, Kızılay Kan Merkezi’nden alınan kandan AIDS’e yakalanan anne ve bebeği adına Sağlık Bakanlığı ile Kızılay aleyhine açılan dava sonuçlandı. 95 milyar 771 milyon lira maddi, 10 milyar lira da manevi tazminat alacak olan Müzeyyen Işıkgöz ve ailesi, buruk bir mutluluk yaşadıklarını söyledi. Mahkeme, tazminat cezalarının 23 milyar 271 milyon liralık kısmının, 16 Mayıs 2000’den itibaren oluşan yasal faziyle ödenmesini de karara bağladı. 
     
     Sokak ortasında satırla öldürüldü 
     Sefaköy’de kapkaç ve hırsızlık suçundan sabıkalı olduğu öne sürülen bir kişi, kavga ettiği kapkaççılar tarafından bıçaklanarak öldürüldü. Reyhan Caddesi’nde, Hüseyin Estelik 19 ile kapkaç suçundan arandıkları öğrenilen Levent Yıldızhan, Bora Kılıç ve Erkan Çakır arasında kavga çıktı. Bu sırada Yıldızhan ile arkadaşlarının satırlı saldırısına uğrayan Estelik ağır yaralandı. Çevreden yetişen vatandaşlar tarafından hastaneye kaldırılmak istenen Estelik, yolda hayatını kaybetti. 
     
     3 trilyonluk kaçak sigara ele geçirildi 
     Bursa’nın Gemlik ilçesinde, Abhazya’dan getirilip yurtdışına gönderilmek üzere "Ayşe Doğa" adlı gemiyle, Borusan Limanı’na bırakılan konteynerlerde 3 trilyon 107 milyar lira değerinde kaçak sigara ele geçirildi. Sigaralara, konteynerlerle birlikte el konulurken, kaçakçılığı yapan şebekenin Trabzon, İstanbul, Gemlik ve yurtdışı işlerini takip ettiği ileri sürülen Vedat Turan, Sait Palandir, İlhan Baştürk, Yavuz Karan, Mehmet Kaya ve Hasan Bakkal gözaltına alındı. 
     
     Oğluyla kardeşi sonunu hazırladı 
     Bursa Uludağ yolunda 3 ay önce cesedi bulunan Ahmet Elma’nın, oğlu ve kardeşi tarafından öldürüldüğü ortaya çıktı. Uludağ yolunda bulunan cesedin Elma’ya ait olduğunu belirleyen jandarma, Manisa’da askerlik yapan oğlu Mehmet Ersan Elma’ya ulaştı. Bursa’ya getirilen oğul Elma, aile içindeki sorunlardan dolayı babasını amcası Mahmut Elma ile birlikte öldürdüklerini itiraf etti. Oğul Elma tutuklanırken, polis kayıplara karışan amcanın peşine düştü. 
     
     Baba Celasun Erdem’inin yanında 
     Bağdat Caddesi’ndeki trafik kazasında Selin Uras’la birlikte yaşamını yitiren Erdem Celasun’un kanserden ölen babası Salim Celasun, oğlunun yanında toprağa verildi. Baba Celasun’un dün Fenerbahçe Camii’ndeki cenaze törenine, eşi Arzu Celasun, oğlu Kerem Celasun, Selin Uras’ın babası Boray Uras, annesi Işık İnal, DYP İstanbul İl Başkanı Süleyman Soylu ve çok sayıda vatandaş katıldı. Celasun, daha sonra Karacaahmet Mezarlığı’nda yatan oğlunun yanında toprağa verildi. 
     
     Evren’den iyi çiziyorsunuz’ 
     Sanatçı Fikret Otyam, Antalya Koleji’ne gelerek öğrencilerin kendi resimlerinin kopyalarını yaptığı "Genç Fikret Otyamölar Sergisi’’nin açılışını yaptı. Öğrencilerin yaptıkları resimleri çok beğendiğini belirten Otyam, kendi resimlerinin kopyalarının yapılmasından dolayı mutluluk duyduğunu belirtti. Daha sonra okulun konferans salonundaki söyleşiye katılan Otyam, öğrencilere, "Kenan Evren’in güzel yaptığını sandığı resimlerin çok daha güzelini sizler yapmışsınız" dedi. 
     
     Yoksul çocuklar artık süt içebilecek 
     Ankara, İstanbul, İzmir ve Diyarbakır’daki ilköğretim okullarında okuyan yoksul çocuklar, yarıyıl tatilinden sonra haftada 5 gün süt içebilecek. Devlet Bakanı Hasan Gemici tarafından başlatılan, özellikle göç alan 4 büyük ildeki yoksul öğrenciler için düzenlenen ve 14.7 trilyon liralık kaynak ayrılan "Her gün 1 Milyon Çocuğa Süt" kampanyasının ihalesi sonuçlandı. Çocukların süt ihtiyacını, Akgıda, Nestle, Sek Süt, Mamsan, DanoneSA, Sütaş, Pınar Süt ve Dimes Süt karşılayacak. 
     



 GÜNCEL 


























</TEXT>
</DOC>
