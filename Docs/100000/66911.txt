<DOC>
<DOCNO> 66911 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/10/yazar/sazak.html </URL>
<DATE> 2002/02/10/ </DATE>
<TIME>  </TIME>
<AUTHOR> Derya SAZAK  </AUTHOR>
<HEADLINE>
Ne yanlış gitti 
</HEADLINE>
<TEXT>

     Ortadoğu araştırmalarıyla tanınan Bernard Lewis'in son kitabının başlığı, 11 Eylül'den sonra yanıtı çok daha fazla arananan soruyu içeriyor "Wat Went Rong " 
     Ünlü tarihçi, asırlarca Batı medeniyetinin önünde gittikten sonra İslam coğrafyasındaki ilerlemenin neden durduğunu, modernleşmenin önündeki engellerin neler olduğunu, "Doğu penceresi"nden irdeliyor. Arap dünyası ve Osmanlının özelliklerini anlatıyor. 
     Bernard Lewis, İstanbul'da salı günü başlayacak "Uygarlıklar ve Uyum" adlı uluslararası konferansın konukları arasında. Medeniyetler çatışması tezine karşı İslamın yanlış anlaşılmasından kaynaklanan gelişmeleri anlatacak. Lewis, son kitabını yazarken, 11 Eylül'e ilişkin bir not düşmüş ve güncel olaylardan etkilenmediğini belirtme gereği duymuş. 
     İstanbul'daki konferans, Dışişleri Bakanı Cem'in projesi ve "İslamın farklı kesimleri arasında çekişmede kilit ülke olabilecek Türkiye modeli"nin öne çıkması açısından doğru bir zamanlamada yapılıyor. Afganistan'ın yeniden yapılandırılması sürecinde bu tür etkinliklerin yol göstericiliği yadsınamaz. 
     Konferans hazırlıklarını üstlenen Büyükelçi Murat Ersavcı, Cem'in düşüncesinin ilk kez Arap ligi ülkeleriyle, AB üyesi ülkeleri İstanbul'da buluşturmak olduğunu söyledi. Böylece Türkiye, Doğu ile Batı arasında "köprü" rolünü hayata geçirmekle kalmıyor, yakın gelecekte AB üyeliği iddiasıyla "medeniyetler arasındaki uyum"a öncülük ediyor. 
     45 dolayında İslam ülkesi temsilcisinin İstanbul'a gelecek olması önemli. AB üyesi 25 ülkeden bakanlar katılıyor, Arap Birliği, AB ve AGİT temsilcilerinin katılacağı Çırağan Sarayı'ndaki konferans Kıbrıslı ve Rum Türk Dışişleri bakanlarını da buluşturacak. Afganistan Dışişleri Bakanı Abdullah da İstanbul'a geliyor. 
     Bernad Lewis, Edward Said ve Prof. İlber Ortaylı tarih perspektifinden İslama bakacaklar. 
     Konferans, Türkiye'nin "rol modeli" olarak öne çıkması açısından önemli. Huntington'un "Medeniyetler Çatışması" tezinin aksine sağduyulu düşünür Fransız Alain Minc'in uyarıları yerindedir 
     "Batı'ya karşı tek parça düşman rolünü oynayacak olan, çok kimsenin hoşuna gitmese de İslam değildir. İran'dan esinlenip Müslüman dünyasına hükmetmeye çalışan köktendincilerin karşısında İslamın o kadar ılımlı çeşidi var ki İslamın üzerine düşler kurmak Ortadoğu'nun en önemli Müslüman devleti olan Türkiye'nin Batı'nın pek de iyi anlaşılmayan müttefiki olduğunu unutmak demektir." 
     Batılı ve Doğulu temsilciler Çırağan'da "ne yanlış gitti" sorusuna yanıt ararken Türkiye "İslam rönesansı" arayışlarında öne çıkıyor. 
     Siyasal ve kültürel fay kırıklarının önlenmesinde İstanbul'da konferansı birleşterici rol oynayacak. 
     Gece de "Sultanların Dansı" gösterisi sunulacakmış, konuklara. 
     Tanıtım açısından da iyi bir zamanlama. Dışişleri'ni ve İsmail Cem'i kutlamak gerekiyor. 
     
     







Sevgililer gülü 


Saddam'ın mesajı 


Deliliğin gürültülü ırmağı New York'sa 


Etek ve söylem 


Nazım'ın son fotoğrafı 


Hocalar hala zam alamadı 48 


Kapıldım gidiyorum, bahtımın rüzg rına 


Akal Atilla, bu müjdeleri duyamadı 


Ne yanlış gitti 


Koç ve Sabancı, kapasite kiralayıp cep'e girecek 


Savaş kumpanyası komiklerini sunar 


Arsa değeri böyle bulunur 


Ağabeylik taslamanın sonu 


Bu ekonomi büyümeye nasıl geçecek 


"Çılgın Haftasonu" 


</TEXT>
</DOC>
