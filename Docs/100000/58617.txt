<DOC>
<DOCNO> 58617 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/23/son/sonspo05.html </URL>
<DATE> 2001/12/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaş Ali Aydın ile kaybetmedi 
</HEADLINE>
<TEXT>

     Beşiktaş ile Gaziantepspor arasında yapılan karşılaşmada verdiği kararlarla, siyah-beyazlı taraftarlar ve futbolcuların tepkisini çeken hakem Ali Aydın, ''Kara Kartallar''a uğurlu geliyor. 
     Siyah-beyazlı taraftarların, çaldığı düdüklerin ardından sahaya atlayıp, taciz etmeye çalıştıkları Ali Aydın'ın yönettiği maçlarda, Beşiktaş bu sezon tek puan dahi yitirmedi. 
     Ali Aydın, bu sezon Beşiktaş'ın hep İstanbul'daki maçlarında görev aldı. 
     İlk olarak ligin 4. haftasında Beşiktaş'ın, Diyarbakırspor ile İstanbul'da yaptığı ve 4-0 kazandığı karşılaşmada düdük çalan Aydın, 11. haftada yine BJK İnönü Stadı'ndaki Çaykur Rizespor maçını yönetti. 
     Bu karşılaşmayı da Beşiktaş 2-1 kazanırken, Aydın son olarak dünkü Gaziantepspor karşılaşmasında görev aldı. 
     Bazı fanatik taraftarların 44. dakikada sahaya indiği maçta, Beşiktaş 3-1 galip gelerek, Ali Aydın'ın yönettiği maçlardaki galibiyet serisini de sürdürdü. 
     






</TEXT>
</DOC>
