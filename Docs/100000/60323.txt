<DOC>
<DOCNO> 60323 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/03/spor/spo15.html </URL>
<DATE> 2002/01/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber turu 
</HEADLINE>
<TEXT>

     Van Basten yeni uyandı 
     HOLLANDALI ünlü futbol yıldızı Marco Van Basten, parlak futbol kariyeri sonrası antrenörlüğe ilk adımı atmaya hazırlanıyor. Gullit ve Rijkaard ile birlikte 80’li yılların sonunda Avrupa’yı kasıp kavuran Van Basten, Hollanda Federasyonu’nun açacağı kursa katılıp, antrenör lisansı alacağını söyledi. 
     
     Özel etap Masouka’nın 
     GELENEKSEL Paris - Dakar Rallisi’nin beşinci gününde 80 kilometrelik özel etapta birinciliği Mitsubishi ile yarışan Japon Hiroshi Masouka kazandı. Masouka 43 dakika 42 saniye ile finişi geçerkene, genel klasmanda birinci durumda bulunan Belçikalı Gregorie De Mevius 31 saniyelik farkla ikinci oldu. Motorsiklette ise Şilili Carlo De Gavardo 42.38 ile ilk sırayı aldı. 
     
     Sampras elendi 
     AVUSTRALYA Açık’a hazırlık amacıyla Adelaide kentinde düzenlenen turnuvada tek erkeklerde ABD’li ünlü raket Pete Sampras elendi. Sampras, ilk turda vatandaşı Todd Martin’e 6 - 3, 3 - 6 ve 4 - 6’lık setlerle boyun eğdi. Tek bayanlarda bir numaralı seribaşı ABD’li Venus Williams ise İsviçreli Schneider’ı 6 - 0, 6 - 4’lük setlerle geçip, çeyrek finale çıktı. 
     
     Schumacher’e rekor sigorta 
     FORMULA 1 Dünya Şampiyonu Alman Michael Schumacher, İngiliz sigorta şirketi Lloyd’a yeni sezon için 81 milyon dolarlık yaşam sigortası yaptırdı. Alman Sportbild dergisi, üç kez dünya şampiyonu olan ve yıllık 50 milyon Euro kazanan Michael Schumacher’in, sigorta şirketine her yıl 5 milyon 670 bin dolar ödeyeceğini yazdı. 
     
     Çalımbay tamam 
     DENİZLİSPOR’DA teknik direktör Sakıp Özberk’in şok yaratan istifasının ardından harekete geçen yönetim, Rıza Çalımbay ile anlaştı. Çalımbay’ın bugün imza atması bekleniyor. Özberk’in, Kocaelispor maçında sahaya asların yerine gençleri sürmesi nedeniyle gözden çıkarıldığı, istifası için transferin de geciktirildiği iddia edildi. 
     
     Bulak imza attı 
     LİGDE daha ilk yarıda üç teknik adamla yollarını ayıran Antalyaspor, Trabzon’un eski çalıştırıcısı Giray Bulak ile dün sözleşme yaptı. Kırmızı - Beyazlılar ayrıca, Fransa’nın Tolouse takımından 30 yaşındaki siyahi savunma oyuncusu Fernandez Yuakim, sol kanat oyuncusu 24 yaşındaki Gomez Loi ve Senagalli kaleci Diallo denenmek için kampa katıldı. 
     
     Santos geliyor 
     GAZİANTEPSPOR Başkanı Celal Doğan, Brezilyalı Santos’un bugün Belek’teki kampa katılmasının beklenildiğini, Viyola’dan ise vazgeçtiklerini açıkladı. Santos ile aynı kulüpte forma giyen golcü Viyola’nın 2.5 milyon dolar istemesi üzerine görüşmelerin askıya alındığını bildiren Doğan, "Kaliteli bir futbolcu arıyoruz" dedi. 
     
     Kuralar ertelendi 
     FUTBOLDA yarın yapılması gereken Türkiye Kupası çeyrek final kuraları ve İkinci Lig B Kategorisi Yükselme ile Klasman Grubu fikstür kuraları çekimi ertelendi. Federasyon, elverişsiz hava koşulları nedeniyle çekimin ileri tarihe alındığını açıkladı. 
     



 SPOR 






















</TEXT>
</DOC>
