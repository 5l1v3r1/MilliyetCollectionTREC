<DOC>
<DOCNO> 68242 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/18/yazar/sazak.html </URL>
<DATE> 2002/02/18/ </DATE>
<TIME>  </TIME>
<AUTHOR> Derya SAZAK  </AUTHOR>
<HEADLINE>
Öymen’den Baykal’a yanıt 
</HEADLINE>
<TEXT>

     Sayın Derya Sazak, 
     CHP Genel Başkanı Sayın Deniz Baykal'ın, köşenizde yayınladığınız demecini okudum. Bir anket sonucunda CHP'nin ikinci sırada yer almasından doğal olarak memnunluk duymuş, bunu vurguluyor. 
     Ben de elli yıldan beri CHP'nin başarısını dilemiş, politika yıllarında bunun için üzerine düşen her görevi yapmış ve bu gerçekleşirse sevinmiş bir CHP üyesiyim. Bu anket sonucunu da aynı duygu ve dilekle değerlendirdim. Ancak Sayın Baykal'ın değerlendirmesini okuyunca üzüldüm. 
     Görülüyor ki, partisinin kendisinden önceki yönetimlerini kötülemeyi hala marifet sayıyor. Üstelik bu kötülemeyi tamamen gerçek dışı iddialara dayatıyor. CHP'nin bir buçuk yıl öncesine kadar anketlere bile giremeyen mezhepçi, etnik kimlikçi, Türkiye'nin bütününün değil, 'bir kısmı'nın partisi olduğunu ve bu durumun kendi genel başkanlığıyla değiştiğini öne sürüyor. 
     CHP'nin 18 Nisan seçiminden sonraki genel başkanı bendim. Bu suçlamaları yanıtlamayı görev sayıyorum 
     1- CHP'nin anketlerdeki durumu bugünkünden geri değildi. 18 Nisan seçiminde yüzde 8.7 oyla Meclis dışında kalan CHP daha sonra katıldığı belediye seçimlerinin çoğunu, oylarını katlayarak Bilecik'te yüzde 66.6 kazanmıştır. Tabii CHP gibi bir parti için bunların hiçbiri yeterli değildir. Hedef yüzde 30'ları da aşarak tek başına iktidar olmaktır. Ülkemizin bugün içinde bulunduğu her açıdan perişan durumdan çıkmasının yolunu açmaktır. Ama bu hedefe 'Benden öncekiler kötüydü, sadece ben iyiyim. Benim projem... ben, ben, ben...' diye varılmaz. 
     2- Sayın Baykal'ın, 'kavgacılık' dediği şey, kendisinin genel başkan olmadığı zamanlardaki yönetimlere karşı yürüttüğü 'hizip' muhalefetinin adıdır. Kendisi genel başkan olduğu zamanlarda da bunu, beğenmediği partilileri partiden uzaklaşmaya zorlayarak sürdürüyor. 
     3- Bugün çok değerli eski genel başkanlardan binlerce sade üyeye partiden ayrılmak zorunda kalmış olanların hepsi, bir buçuk yıl öncesine kadar CHP'nin içinde hep birlikte çalışıyordu. Hangi kimlikten, kültürden, mezhepten, etnik kökenden olursa olsun, Türkiye'nin 81 ilinde, 'Türkiye'nin bütünü' için omuz omuza çalışıyordu. 
     CHP, o zaman 'Türkiye'nin bütününün partisi' değildi de, şimdi, Sayın Baykal'ın projesi ve 'yeni kadro'suyla mı olmuştur 
     Tam tersine anketler gelir geçer ama Sayın Baykal'ın bu yanlış, haksız ve yakışıksız tutumudur ki, CHP'yi 'Türkiye'nin bütününün partisi' olmaktan uzaklaştırır. 
     Sayın Derya Sazak, Sayın Baykal'ın bu tutumunu bırakmasını, genel başkanlık görevini kendisine teslim ettiğim andan itibaren defalarca rica ettim. Son olarak kurultay delegesi olarak yaptığım konuşmada anlattım. Aynı görevi, size verdiği demece cevap olarak bir kere daha yapıyorum. 
     Bana bu olanağı verdiğiniz için teşekkürlerimi ve en iyi dileklerimle saygı ve sevgilerimi sunarım. 
     Altan Öymen 
CHP Kurultay Delegesi 
     
     
     







'Kemalizm' 


Öteki rüşvet... 


Beklentiler ve gerçekler 


Krize yolsuzluklar mı neden oldu 


Hukuk konuşmalı 


Ivır, zıvır şeyler ve bir ilan... 


Öymen’den Baykal’a yanıt 


Kurtar bizi Powell amca 


Biz 11 Eylül’ü 19 Şubat’ta yaşadık 


Otoyolun kilometresi 4 - 5 milyon dolar 


</TEXT>
</DOC>
