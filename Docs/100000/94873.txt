<DOC>
<DOCNO> 94873 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/10/son/sondun41.html </URL>
<DATE> 2002/07/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Türk kökenli milletvekili AGIT'de raportörlüğe seçildi 
</HEADLINE>
<TEXT>

     Almanya'nın başkenti Berlin'de 6 Temmuz'da başlayan Avrupa Güvenlik ve İşbirliği Teşkilatı Parlamenterler Asamlesi AGİT-PA toplantısı, genel başkanlık seçimlerinin ardından bugün sona erdi. 
     Başkanlığa, İngiltere Parlamentosu Savunma Komisyonu Başkanı Bruce George seçildi. Demokrasi ve İnsan Hakları raportörlüğüne ise Hollanda'nın Türk kökenli milletvekili Nebahat Albayrak getirildi. 
     AGİT-PA Başkan Yardımcısı DSP İstanbul Milletvekili Ahmet Tan, yaptığı değerlendirmede, Berlin toplantısının AGİT-PA'nın toplantıları arasında en başarılısı olduğunu belirterek, ''Karşılıklı güven tazeleme oldu'' dedi. 
     ABD'de 11 Eylül terör darbesinden sonra bazı ülkeler arasında karşılıklı güvenin kaybolduğunu, birbirini suçlayan ifadelerin yer aldığını belirten Tan, ''Eylül ayında Madrid'de yapılacak AGİT toplantısında Berlin toplantısı sonuçlarının bazı meyvelerini toplamanın mümkün olacağını'' söyledi. 
     
     ''AVRUPA ÖZELEŞTİRİYE AÇIK DEĞİL'' 
     AGİT'in Demokrasi ve İnsan Haklari raportörlüğüne seçilen Nebahat Albayrak, Türk gazetecilere yaptığı açıklamada, raportörler arasında görüş ayrılıkları olduğunu belirtti. 
     Albayrak, ''Avrupa özeleştiriye açık değil. AGİT'teki raportörler her zaman bağımsız davranmıyor. Sekreteryanın görüşlerini alıp onu savunuyorlar. Ben çalışmalarımda bunun aksini yapacağım. Etkili olmak istiyorsam, kendi düşünce ve görüşlerimi bir rapor halinde sunmam gerekir. Benim amaçlarımdan bir tanesi de doğu ve batı arasındaki dengesizliği gündeme getirip, çözüm yolları bulmak'' dedi. 
     AGİT'te uzun yıllardır ciddi bir siyasi sorun yaşandığına da dikkat çeken Albayrak, teşkilatın, Rusya'ya ve doğuya yaklaşımının da önyargılı olduğunu ifade ederek, ''Her zaman biz biliriz düşüncesi hakim. Ben dikkatleri batı Avrupa'da gelişmekte ve oluşmakta olan sorunlara çekmek istiyorum. Batı Avrupa'da şu anda bence büyük sorunlar oluşmaya başlıyor'' dedi. 
     Ahmet Tan başkanlığındaki heyet, yarın Türkiye'ye dönüyor. 
     





</TEXT>
</DOC>
