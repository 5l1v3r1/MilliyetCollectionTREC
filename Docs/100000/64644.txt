<DOC>
<DOCNO> 64644 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/28/son/sontur08.html </URL>
<DATE> 2002/01/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Başkentte kritik zirve 
</HEADLINE>
<TEXT>

     Başbakanlık Merkez Binası'nda, saat 11.15'te başlayan toplantıya, Devlet Bakanı Ramazan Mirzaoğlu Yemen'deki temasları nedeniyle katılamazken, Devlet Bakanı Reşat Doğru toplantıya ilk kez iştirak etti. 
     Yaklaşık 1 aylık aradan sonra toplanan Bakanlar Kurulu'nun resmi gündemine ilişkin bilgi verilmezken, toplantıda, Başbakan Ecevit'in ABD'ye yaptığı resmi ziyaret de dahil olmak üzere bazı dış gelişmeler ile ekonomiyle ilgili konuların görüşülmesi bekleniyor. 
     Bakanlar Kurulu toplantısından sonra hükümet ortakları, geçen hafta Adalet Komisyonu’nunda kabul edilen, ancak kamuoyunda tartışma ve Avrupa Birliği’nde kaygı yaratan Anayasa’ya Uyum Yasa Tasarısı ile Çankaya’dan kısmi veto ile dönen Bankacalık Yasası’nı ele alacaklar. 
     Zirveye, DSP Genel Başkanı, Başbakan Bülent Ecevit, MHP Genel Başkanı, Devlet Bakanı ve Başbakan Yardımcısı Devlet Bahçeli, ANAP Genel Başkanı, Devlet Bakanı ve Başbakan Yardımcısı Mesut Yılmaz'ın yanı sıra Devlet Bakanı ve Başbakan Yardımcısı Hüsamettin Özkan ile Devlet Bakanı Kemal Derviş de katılacak. 
     Toplantıda, Cumhurbaşkanı Ahmet Necdet Sezer'in, yeniden görüşülmek üzere TBMM'ye iade ettiği ve bankacılık ile ilgili düzenlemeler içeren "Mali Sektöre Olan Borçların Yeniden Yapılandırılması ve Bazı Kanunlarda Değişiklik Yapılması Hakkında Kanun"un 3 maddesinin ele alınması bekleniyor. 
     Cumhurbaşkanı Sezer, söz konusu Yasa'nın, kamu bankalarında 31.12.2002 tarihinden sonra özel hukuk hükümlerine tabi olmayan personel çalıştırılamayacağına ilişkin kural içeren 6., özerk kurul, üst kurul ve bunlara bağlı kurumların denetimini düzenleyen 7., kamu bankalarının yönetim, denetim ve tasfiye kurulları üyelerinin sorumluluğunu, özel bankaların yönetim, denetim ve tasfiye kurullarına uygulanan özel hukuk hükümlerine ve mevzuata bağlayan ve ceza ve idare hukuku yönünden memur sayılamayacaklarını düzenleyen geçici 1. maddelerini, bir kez daha görüşülmek üzere TBMM'ye göndermişti. 
     Toplantıda, Emlak Vergisi’ne ilişkin yeni yasal düzenleme de Maliye Bakanı Sümer Oral tarafından sunulacak. Yeni düzenlemeyle, Emlak Vergisi’nde beyan esası kalkacak. Bakanlar Kurulu’nda daha sonra Enerji ve Tabii Kaynaklar Bakanı Zeki Çakan’ın, petrol piyasası yasa tasarısıyla, doğalgazdan alınan 18’lik KDV’nin şubat, mart ve nisan aylarında indirilmesine ilişkin önerisini sunması bekleniyor. 
     Toplantıda ayrıca, ABD’deki temaslarına ilişkin olarak Başbakan Bülent Ecevit’in ve Afganistan’ın yeniden inşaasına yönelik Japonya’daki toplantıya katılan Devlet Bakanı Edip Safter Gaydalı’nın da sunumlarda bulunması bekleniyor. 
     






</TEXT>
</DOC>
