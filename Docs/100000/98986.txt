<DOC>
<DOCNO> 98986 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/31/ekonomi/aeko.html </URL>
<DATE> 2002/07/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Karada ve denizde Aksoy operasyonu 
</HEADLINE>
<TEXT>

BDDK, İktisat Bankası’nın eski sahibi Erol Aksoy’un devlete olan borçlarının tahsili için Boğaz’daki yalısına baskın yaptı. Tablolara el konuldu. Büyükada açıklarındaki yatı da Fenerbahçe’ye çektirildi 
     KADİFE ŞAHİN 

     Bankacılık Düzenleme ve Denetleme Kurulu BDDK bir buçuk yıl önce el koyduğu İktisat Bankası’nın eski sahibi Erol Aksoy’un devlete olan borçlarını haciz yoluyla tahsil etmek için dün karadan ve denizden operasyon yaptı. 
     Tanbey Veziroğlu’nun başkanlığını yaptığı BDDK Tahsilat Dairesi’nin dün başlattığı operasyonla Erol Aksoy’un oturduğu Yeniköy’deki Tahsin Bey Yalısı’na ve Büyükada ile Rodos açıklarında bulunan yatlarına polis denetiminde baskın düzenlendi. 
     BDDK yetkililerinden alınan bilgiye göre İstanbul Yeniköy’de bulunan ve Erol Aksoy’un eşi İnci Aksoy adına kiralık olarak gözüken yalıya yapılan baskında 29 tabloya el kondu. 
     
     Operasyonlar sürecek 
     Tasfiye edilen İktisat Bankası’nın eski sahibi Aksoy’un Boğaz’da oturduğu yalıya düzenlenen operasyon polis denetiminde icra memurları aracılığıyla gerçekleştirildi. Tabloların haczedilmesi işlemlerinde, Yıldız Teknik Üniversitesi’nden uzmanlar da görev aldı. 
     Yetkililerden alınan bilgiye göre el konulan 29 tablonun Erol Aksoy’un devlete olan borçlarının büyük kısmını karşılamamasına karşın toplam ekspertiz değerlerinin 200 ile 300 milyar lira arasında olması tahmin ediliyor. 
     Benzer operasyonların devleti zarara uğratan diğer batık banka sahiplerine de yapılacağını belirten BDDK yetkilileri, "Tablolar kısa bir süre sonra satışa çıkacak" dediler. 
     
Osman Hamdi de var Şeker Ahmet Paşa da      Antik A.Ş'nin sahibi Turgay Artam, işadamı Erol Aksoy'un Türkiye'nin en önemli tablo koleksiyonlarından birine sahip olduğunu söyledi. Artam, "Türkiye'nin hemen hemen en önemli resim koleksiyonu. Osman Hamdi, Nazmi Ziya, Şeker Ahmet Paşa ve Halil Paşa gibi önde gelen ressamlarının tabloları bulunuyor. Bu tabloları elden çıkarıp çıkarmadığını bilmediğim için değeri konusunda birşey söyleyemem" dedi. 
     
Yunanistan'la ortak yat operasyonu      Erol Aksoy'a ait olan yatlardan Laperla'ya Büyükada açıklarında operasyon yapılarak yat, Fenerbahçe koyundaki marinaya alındı. Diğer yatı ise uzun süren takipten sonra Rodos Adası açıklarında bulundu. Yata, Bankacılık Düzenleme ve Denetleme Kurulu'nun talebi üzerine Yunan makamlarınca el konuldu. Konsolosluk nezdinde girişimlere devam edildiği öğrenildi. 
     
Tahsilat timleri baskın yaptı      BDDK ve TMSF'ye bağlı tahsilat timlerinin katıldığı operasyonda, Aksoy'un Yeniköy'deki yalısına gidildi. Boğaz'daki yalı, Doğuş Çelik ve Civata'ya ait, ancak Erol Aksoy'un eşi İnci Aksoy'a kiralanmış gözüküyor. Kiralama süresi 2004 yılında bitiyor. İnci Aksoy'un yalı için 140 bin dolarlık kira borcunu ödemediği öğrenildi. 
     



 EKONOMİ 























</TEXT>
</DOC>
