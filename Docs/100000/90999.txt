<DOC>
<DOCNO> 90999 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/20/son/soneko24.html </URL>
<DATE> 2002/06/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Yapı Kredi Genel Müdürü "Herhangi bir sorun yok" 
</HEADLINE>
<TEXT>

     Yapı ve Kredi Bankası Genel Müdürü Naci Sığın, Yapı ve Kredi'nin bir kurum olduğunu, bunun korunması ve geliştirilmesinin her zaman tek amaçları olduğunu belirterek, ''Yönetim, Yapı ve Kredi Bankası'na sadıktır. Bu şu anlama gelmektedir müşterilerine, çalışanlarına, hissedarlarına sadıktır'' dedi. 
     Naci Sığın, gazetecilerle yaptığı sohbet toplantısında, Yapı ve Kredi Bankası iş alanı, etkinliği ve çalışma anlayışında doğan bağımsız bir gücü ve itibarı bulunduğuna işaret etti. 
     Yönetimin, Yapı ve Kredi Bankası'na sadık olduğunu ifade eden Sığın, ''Bu şu anlama gelmektedir müşterilerine, çalışanlarına, hissedarlarına sadıktır. Yapı ve Kredi Bankası hep bu sorumluluğun bilincinde çalışmıştır. Bu konuda da hiçbir değişiklik olmayacaktır. 
     Bundan da hiçkimsenin kuşkusu ve endişesi olmasın'' dedi. 
     Pamukbank'ın Fon'a devrinden sonra bugünkü gazetelerde Yapı ve Kredi Bankası'na ilişkin haberlere açıklık getirmek istediğini ifade eden Sığın, şöyle konuştu 
     ''Yapı ve Kredi Bankası'nın mülkiyet hakkı değişmemiştir. Mevzuat gereği mülkiyetin yönetim kurulunda temsili değişmiştir. Dolayısıyla yönetimin kamuya geçtiği ifadesi gerçeği yansıtmamaktadır. Bunun bir kez daha altını çizmek istiyorum. BDDK Başkanı sayın Engin Akçakoca da dün yaptığı açıklamada, yönetime karışma gibi niyetleri olmadığını açıkça belirtmiştir. 
     Bu dönemde de Yapı ve Kredi Bankası'nın faaliyetleri eskisi gibi devam edecektir. 
     Bankanın sermaye açısından herhangi bir sorunu yoktur. BDDK'nın en ihtiyatlı olarak konumlandırılabilecek yaklaşımı ile yapılan değerlendirmeler sonunda herhangi bir sermaye problemi olmadığı tarafımıza teyit edilmiştir. Bununla ilgili mali tablolarımızın açıklaması da muhtemelen yarın İMKB'de yapılacaktır.'' 
     
     HİZMETTE SINIR YOKTUR MİSYONU 
     Yapı ve Kredi Bankası'nın 10 bin çalışanıyla her zaman aile bankası olduğunu vurgulayan Sığın, ''Yapı ve Kredi Bankası olarak her zaman hedeflerimizi gerçekleştirmek üzere çalıştık. Aynı yönde çalışmalarımız önümüzdeki dönemde de devam edecektir'' dedi. 
     Yapı ve Kredi Bankası'nın 1944'te kurucusu Kazım Taşkent tarafından özerk yapıda oluşturulduğuna işaret eden Naci Sığın, ''Yapı Kredi, ilk günden bu yana üstlendiği Hizmette sınır yoktur misyonunu dün olduğu gibi bugün de yarın da devam edecektir. Çünkü burası Yapı Kredi'dir'' diye konuştu. 
     Yapı Kredi'nin 30 Eylül 2001 tarihi itibariyle, yaklaşık 9 milyar dolar aktif büyüklük, 6.3 milyar dolar mevduat, 3.7 milyar dolar kredi, 1 milyar dolar özkaynağa sahip olduğunu, 256 milyon dolar bankacılık hizmet geliri sağladığını vurgulayan Sığın, yüzde 42 halka açıklık oranı içinde, büyük bölümün yabancı büyük kurumsal yatırımcılar tarafından tutulduğunu söyledi. 
     2001 yılı sonu itibariyle, 10.470 çalışan, 4.5 milyon aktif 
     müşteri, 432 şube, 3.5 milyon kredi kartına sahip olduklarını belirten Sığın, kredi kartı işlem hacmi, mevduat, kredi, aktif büyüklüklerini sektör içinde değerlendirdi. Naci Sığın, daha sonra soruları yanıtladı. Genel Müdür Sığın, mülkiyet hakkının eski ortaklarda, yönetim hakkının ise devlette olduğu ifade edilerek, yönetim hakkının devletten özel sektöre nasıl geçebileceğine ilişkin soru üzerine, ''Zannedersem, burada BDDK ile yapılan anlaşmalar çerçevesinde, taahhütlerin karşılanması sonucunda gene mülkiyet hakkı eski sahiplerine geçecektir'' dedi. Sığın, anlaşmadaki şartlara ilişkin soruyu, ''Bilmiyorum. Onlar herhalde açıklanır'' diye yanıtladı. ''Mülkiyet hakkının kullanılamaması sürecinin uzaması, sizin açısından ne gibi sakınca doğurur '' sorusu üzerine de, Naci Sığın, şunları söyledi ''Bunun kısa zaman içinde çözüme kavuşacağı düşüncesindeyim. Tabii biz yönetim olarak en azından, ben ve arkadaşlarım görevlerimizin başındayız. Yılbaşında bir iş planımız vardı. O iş planımızla ilgili yolumuza devam etmekteyiz. Şu anda devam ettirmeme gibi herhangi bir engelle karşı karşıya değiliz. Tabii uzaması belirli belirsizlikler yaratacaktır. O belirsizlikler de bankanın belki iş planıyla ilgili çok büyük bir etkisi olmayacaktır ama hisse değerlerinde bir dalgalanma yaratacaktır. Bizler de yöneticiler olarak ana amacımızın bankanın varlıklarını, yani özkaynaklarını uzun dönemde en çoklama olduğu için de biz yönetim olarak olayın kısa zaman içinde çözülmesi, ileri dönük olarak da ortaklarımızın uzun vadede özvarlıklarını ençoklamalarını beklemekteyiz. 
     
     2 YENİ ÜYENİN VETO HAKLARI VAR MI 
     9 kişilik Yönetim Kurulu'nun, kendisi dahil 7 kişisinin 
     görevlerinin başında olduklarını belirten Sığın, Mehmet Emin Karamehmet ile Osman Berkmen'in yerlerine Halit Soydan ile Hasan Eken'in atandıklarını hatırlattı. İlk Yönetim Kurulu toplantısının gelecek perşembe günü yapılacağını bildiren Sığın, 2 yeni üyenin, veto hakları bulunup bulunmadığı gibi hangi yetkilerle donatıldığı konusunda ise, bu konuda herhangi bir açıklama yapılmadığını, ilk toplantıda bunu da konuşacaklarını söyledi. 
     





</TEXT>
</DOC>
