<DOC>
<DOCNO> 60725 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/05/son/soneko06.html </URL>
<DATE> 2002/01/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Arjantin'in son Devlet Başkanı ''Devalüasyon'' diyor... 
</HEADLINE>
<TEXT>

     Arjantin'in yeni Devlet Başkanı Eduardo Duhalde, yasama organı Kongre'den ekonomiyi kurtarmak için devalüasyona izin vermesini istedi. 
     Duhalde, Kongre'ye sunduğu yasa tasarısıyla, bire bir peso-dolar paritesi denkliğini ortadan kaldırmak üzere devlet başkanına özel yetkiler tanınmasını istedi. Dolar-peso paritesi denkliğinin dört yıldır süren ekonomik durgunluk, sosyal patlama ve siyasi kaosa neden olduğundan yakınılıyor. 
     Eduardo Duhalde'nin mensubu olduğu Peronist Parti'nin kontrolündeki Kongeri'nin yasa tasarısını onaylaması bekleniyor. Yeni yasada devlet başkanına kambiyo ve bankacılık sistemini reformdan geçirme, mal ve hizmetlerin fiyatlarını düzenleme, mudilerin tasarruf mevduatlarının değerini koruyucu önlemler ve borçluların iflasa sürüklenmemesini garantileme yetkisi tanınıyor. 
     Duhalde, ülkede son 10 yıldır uygulanan serbest pazar ekonomisinin sosyal kaos yarattığını söyledi. 
     Bu arada, Kongre'den yeni yasanın bu hafta geçmesi beklenirken, mudiler tasarruf mevduatlarını çekebilmek için yoğun yağış altında banka önlerinde uzun kuyruklar oluşturdu. 
     Eczanelerde insülin gibi ilaçlar tükenirken, mağazalar ve dükkanlar devalüasyona karşı kendilerini korumak üzere mal ve hizmetlerinin fiyatlarını yükseltti. 
     






</TEXT>
</DOC>
