<DOC>
<DOCNO> 91822 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/24/son/sontur04.html </URL>
<DATE> 2002/06/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Zayıflatıcı sabun ve ilaçlara dikkat.. 
</HEADLINE>
<TEXT>

     Yurtdışından ithal edilen ve güzelliğine düşkün kadınlara uzun süren diyetlere katlanmadan daha kolay yolla zayıflama vadeden sabun ve ilaçların aldatıcı olduğu bildirildi. 
     Kozmetikler ve eczanelerde zayıflamak isteyenler için 3 milyon liradan satışa sunulan sabunlar ile 5 milyon liradan alıcı bulan ilaçlar, özellikle kadınlardan yoğun ilgi görüyor. 
     Yosun özlü sabunların ve içinde birçok bitki özü bulunduran ilaçların, önerilen şekilde kullanılması halinde zayıflatıcı etki yaptığı ileri sürülüyor. 
     Selçuk Üniversitesi Tıp Fakültesi Hastanesi Diyet Uzmanı Şerife Özdemir Tavlan, havaların ısınması ve tatil mevsiminin başlamasıyla birlikte kilo sorunu olan kadınların daha ince bir vücuda sahip olmak için çeşitli yollar denediklerini söyledi. 
     
     İLAÇLA ZAYIFLAMAK HAYAL 
     Piyasada çeşitli markalarla zayıflatma garantisi verilerek satışa sunulan çoğu ithal sabun ve ilaçların aslında kadınlara bir hayal vaat ettiğini belirten Tavlan, bu tür ürünlerin gerçekte zayıflatmadığını, sadece vücutta su kaybına neden olduğu için yalancı kilo kaybı yaptığını vurguladı. 
     Kilo verdirdiği iddia edilen yosun özlü sabunların satıcılar tarafından sıcak banyoda ya da saunada kullanılmasının önerildiğini anımsatan Tavlan, ''Sıcak banyoda vücudun terlemesi sonucu su kaybı oluşmaktadır. Bu sabunu kullanan kişiler, banyodan sonra tartıldıklarında kaybettikleri su miktarını hesaba katmadan zayıfladıklarını düşünüyorlar'' dedi. 
     Zayıflatıcı ilaçlar içinde ise diüretik etki vücudun su atmasını sağlama yapan maddelerin bulunduğuna işaret eden Tavlan, bunun da ishal yaptığı için yine vücutta su kaybına neden olarak kilo verdirdiğinin altını çizdi. 
     Bu yöntemle verilen kiloların aldatıcı olduğunu dile getiren Tavlan, sadece su içerek verilen kiloların rahatlıkla geri alınabildiğini vurguladı. 
     Ucuz ve kolay bir yöntem olduğu için zayıflayabilmek için çok fazla tercih edilen bu ürünlerin, kadınları, hayallerini süsleyen ince bir vücuda kavuşturmasının imkansız olduğunu belirten Tavlan, ''Zayıflama sadece diyet ile olur. Bugün bal, kebap, döner yenilerek de kilo verilebilir. Ancak, vücuda alınan kalori miktarı, verilenden fazla olduğu sürece hangi ilacı kullanırsanız kullanın kilo almak kaçınılmazdır'' diye konuştu. 
     





</TEXT>
</DOC>
