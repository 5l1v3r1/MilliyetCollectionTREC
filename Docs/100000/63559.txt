<DOC>
<DOCNO> 63559 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/22/yazar/sazak.html </URL>
<DATE> 2002/01/22/ </DATE>
<TIME>  </TIME>
<AUTHOR> Derya SAZAK  </AUTHOR>
<HEADLINE>
Ecevit, Irak ve İncirlik 
</HEADLINE>
<TEXT>

     Başbakan Ecevit'in ABD gezisini tamamladığı gün The Washington Post gazetesi, Türkiye'yi yakından ilgilendiren bir haberi manşetten verdi 
     "Suudi Arabistan, ülkesindeki Amerikan askeri varlığına son vermenin yollarını arıyordu." 
     Gazete Körfez'de Irak'ı çevreleyen ABD müttefiki ülkelerdeki üsleri gösteren bir haritayı da yayımladı. 
     Suudi Arabistan'daki Prens Sultan Üssü dışında, Kuveyt, Bahreyn ve Umman üzerinden Bağdat'ın güneyini kontrol ediyor, ABD güçleri. Kuzeyde ise tek başına İncirlik Üssü var. 
     Türkiye İncirlik'i Afganistan harekatında ABD ve İngiliz uçaklarının kullanımına açtı. 
     The Washington Post'un haberi doğru çıkar ve yakın bir gelecekte Suudi Arabistan, ABD uçaklarının ülke dışında üslenmesi isteğini hayata geçirirse bu durumda olası bir Irak harekatında ABD'nin kullanacağı tek adres kalıyor İncirlik. 
     ABD Başkanı George W. Bush, Beyaz Saray'da Ecevit'le görüşmesinde "Saddam'sız Irak konusunda dünyanın hemfikir" olduğunu söylerken, kitle imha silahlarının denetimine yanaşmaması halinde Irak liderinin işinin zor olacağını söyledi. Ancak Bush'un da Bağdat'a yönelik bir saldırı konusunda Arap dünyasını da içine alacak bir koalisyon oluşturmakta zorlukları var. 
     Başbakan Ecevit de, ABD Savunma Bakanı Rumsfeld ve Başkan Bush'la görüşmelerinde Irak'ın parçalanması halinde Güneydeki Şii'lerin etkinliğinden rahatsız olacak Suudi Arabistan faktörüne dikkat çekmişti. 
     ABD Dışişleri Bakanı Powell tarafında reddedilse de Post'un haberi Washington açısından başka bir tehlikeyi yansıtıyor. 
     Körfez'de 11 yıldır süren askeri varlığının sona ermesi. 
     Suudi Arabistan, Prens Abdullah Üssü'ndeki Amerikan hava gücünün geri çekilmesi yönünde ABD'ye sinyaller göndermeye başlaması, hatta Körfez Savaşı nedeniyle "kutsal topraklardaki yabancı askerlere" hoşgörülü bakışın istismar edilmeye başladığına ilişkin eleştiriler yapması, Irak'a operasyon hazırlığındaki Bush yönetimi açısından soğuk duş niteliğindedir. 
     The Washington Post bu durumu, Suudi Arabistan'da ABD'nin popülaritesinin 1973'ten bu yana düştüğü en alt seviye olarak yazıyor. 
     ABD açısından asıl düşkırıklığı 11 Eylül'ün sorumlusu Usame bin Ladin'in, "kutsal topraklardaki Amerikan askeri varlığının sona erdirilmesi yönünde açtığı cihat"ın henüz Afganistan dosyası kapanmadan Suudi Arabistan tarafından diplomatik atak olarak Washington'a yönelmesidir. 
     Post'un haberi Körfez'deki dengelerin Irak lehine değiştiğini gösteriyor. 
     Ecevit'e Washington'da verilen desteğin ardında İncirlik'in önemini yadsıyamayız. 
     
     







İki ceza maddesi 


Parasız adam 


ABD izlenimleri 


Avrupa Birliği'yle Kürtçede ahmaklık örnekleri 


Çeneleri tutmak 


Vecihi Hoca'dan mektup var 


Amerikalı gözüyle Türk eğitimi 


Dünyaya açılmanın yolları 


FRP’yi yasaklamalı mı yasaklamamalı mı 


Türkiye’nin en zengin koleksiyoncusu 


Eşit ücret kararnamesinde irade var, icraat yok 


Ecevit, Irak ve İncirlik 


Bankalar yasası Cumhurbaşkanı'ndan döner mi 


Kara bıyıklı yabancıya yüksek faizli Törkiş tahvil’ 


BDDK’dan "İlgim yok" yazısı geldi 


</TEXT>
</DOC>
