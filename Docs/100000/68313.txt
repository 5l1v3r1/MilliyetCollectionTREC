<DOC>
<DOCNO> 68313 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/18/son/sonspo13.html </URL>
<DATE> 2002/02/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Adanaspor'da şok gelişme... Rıdvan'ın sözleşmesi feshedildi 
</HEADLINE>
<TEXT>

     İkinci Futbol Ligi A Kategorisi'nde mücadele eden Adanaspor'da, deplasmanda Şekerspor karşısında alınan 4-1'lik yenilginin ardından, teknik sorumlu Rıdvan Dilmen'in sözleşmesi karşılıklı olarak fesh edildi. 
     Rıdvan Dilmen, yaptığı yazılı açıklamada, basın mensuplarına ve taraftarlara, Adanaspor'daki çalışmaları sırasında verdikleri destekten dolayı teşekkür etti. Dilmen, ''Şampiyonluk yolunda takıma ve yeni hocaya desteğin aynı şekilde sürdürüleceğine inanıyorum'' dedi. 
     Adanaspor Kulübü Genel Menajeri Şahabettin Yavuzer de Dilmen'in sözleşmesini karşılıklı olarak fesh ettiklerini belirterek, teknik direktör arayışlarına başladıklarını ve yarına dek bu konuda gelişme olabileceğini söyledi. 
     Adanaspor'un başarısının herşeyin üzerinde olduğunu anlatan Yavuzer, ''Sayın Dilmen, ters sonuçlar çıktığında kan değişikliğine fırsat tanımak ve bunda yarar olacağına inandığı için böyle bir teşebbüste bulunmuştur'' dedi. 
     Yavuzer, Şekerspor karşısında bekledikleri sonucu alamadıklarını ifade ederek, şunları söyledi 
     ''Bu deplasmandan kayıpsız dönüp Altay ile final maçını oynamayı planlıyorduk. Şekerspor karşısında erken dakikalarda gol bulmamıza rağmen, futbolcularımız oyun disiplininden ayrıldılar. Maçı kaybettiğimiz için üzüntülüyüz. Ancak bu sonuç, Adanaspor'u hedefinden saptırmayacaktır.'' 
     






</TEXT>
</DOC>
