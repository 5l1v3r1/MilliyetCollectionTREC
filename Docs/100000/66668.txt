<DOC>
<DOCNO> 66668 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/08/son/sontur22.html </URL>
<DATE> 2002/02/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Zeki Müren Türkçe'yi güzel konuşmuyormuş... 
</HEADLINE>
<TEXT>

     Kanal D Ankara Temsilcisi Mehmet Akarca, Türkçe'nin yazıldığı gibi okunan bir dil olmadığını, vurgulara çok dikkat edilmesi gerektiğini söyledi. 
     Yüce Özel Eğitim Okulu'nda ''Konuşma Teknikleri'' başlıklı bir konferans veren Akarca, Türkçe'nin doğru kullanılmasının, büyük önem taşıdığını kaydetti. 
     Türkçe'nin başta yöneticiler olmak üzere iyi bir şekilde kullanılması gerektiğine işaret eden Akarca, ''Şanslıyız ki yöneticilerimiz, Sayın Başbakanımız başta olmak üzere güzel konuşuyor ve Türkçe'yi doğru kullanıyorlar'' dedi. 
     Türk Dil Kurumu'nun kuruluşundan bu yana vardığı noktada bazı eksikliklerin bulunduğunu belirten Akarca, ciddi bir fonetik sesbilimi alfabesinin oluşturulamadığını söyledi. 
     Şiirin, hikayenin, düz yazının farklı şekillerde okunması gerektiğini kaydeden Akarca, ''Biz, TRT'de Türkçe'nin yazıldığı gibi okunan bir dil olmadığını öğrendik'' diye konuştu. Pek çok kelimenin yazımının da yanlış bilindiğini hatırlatan Akarca, ''Birçok dergi ya da televizyonlara büyük reklamlar veriyorlar. Öyle verildiği halde reklamda zerafet yazıyor. Bu kadar para harcadığı halde sözlükten bile bakmamış. Bunun aslı zarafet olacaktır'' dedi. 
     Spor yazarlarının da kendi konuları olduğu halde bu yanlışlığa düştüklerini anlatan Akarca, ''tribün'' yerine ''trübün'', ''antrenman'' yerine ''antreman'' denilmesinin bu yaygın yanlışlıkların arasında yer aldığını kaydetti. 
     
     Zeki Müren'in konuşması 
     TBMM'de ''Uyum Yasaları'' kapsamında Türk Ceza Kanunu'nun 159. 
     maddesi tartışılırken de Türkçe yanlışlıklarının yapıldığına işaret eden Akarca, ''Konuşmalara dikkat ettim, milletvekillerinin çoğu tahkir yerine tahrik diyor. Milletvekillerinin bunu bilmesi lazım'' diye konuştu. Zeki Müren'in çok iyi Türkçe konuştuğu yönünde yaygın bir düşüncenin bulunduğuna dikkati çeken Akarca, şöyle devam etti ''Zeki Müren'in çok iyi Türkçe konuştuğu söylenir. Zeki Müren'in sadece artikülasyonu açık seçik, tane tane konuşma çok iyiydi. Tabii şarkıları harikaydı, kendisi çok iyi bir sanatçıydı. Ama bu tip bir konuşma, güzel bir Türkçe konuşma anlamına gelmez. Ben şimdi karşınızda, huzurunuzda bu tip konuşsam onun konuştuğu gibi, onu taklit ederek konuşsam, konuşmamda bir tuhaflık var mı acaba diye düşünülür. Ama, artikülasyonu tamdır. Kelimeleri, bütün harfleri çok iyi çıkartan konuşma üslubuna sahipti.'' 
     






</TEXT>
</DOC>
