<DOC>
<DOCNO> 88134 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/05/son/sonspo26.html </URL>
<DATE> 2002/06/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Roma-Galatasaray maçının gözlemcisi "Penaltı haksızdı" 
</HEADLINE>
<TEXT>

     İtalya başkenti Roma'da 13 Mart'ta yapılan olaylı Galatasaray-AS Roma maçının Yunanlı UEFA Gözlemcisi Manos Mavrokukulakis, Brezilya-Türkiye karşılaşmasında Türkiye aleyhine verilen penaltının ''yersiz bir karar'' olduğunu söyledi. 
     Manos Mavrokukulakis, ''Güney Koreli hakem Young'un verdiği penaltı kararının yanlış olduğuna inanıyorum. Yapılan hareket bir tek penaltılık değildi. Ceza alanının dışında yapılan bir hareketten bahsediyoruz'' diye konuştu. 
     Mavrokukulakis, Brezilyalı futbolcu Rivaldo'nun 90. dakikada Türk oyuncunun topu dizlerine doğru atmasına karşın yüzünü tutarak yere düşmesini ise, ''Rivaldo kurnaz bir oyuncu. Karşılaşmanın 'gergin bir atmosferde' yapıldığını ve hakemin maç sorumluluğunu sırtlayamayacak durumda olduğunun farkındaydı. Bunu kullanarak rol yaptı. Olay bundan ibaret. Ancak Türk oyuncuya yaptığı hareketten dolayı kırmızı kart çıkartılması da doğru bir karardı'' diye konuştu. 
     Yunanlı UEFA Gözlemcisi, 1-1 biten AS Roma-Galatasaray karşılaşmasında Türk takımına maç sonrasında saldıran İtalyan fanatiklere karşı, Galatasaraylı oyuncuların hırpalanmasını engellemek için büyük çaba harcamış ve olayları UEFA'ya suduğu raporda tarafsız bir biçimde aktarmıştı. 
     





</TEXT>
</DOC>
