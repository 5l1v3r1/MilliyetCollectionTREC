<DOC>
<DOCNO> 64763 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/29/son/sondun06.html </URL>
<DATE> 2002/01/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Enron skandalı İngiltere'ye de sıçradı 
</HEADLINE>
<TEXT>

     ABD'de kopan Enron skandalı, İngiltere'de iktidardaki İşçi Partisi gibi muhalefetteki Muhafazakar Parti'yi de içine aldı. 
     Enron firmasının Avrupa'dan sorumlu eski patronu Ralph Hodge, BBC'ye yaptığı açıklamada, skandala yol açan müflis şirketin sadece İşçi Partisi'ne değil, Muhafazakar Parti'ye de bağışta bulunduğunu açıkladı. 
     İşçi Partisi'ne bağışlanan rakamın 36 bin sterlin yaklaşık 70 milyar TL olarak açıklanmasına rağmen, kendisinin bu rakamı 26 bin sterlin şeklinde hatırladığını belirten Hodge, Muhafazakarlar'a yapılan bağışın miktarını da ''yaklaşık'' olarak hatırladığını ifade etti. 
     Hodge, bağışların politikacıların bazı bilgilerine vakıf olmak için ödenmediğini savundu ve sadece bazı kişilerle görüşebilmek için destek vermenin olumlu olacağının düşünüldüğünü söyledi. 
     Başbakanlık sözcülüğü ise üst üste yaptığı açıklamalarla Enron ile ilişkilerde genel kurallara uymayan hiçbir yön bulunmadığını, şirkete bu bağış karşılığında hiçbir şekilde özel muamele yapılmadığını belirtiyor. 
     Bütün İngiliz gazeteleri olaya geniş yer veriyor. Gazeteler, daha ziyade iktidardaki İşçi Partisi ile Muhafazakar Parti'nin bu konuda birbirlerine yönelttikleri ağır suçlamalara işaret ediyor. 
     






</TEXT>
</DOC>
