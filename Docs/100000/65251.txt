<DOC>
<DOCNO> 65251 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/31/son/sontur16.html </URL>
<DATE> 2002/01/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Pasaportlar değişiyor... Canlı renkler kullanılacak... 
</HEADLINE>
<TEXT>

     -Pasaportlar değişiyor Darphane ve Damga Matbaası Genel Müdürü Tuğrul Bilen Ünal, bu yılın sonunda basımına başlanacak yeni pasaportların güvenlik açısından şaşırtıcı derecede farklı dizayn edileceğini söyledi. 
     Ünal, mükemmel nitelikte güvenlik katmanlarını içeren pasaportların giriş çıkışlarda makine tarafından okunur şekilde basılmasıyla, bilgilerin anında okunması sayesinde vatandaşların havaalanlarında beklemelerinin de önlenmiş olacağını açıkladı. 
     Kullanılacak kağıdın ve ipliğin de güvenlik katmanı içinde yer alacağına işaret eden Ünal, şöyle konuştu 
     "Güvenlik açısından şaşırtıcı derecede farklı bir pasaport dizayn edilecek. Böylelikle kişinin kendisine ait olmayan bir pasaportu fotoğraf ve benzeri değişikliklerle kullanması imkansıza yakın hale gelecek. Tam olarak imkansız diyemiyorum çünkü, bizler teknolojik olarak en iyisini ürettikçe kötü amaçlı kullananlar da buna paralel olarak teknikler geliştirebiliyorlar.'' Ünal, Türkiye'nin imajı için de pasaportların yenilenmesinin şart olduğunu vurgulayarak, ''Vatandaşlarımız artık özellikle Batı ülkelerinin pasaportlarına imrenerek bakmayacaklar. Ülkemizin imajını en üst düzeyde tutacak bir dizayn geliştireceğiz'' dedi. 
     Yeni pasaportların şu anda kullanılana göre daha küçük ebatlarda olacağını ifade eden Ünal, 52 olan sayfa sayısının standart pasaportlar için değişmediğini söyledi. 
     Dizayn üzerinde çalışmaların sürdüğünü ve en az 3-5 tasarı arasından bir seçim yapacaklarını kaydeden Ünal, ''Şekil ve renk olarak en iyiyi yakalamaya çalışacağız. İç sayfaları öncekine göre tamamen farklı olacak, canlı renklerin kullanılmasına özen göstereceğiz. Yani rengi, deseni, dizaynıyla çok farklı olacak. Fizikigörünümü güzelleşecek'' diye konuştu. 
     






</TEXT>
</DOC>
