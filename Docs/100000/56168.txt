<DOC>
<DOCNO> 56168 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/08/yazar/sazak.html </URL>
<DATE> 2001/12/08/ </DATE>
<TIME>  </TIME>
<AUTHOR> Derya SAZAK  </AUTHOR>
<HEADLINE>
Ortadoğu savaşın eşiğinde 
</HEADLINE>
<TEXT>

     Afganistan'dan sonra Irak'ı hedef alacağı öne sürülen ABD operasyonu başlamadan, Ortadoğu savaşın eşiğine geldi. 
     Başbakan Bülent Ecevit, Filistin ve İsrail liderleriyle yaptığı görüşmeleri yorumlarken "Arafat'ın daha etkili kararlar alması gerekmektedir. Şaron Arafat'tan kurtulma isteğini açıkça belirtmiştir. İsrail'in tutumu bölgeyi savaşa sürüklemiştir" diye konuştu. 
     Ecevit, Yaser Arafat olmadan bölgede barışa ulaşmanın zorluğuna ilişkin inancını da yineledi. 
     İsrail'in böyle düşünmediği çok açık Hamas'ın örgütlediği öne sürülen Kudüs'teki intihar eylemleri ardından F - 16 uçakları Gazze'deki Arafat'ın karargahını bombaladı. 
     İntifada, intihar saldırıları, helikopter ve uçakla yapılan misillemeler derken "intikamcı dalga" iki tarafı da vuruyor. Şehirler bombalanıyor. Sonuçta sivil halk kaybediyor. 
     Uzağa gitmeye gerek yok, Oslo anlaşmasının ardından 1990'ların ortasında bölgede barış havası esiyordu. 
     Tansu Çiller'in başbakanlığı döneminde Gazze'ye gitmiştik bombalanan binada Arafat'la yapılan görüşmenin ardından Türk heyetinin konvoyu Akdeniz kıyısındaki kentten çıkarken, seçim gezilerindeki gibi çocukların istilasına uğramıştı. Yüzler gülüyordu. 
     Camp David görüşmelerine dek barış umutları korunmuştu. 2001 şiddete dönüş yılı oldu. 
     Yaz boyunca saldırılar durmadı, 11 Eylül ise terörü tetikledi. Saddam'dan, Usame bin Ladin'e ABD ve İsrail karşıtı eylemlerin bölgede bir savaşı körüklemesinden çıkar umabilecek pek çok çevre var. 
     Sabra ve Şatila katliamlarının acıları canlandırılıyor. 
     Geçmişin yanlışlarını anımsatılıyor. Edward Said sağduyulu yorumlarıyla öne çıkıyor 
     "BM Güvenlik Konseyi'nin işgal, yeni yerleşimler, sivillerin bombalanması konusunda İsrail aleyhine aldığı her kararın ABD'nin vetosuna takılması Amerikalılar tarafından hiç önemsenmezken, bir Mısırlı, bir Filistinli veya bir Lübnanlı için asla unutulmayacak bir olgu. 
     Ortalama ABD'linin farkında olduğu şeyle yurtdışında uygulanan acımasız ve adil olmayan politikalar arasında uçurum var. 
     Bir başla ifadeyle, ABD'nin belirli tutumları ve bunların sonucunda ABD'ye karşı alınan tavırlar arasında diyalektik bir ilişki var ve bunun Amerika'nın zenginliğine, özgürlüklerine ve dünyadaki başarısına duyulan kıskançlık ve nefretle ilgisi yok. Tam tersine konuştuğum her Müslüman veya Arap, ABD gibi olağanüstü zengin ve hayranlık verici bir ülkenin, dünyanın daha az şanslı insanlarına ilişkin bu denli vurdumduymaz olmasını anlayamadığını" söylüyor. 
     Ortadoğu'da çatışan taraflar "nerede hata yapıyoruz" demezlerse savaş kaçınılmaz olur. 
     Ecevit'in "uzlaşma" çağrısı keşke sonuç verebilse. 
     Yeni düşmanlıkları körüklemek insanlığa ihanettir. 
     
     







Yine Muhammed Salih 


Atatürk taksi 


Ecevit'in Arafat kaygısı 


Ankara'da, ekonomi yönetiminde iyimserlik... 


"Vekil Savaşları" 


Zencefil, pantolon, Ararat vs... 


Bilişim sektörü neden krizde 


Tavır neden değişti 


Önce beyin düşer, sonra yerdesin 


Bankalara tasfiye 


Musul'a sarkmak 


Ortadoğu savaşın eşiğinde 


9. Türk Kurultayı'na Amca sponsor 


Neden korkarım, bilir misiniz 


Kanola yağı 


</TEXT>
</DOC>
