<DOC>
<DOCNO> 75639 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/31/son/sondun09.html </URL>
<DATE> 2002/03/31/ </DATE>
<TIME>  </TIME>
<AUTHOR>  </AUTHOR>
<HEADLINE>
İsrail "Arafat'ın bürosuna giremedik. Ateşe karşılık verdik" 
</HEADLINE>
<TEXT>

     Askerlerinin Filistin lideri Yaser Arafat'ın bürosuna girmeye çalıştıklarını yalanlayan İsrail ordusu, binadan açılan ateşe karşılık verdiklerini bildirdi. 
     Amerikan CNN televizyonu, Arafat'ın karargahındaki çatışmanın aralıklı olarak sürdüğünü bildirirken, İsrail ordusundan bir yetkili, ''binadan İsrail askerlerine ateş açılması üzerine karşı ateş açtıkları'' açıklamasında bulundu. 
     Tanklar ve buldozerlerin karargah çevresinde faal durumda olduklarını belirten CNN, Arafat'ın bürosunun hemen dışında bir patlama sesi ve makinalı tüfek ateşi duyulduğunu bildirdi. 
     Filistinli üst düzey bir yetkili de, AFP'ye yaptığı açıklamada, ''İsrail askerlerinin Arafat'ın bürosunun bulunduğu binanın çatısında bir delik açtıktan sonra büronun kapısının önünde çatışmalar meydana geldiğini'' bildirdi. 
     Filistinli yetkililerin, İsrail askerlerinin büroya girdikleri ve Arafat'ın hayatının tehlikede olduğu yönündeki açıklamalarından sonra, Filistin liderinin yakın danışmanı Nebil Ebu Rudeyna, ''girişimin durdurulduğunu'' ve çatışmada çok sayıda Filistinlinin yaralandığını anlattı. 
     Bu arada, bir İsrail zırhlı personel taşıyıcısı da bu sabah kısa bir süre El Halil kentine girdi. 
     Silahlı Filistinliler, İsrail zırhlı aracına ateş açtılar. 
     






</TEXT>
</DOC>
