<DOC>
<DOCNO> 79982 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/23/son/sonspo12.html </URL>
<DATE> 2002/04/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Teste kullanılan saç telinin Daum'a ait olduğu kanıtlandı 
</HEADLINE>
<TEXT>

     Almanya'nın Köln kentinde yayımlanan Kölner Express adlı yerel gazete, kokain testi yapılan saç örneğinin Beşiktaş teknik direktörü Christoph Daum'a ait olduğunun DNA testi sonucu doğrulandığını yazdı. 
     Haberde, DNA testi sonucunun, Daum hakkındaki uyuşturucu davasının sürdürüldüğü Koblenz Eyalet Mahkemesi'ne iletildiği bildirildi. 
     Köln'de görev yapan adli tabip Herbert Kaeferstein, 2000 yılının Ekim ayında Daum'un saç örneği ile yaptığı kokain testinde çok yüksek değerler tespit ettiğini açıklamış, Daum ve avukatları ise sonucun doğru olmadığını, saç örneğinin değiştirilmiş olabileceğini söylemişlerdi. 
     Daum ile birlikte yargılanan uyuşturucu satıcısı bir şahıs, savcılık ile avukatlar arasında yapılan anlaşma sonucu 4 yıl hapis, diğer sanık ise dolandırıcılık suçundan 2 yıl tecilli hapis cezasına çarptırılmıştı. 
     Artık tek başına yargılanan Daum, 63 kez 3'er ya da 5'er gram kokain satın almak ve 100 gram kokain satın almak için talimat vermekle suçlanıyor. 
     





</TEXT>
</DOC>
