<DOC>
<DOCNO> 60249 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/02/son/sontur24.html </URL>
<DATE> 2002/01/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Bursa'da küçük kızı kaçırıp otelde tecavüz ettiler 
</HEADLINE>
<TEXT>

     Yalova'da kaçırıldıktan sonra Bursa'da bir otelde tecavüze uğramış halde bulunan F.B. adlı kız çocuğunu kaçıran zanlının yakalanması için çalışmalar sürüyor. 
     Gazcılar Caddesi'ndeki Özkan Otel'de ortaya çıkan olayın zanlısını bulmaya çalışan Asayiş Şubesi'ne bağlı ekipler, görgü tanıklarından alınan bilgi doğrultusunda ''robot resim'' hazırlıyorlar. 
     Otel sahibinin ifadesine başvuran güvenlik güçleri, 8 yaşındaki F.B'yi kaçırarak otelde tecavüz eden zanlının alnı açık, esmer, zayıf yapılı, 1.60 boylarında, 35 yaşlarında, düzgün şiveli ve kibar görünümlü biri olduğunu belirledi. Zanlının, olay günü geldiği otelde kullandığı nüfus cüzdanının kimliğini kaybeden bir kişiye ait olduğu öğrenildi. 
     Otel yetkilileri, küçük kızla birlikte gelen kişiye gereken prosedürü uyguladıklarını ifade ederek, ''Bize kızım diye geldi. 
     Şüpheli bir durumu yoktu. Nüfus kağıdını istedik, o da verdi. Şu anda gereken tüm bilgileri ve kayıtları polise teslim ettik ve soruşturmanın sağlıklı seyiri için bizlere bilgi verilmemesi talimatı iletildi'' dediler. 
     Bu arada, Zübeyde Hanım Doğum Evi'nde tedavi altına alınan F.B'nin sağlık durumunun iyiye gittiği bildirilirken, Bursa Çocuk Hastanesi Psikiyatri Servisi'nden Dr. Hatice Akova, küçük kızın tedavisi için hastaneye geldi. Dr. Akova, ''Çocuğun psikiyatrik tedaviye ihtiyacı var. Tedavi devam edecek'' dedi. 
     F.B'nin, Sosyal Hizmetler İl Müdürlüğü'nün yapacağı incelemenin ardından ailesine mi teslim edileceği, yoksa çocuk yuvasında koruma altında mı tutulacağına karar verilecek. 
     
     Yılbaşı için artık topluyordu 
     Öte yandan, halen kimliği belirlenemeyen tecavüz zanlısının küçük kızı nasıl kaçırdığı da anlaşıldı. 
     Zanlının, yılbaşı akşamı Yalova pazaryerinde sebze ve meyve artıklarını toplayan F.B. ile ayakkabı boyacılığı yapan ağabeyi Ö.B'yi 12 babalarının arkadaşı olduğunu söyleyerek bir terziye götürdüğü, erkek kardeşi ''sen burada pantolon beğen'' diyerek bıraktığı ve küçük kızı kaçırdığı öğrenildi. 
     Yalova Emniyet Müdürü Ali Yön, bu olayın kendilerini çok üzdüğünü ve rahatsız ettiğini, zanlının yakalanması için çalıştıklarını söyledi. 
     Zanlının adının belirlenememesi nedeniyle küçük kız ve kardeşinin verdiği eşkal üzerinde araştırma yaptıklarına işaret eden Yön, olayla ilgili İstanbul ve Bursa polisiyle işbirliği içinde olduklarını anlattı. 
     






</TEXT>
</DOC>
