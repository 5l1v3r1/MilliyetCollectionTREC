<DOC>
<DOCNO> 69143 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/23/son/soneko01.html </URL>
<DATE> 2002/02/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Alman turistlerin komşu kapısı olduk 
</HEADLINE>
<TEXT>

     Türkiye'ye yönelik turizm hareketinde Almanlar ilk sırayı aldı. 
     Devlet İstatistik Enstitüsü DİE verilerine göre, Türkiye'ye geçen yıl gelen 11 milyon 619 bin 909 yabancı ziyaretçinin yüzde 25'ini Almanlar oluşturdu. Alman ziyaretçilerin sayısı, yüzde 26.5 
     artışla 2 milyon 881 bin 443 kişiye ulaştı. 
     Bir karşılaştırma yapılırsa, Alman turist sayısı, İzmir'in il merkezinde yaşayan 2 milyon 250 bin 149 kişiyi aşarken, Ankara il merkezindeki 3 milyon 203 bin 362 kişilik nüfusa yaklaşıyor. Bir diğer deyişle de, Kırşehir, Karaman, Hakkari, Sinop, Karabük, Bilecik, Artvin, Gümüşhane, Bartın, Iğdır, Yalova, Ardahan, Kilis, Bayburt ve Tunceli'nin toplam 2 milyon 717 bin 195 olan nüfusundan daha fazla Alman, yurdu ziyaret etti. 
     Yabancı ziyaretçiler sıralamasında 845 bin 932 kişi ile İngilizler ikinciliği aldı. İngiliz turistlerde yüzde 7.6'lık gerileme kaydedilirken, 3. sıradaki Rus turistlerin sayısı arttı. Rus turistlerin sayısı yüzde 11.8'lik artışla 757 bin 121 kişiyi buldu. 
     Hollanda vatandaşları yüzde 43.9 artış ve 632 bin 833 kişi ile dördüncü, yüzde 41.6 artan Bulgar vatandaşları da 540 bin 437 kişi ile beşinci sırayı aldı. 
     Fransızlar 523 bin 777 kişi, ABD vatandaşları 428 bin 989 kişi, Avusturyalılar 360 bin 145 kişi, İranlılar 327 bin 67 kişi ve İtalyanlar 315 bin 134 kişi ile ilk 10 ülke arasına girdiler. 
     11 Eylül saldırılarının ardından ABD'den gelen turist sayısında 
     düşüş gözlendi. ABD'den gelen turist sayısında 2001 yılında yüzde 16.7'lik düşüş oldu. Japonya, Paraguay, Dominik Cumhuriyeti, Ekvator, Kenya, Senegal, Kolombiya, Tayland ve Panama gibi dünyanın değişik kıtalarından farklı ve kültürlerden ziyaretçileri çeken Türkiye, geçen yıl 23 bin 609 Çinli'yi de misafir etti. Çin Hükümeti'nin, Türkiye'yi, ''turist gönderilebilir ülkeler listesi''ne almasıyla ortaya çıkan ''2 milyon Çinli turist'' beklentisi dikkate alındığında sayı henüz düşük olsa da geçen yıl Çinli turist sayısında yüzde 9.7 artış yaşandı. 2000 yılında ülkemize toplam 21 bin 518 Çinli gelmişti. 
     
     TURSAB Başkanı 
     Türkiye Seyahat Acentaları Birliği TÜRSAB Başkanı Başaran Ulusoy, 11 Eylül'de cereyan eden terörist saldırılarla beraber seyahate karşı çekingenlik ve belirsizlik dönemi başladığını vurguladı. 
     Etkilerinin ülkeden ülkeye değişmekle beraber tüm dünya turizminin krize girdiğini belirten Ulusoy, krizin etkilerinin değişen ölçülerde halen devam ettiğine işaret etti. 
     Önemli pazarlarda seyahat kuruluşlarından aldıkları bilgiler, olumlu duyumlar ve diğer faktörlerin değerlendirilmesiyle Avusturya, Almanya, İskandinav ve Benelüks ülkelerinin yüzde 10'lar civarında bir turist artışı işareti verdiğini, bu oranın yüzde 15'lere varmasının dahi olasılık olduğunu vurgulayan TÜRSAB Başkanı, İngiltere ve BDT ülkelerinden de yüzde 5'lik bir artış beklenebileceğini bildirdi. 
     Buna karşın ABD pazarında seyahat korkusunun halen devam ettiğini ifade eden Ulusoy, bugün için ABD, Kanada, Latin Amerika ülkeleri gibi uzak pazarlardan artış olasılığının pek mevcut olmadığını kaydetti. 
     Birliğin yaptığı değerlendirmelere göre, 2002 yılı başlarında düşüş eğiliminin süreceği, ancak ikinci yarıda toparlanma görüleceği ve yıl sonunda toplam yabancı ziyaretçi sayısının geçen yıla oranla yaklaşık yüzde 5 civarında artabileceğinin tahmin edildiğini söyleyen Ulusoy, ''Buna göre 2002 sonunda yaklaşık 12 milyon yabancı ziyaretçi ve 8.5 milyar ABD doları turizm geliri beklenebilir'' diye konuştu. 
     Turizmdeki işbirliklerine de değinen Ulusoy, Turizm Bakanlığı ile Çin Halk Cumhuriyeti Ulusal Turizm İdaresi arasında imzalanan mutabakat zaptının Çin pazarını Türkiye'ye açacak olan önemli bir gelişme olduğuna işaret etti. 
     Turizm Yatırımcıları Derneği Yönetim Kurulu Başkanı Tavit Köletavitoğlu da, Türkiye'ye turist gönderen ülkeler bağlamında aslan payının Almanya, Rusya ve İngiltere'nin oluşturduğunu belirterek, bu yıl Türkiye'ye gelen turist akımının geçtiğimiz yıla oranla yüzde 15 daha fazla olacağının tahmin edildiğini söyledi. Köletavitoğlu, ''Her şeye rağmen 2002 yılı iyi bir sene olacak'' dedi. 
     






</TEXT>
</DOC>
