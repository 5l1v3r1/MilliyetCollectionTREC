<DOC>
<DOCNO> 51978 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/13/guncel/gun09.html </URL>
<DATE> 2001/11/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Çete yasası’ jet hızıyla 
</HEADLINE>
<TEXT>

     ANKARA Milliyet 

     İktidar ortakları, çete davalarını DGM'den alıp normal mahkemelere devreden yasa tasarısını Genel Kurul gündeminin ilk sırasına aldırıyor. 
     İktidarın bu yöndeki önerisi üzerinde Danışma Kurulu'nda anlaşma sağlanamadı. Muhalefet partileri, YÖK gibi Araştırma Komisyonu raporlarının da gündemin önüne alınması yönündeki istekleri karşılanmayınca, iktidarın önerisine de onay vermedi. İktidar da, bu öneriyi grup önerisi olarak getirme kararı aldı. 
     Buna göre Genel Kurul, geçen hafta perşembe gün komisyondan geçen ve "TCK'nın 313 ve 314. maddeleri kapsamındaki davaların normal mahkemelere devredilmesini, tutuklamayı da belli koşullara bağlayan ve zorlaştıran CMUK hükümlerinin artık DGM'lerde de geçerli olmasını ve çete tanımının kapsamını daraltarak özellikle kamuda imza atan bürokratın sorumluluğunu azaltacak" düzenlemeleri öngören tasarıyı bugün görüşecek. Vekiller bugün bu tasarı yasalaşana kadar çalışmalarını sürdürecek. 
     



 GÜNCEL 


















</TEXT>
</DOC>
