<DOC>
<DOCNO> 89191 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/11/son/sondun14.html </URL>
<DATE> 2002/06/11/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD'de yağsız yiyecekler piyasaya çıktıktan sonra şişmanlık arttı 
</HEADLINE>
<TEXT>

     ABD'de son on yılda yağ içermeyen ya da az yağlı gıdaların piyasaya sürülmesinin, aşırı şişmanlığın obezite artmasına katkıda bulunduğu bildirildi. 
     Amerikan Kalp Derneği'nin web sitesinde yayımlanan araştırmada, sorunun, insanların yağı azaltılmış ya da alınmış bisküvi, yoğurt ve diğer gıdaları sınırsız yiyebileceklerini sanmalarından kaynaklandığı belirtildi. Araştırmada, bu gıdaların, az yağ içerse de şeker oranlarının daha yüksek olduğu, kalorilerinin de yüksek olabileceği belirlendi. 
     Dr. Judith Wylie-Rosett, ''Bir ürün az yağlı olarak reklam edildiğinde, bunu tüketme miktarımızı sınırlamayı unutuyoruz'' dedi. 
     Brooklyn'deki Maimonides Tıp Merkezi'den Dr. Henry Anhalt, insanlara yağsız ya da az yağlı gıdalara tam yağlı gıdalarla aynı muameleyi yapmaları tavsiyesinde bulundu. 
     Araştırmalar, ABD'de obezite oranının son 20 yılda iki katına çıktığını, aşırı kilodan kaynaklanıan ''Tip 2'' diyabetlilerin sayısının da 1990'larda üçte bir oranında arttığını gösteriyor. 
     





</TEXT>
</DOC>
