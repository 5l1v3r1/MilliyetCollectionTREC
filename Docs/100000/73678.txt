<DOC>
<DOCNO> 73678 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/20/son/sontur22.html </URL>
<DATE> 2002/03/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Erkan Mumcu "Öcalan konuk değil mahkum" 
</HEADLINE>
<TEXT>

     ANAP Genel Başkan Yardımcısı Erkan Mumcu, terör örgütü elebaşı Abdullah Öcalan'ın konuk değil mahkum olduğunu belirterek, ''Mahkum olmanın gereklerine uygun olarak cezası infaz edilecektir'' dedi. 
     Mumcu, ANAP Sivas İl Başkanlığı'nın düzenlediği ''Son Siyasi Gelişmeler'' konulu konferansa katılmak üzere Sivas'a giderken Kırıkkale'ye uğradı ve partisinin il teşkilatını ziyaret ederek partililerle bir süre sohbet etti. 
     Kırıkkale teşkilatı ile çok eskiden beri yakın ilişkileri bulunduğunu vurgulayan Mumcu, ''Samimi bir dostluk bu. Siyasetin bazı inceliklerini de dışarıda bırakan dostluğumuz var. Bundan dolayı da Kırıkkale'den çok memnunum. Genel olarak partili arkadaşlarımızla aynı ilişkiyi kurmaya gayret ediyoruz. Samimiyetin, muhabbetin olduğu yerde bereketin olduğuna inanıyorum'' diye konuştu. 
     Mumcu, İşkenceyi Önleme Komitesi'nin, terör örgütü elebaşı Abdullah Öcalan için televizyon, kısa dalgalı radyo ve istediği yerleri arayabilmesi için telefon tahsis edilmesine ilişkin tavsiyesinin yer aldığı raporla ilgili soru üzerine şöyle konuştu 
     ''Öcalan, konuk değil mahkum. Mahkum olmanın gereklerine uygun olarak cezası infaz edilecektir. O bakımdan herhalde doğrusunu yargı organları yaparlar. Ben çok fazla bu konuya siyasilerin de müdahale etmesini doğru bulmuyorum. Gündem konusu bile edilmemeli.'' Erkan Mumcu, erken seçim konusundaki soruya ise şu yanıtı verdi 
     ''Şu ana kadar gündeme bir erken seçim geldiğini söyleyemem. 
     Koalisyon ortağı partilerin parlamento çoğunluğunu da ellerinde bulundurduğunu dikkate alırsak, onların bu konuda tutumları belirleyici olacaktır. Kaldı ki, muhalefetin de erken seçim konusunda ısrarlı ve aceleci olduğuna dair bir intiba edindiğimi söyleyemem. 
     Yani böyle bir intiba verilmiyor. Türkiye'de erken seçimleri aslında siyasi partilerin iradesi değil koşullar yaratır. Bu biraz ekonomik programın başarısına bağlı bir şey.'' 
     






</TEXT>
</DOC>
