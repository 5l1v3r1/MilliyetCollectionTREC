<DOC>
<DOCNO> 89052 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/10/son/sonspo22.html </URL>
<DATE> 2002/06/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Yunan basını "Türkiye'nin lokmasını ağzından aldılar" 
</HEADLINE>
<TEXT>

     17. Dünya Kupası finallerinde Türk Milli Takımı'nın Kosta Rika karşısında aldığı 1-1 beraberlik, Yunan Ethnos Gazetesi tarafından, ''Kosta Rikalı'lar komşunun lokmasını ağzından aldılar'' biçiminde yorumlandı. 
     Atina'da yayımlanan Ethnos Gazetesi, Orta Amerika takımı karşısında alınan beraberliğin Türkiye'yi dik bir yokuşa ittiğini yazdı. 
     3. grubun son maçında ortalığın adeta savaş alanına döneceği değerlendirmesinde bulunan gazete, ''Komşumuz vatana galibiyetsiz dönme olasılığının sıkıntısını yaşıyor. Bu da Kosta Rika karşılaşmasının son dakikalarında Emre'nin sergilediği sinirli hareketlerle açıkça sergilendi'' yorumunu yaptı. 
     Bu arada Atina Haber Ajansı ANA , Milli Takımlar Teknik Direktörü Şenol Güneş'in, karşılaşmanın son dakikalarında yaptığı oyuncu değişikliklerinin, ''tek kelimeyle anlamsız'' olarak değerlendirilebileceği yorumunu yaptı. 
     Ajans, ''Güneş'i saran paniğin nedensiz olduğunu'' belirttiği haberinde, maçta, Türk teknik adamın, Hakan Şükür ve özellikle de Yıldıray Baştürk'ü oyundan çıkartmasını gerektirecek derecede bir baskı yaşanmadığını kaydetti. 
     ANA, bu yanlışlıkların bedelinin 86. dakikada ödendiğini ve Kosta Rika'nın golüyle maçın 1-1 bittiğini bildirdi. 
     





</TEXT>
</DOC>
