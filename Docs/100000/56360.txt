<DOC>
<DOCNO> 56360 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/10/ekonomi/aeko.html </URL>
<DATE> 2001/12/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Emekli tazminatları için Dünya Bankası desteği 
</HEADLINE>
<TEXT>

IMF’nin 10 milyar dolarlık ek kaynak için şart koştuğu küçülme önlemleri kapsamında, emekli edileceklere ödenecek bir katrilyonun bir kısmını Dünya Bankası karşılayacak 
     HARUN GÜREK Ankara 

     IMF’nin 10 milyar dolarlık ek kaynak için şart koştuğu küçülme ve tasarruf önlemleri kapsamında kamu kuruluşlarından emekli edilecek işçilerin tazminatlarının 1 katrilyon liraya ulaşması bekleniyor. Hazine kaynaklarının yetmemesi durumunda Dünya Bankası’ndan kredi alınması gündemde. Kredi için Dünya Bankası’ndan söz alındığı öğrenildi. 
     
30 bin kişi başvurdu      Önlemler kapsamında, konsolide bütçe kapsamındaki kuruluşlar ile KİT’lerden emeklilik için başvuruda bulunan işçi sayısı 30 bin dolayında. Kaç işçinin emekli edileceğinin haftaya belli olması beklenirken emekli edilecek her işçiye, maaş düzeyine göre ortalama 25 - 30 milyar lira kıdem tazminatı ödeneceği tahmin ediliyor. Bu durumda, 750 - 900 trilyon lira arasında bir tazminat ödenmesi gerekecek. Edinilen bilgilere göre, erken ya da re’sen emeklilik dikkate alınarak, genel ve katma bütçeli kuruluşlar için 2002 yılı bütçesine yeterli ödenek konuldu. Ancak KİT’lerde kaynak yok. Kaynak Hazine tarafından sağlanacak. Hazine, ihtiyacı tasarruf ve küçülme önlemleri kapsamında sağlanacak gelirle karşılamayı planlıyor. Hazine, bu kaynağın ödemeleri karşılamaması olasılığına karşı Dünya Bankası’ndan kredi sözü aldı. Bu konuda IMF heyeti de ikna edildi. 
     Tazminat miktarının belirlenmesinin ardından açık çıkarsa, Dünya Bankası, sosyal destek projeleri kapsamında kredi verecek. Bu kredinin Özelleştirme Sonrası Sosyal Destek Projesi benzeri bir proje ya da Sosyal Riskin Azaltılması Projesi kapsamında verilmesi üzerinde duruluyor. 
     



 EKONOMİ 















</TEXT>
</DOC>
