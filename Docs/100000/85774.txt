<DOC>
<DOCNO> 85774 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/24/ekonomi/eko05.html </URL>
<DATE> 2002/05/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Telekom altı şirket halinde özelleşecek 
</HEADLINE>
<TEXT>

Ulaştırma Bakanı Vural, değer tespitinin yeniden yapılacağını belirterek, özelleştirme için gerekli yol haritasının haziranda tamamlanacağını söyledi 
     ANKARA Milliyet 

     Ulaştırma Bakanı Oktay Vural, Türk Telekom’un özelleştirmesinin altı parça halinde yapılmasının düşünüldüğünü söyledi. Vural, Telekom’un mevcut değerinin geçerliliğini yitirdiğini, değer tespitinin yeniden yapılacağını kaydetti. 
     Vural, dün IMF Türkiye Masası Şefi Juha Kahkonen ile makamında yaklaşık 1.5 saat görüştü. Görüşmenin ardından basın mensuplarının sorularını yanıtlayan Vural, özelleştirilme için gerekli yol haritasının, haziran ayı içerisinde tamamlanmış olacağını ve IMF İcra Kurulu’ndan önce bitirileceğini bildirdi. Telekom’un özelleştirilmesiyle ilgili kanununda değişiklik yapılması gerektiğini vurgulayan Vural, "IMF heyetine değişikliği ekim ayı içinde yapacağımızı söyledik" diye konuştu. 
     Vural, Telekom ihalesiyle ilgili bir tarih vermenin mümkün olmadığını belirterek, bunun özelleştirme planına bağlı olduğunu ve bu çalışmanın da piyasayla ilgili olduğunu söyledi. 
     
     Yetkili olmayanla konuşmam 
     Görüşmede erken seçim ve seçimin ekonomiye etkileri konusunun konuşulup konuşulmadığı sorusuna Vural, "Gündemimizde böyle bir şey yoktu" yanıtını verdi. Vural, "Ben yetkili olmayan kişilerle bu konuları görüşmem. Böyle konular Meclis’te görüşülür" dedi. 
     
Elastiki özelleştirme      Oktay Vural, Telekom’un özelleştirmesini daha önce bir bütün olarak yapmayı palandıklarını hatırlatarak, "Türk Telekom daha elastiki bir şekilde özelleşecek" dedi. Vural, şimdilik şirketin altı parça halinde özelleştirilmesinin düşünüldüğünü, Telekom’un dikey yapılanmadan yatay yapılanmaya geçebilmesi için ana sözleşmesinde değişiklik yapılacağını kaydetti. Vural, bu amaçla haziran sonuna kadar genel kurulu toplamayı amaçladıklarını dile getirdi. IMF heyetine değer tespitini yeni baştan yapacaklarını söylediğini anlatan Vural, "Mevcut değer tespitinin iptali için Bakanlar Kurulu kararı hazırlanacak" dedi. 
     Vural, değer tespiti değişikliğinin hem piyasa koşulları, hem de ayrılacak her bir birim için ayrı değer belirlenebilmesi için yapılacağını belirterek, "Bunun için bir danışman firmayla anlaşacağız" diye konuştu. 
     



 EKONOMİ 






















</TEXT>
</DOC>
