<DOC>
<DOCNO> 79474 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/20/son/sonspo07.html </URL>
<DATE> 2002/04/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe'nin Trabzonspor karşısındaki muhtemel on biri 
</HEADLINE>
<TEXT>

     Birinci Süper Futbol Ligi'nde sezonun bitimine 3 hafta kala yarın Trabzonspor ile İstanbul'da karşılaşacak olan Fenerbahçe'de tek hedef galibiyet. 
     Beşiktaş galibiyetiyle, lider Galatasaray'ın 3 puan gerisinde ikinci sıradaki takibini sürdüren sarı-lacivertliler, Trabzonspor maçını da kazanıp, şampiyonluk yarışında iddialarını sürdürmek istiyor. 
     Sarı-lacivertliler, Trabzonspor maçı hazırlıklarını bugün Samandıra Tesisleri'nde, teknik direktör Werner Lorant yönetiminde basına kapalı yapacağı son antrenmanla tamamlayacak. 
     Fenerbahçe'de, sakatlığı süren ve tedavi için Almanya'da bulunan kaleci Rüştü ile kırmızı kart cezalıları Ümit ve Ceyhun, Trabzonspor'a karşı forma giyemeyecek. 
     Fenerbahçe Şükrü Saracoğlu Stadı'nda saat 19.00'da başlayacak ve hakem Kuddusi Müftüoğlu'nun yöneteceği karşılaşmaya sarı-lacivertli ekibin, Oğuz, Fatih, Mirkoviç, Mustafa, Hakan, Ogün, Johnson, Abdullah, Revivo, Serhat ve Andersson muhtemel 11'i ile çıkması bekleniyor. 
     





</TEXT>
</DOC>
