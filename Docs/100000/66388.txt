<DOC>
<DOCNO> 66388 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/07/son/sondun13.html </URL>
<DATE> 2002/02/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Ararat filmine tepkiler Fransız Le Monde gazetesinde... 
</HEADLINE>
<TEXT>

     Ermeni yönetmen Agop Egoyan tarafından Kanada'da çevrilen ''Ararat'' filmine yönelik Türkiye'nin sert tepkisi, Le Monde gazetesinde bugün geniş bir biçimde yer aldı. 
     Le Monde gazetesi, birinci sayfadan verdiği haberde, Ermeni soykırım iddialarını konu alan Ararat filminin Türkiye'de şimdiden ''İkinci Midnight Express'' olarak değerlendirildiği yorumunu yaptı ve Türk lobi gruplarının filmin gösterilmesini engellemek için seferber olduğunu yazdı. 
     Haberde, filmin bu yıl yapılacak Cannes film festivalinde gösterilmesine çalışıldığı belirtilerek, Türkiye'deki lobi gruplarının özellikle filmin dağıtımını yapacak firmayı internet üzerinden mesaj bombardımanına tuttuğu bildirildi. 
     TÜSİAD'ın da Avrupa ve ABD'de filmin gösteriminin engellenmesi için kampanya yürüttüğü kaydedilen haberde, Türk Dışişleri Bakanlığı'nın, Ermeni soykırım iddialarına karşılık iki belgesel filmle yanıt vermeye hazırlandığı belirtildi. 
     






</TEXT>
</DOC>
