<DOC>
<DOCNO> 55868 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/06/son/sonspo01.html </URL>
<DATE> 2001/12/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Lucescu "Hakemler Barcelona'yı destekledi" 
</HEADLINE>
<TEXT>

     Galatasaray Teknik Direktörü Mircea Lucescu, ''Barcelona gibi tarihi çok güçlü bir ekip olmadığımız için, hakemler Barcelona'yı destekledi'' dedi. 
     Lucescu, maç sonrası soyunma odasında yaptığı açıklamada, bu maçta FC Barcelona karşısında alınan sonucun normal olduğunu belirterek, ''Bu maçta 2-2'lik sonuç normal. Capone ve Hakan, haksız yere oyundan atıldı. Barcelonalı futbolcular, en ufak hareketlerde kendilerini yerlere attılar. İlk golden sonra oyun içindeki disiplini ve uyumu bir an kaybettik. Barcelona gibi önemli ve usta oyunculara sahip bir takım bundan faydalandı. Bu düzeydeki karşılaşmalarda sayısal eşitsizlik çok önemli'' diye konuştu. 
     Lucescu, Hakan ve Capon'un kırmızı kart görmelerine üzüldüğünü, oyuncularına devre arası verdiği taktiği uygulayamadıkları için sahadan 1 puanla ayrılmak zorunda kaldıklarını belirterek, şöyle devam etti 
     ''Benim en üzüldüğüm nokta, Hakan ve Capon'u gelecek maç için kaybetmiş olmamız. 2 takım da maçta puan için mücadele ettiler ve özel bir karşılaşma oldu. ilk yarıda biz iyi oynadık. Devre arasında oyuncularımıza ilk 10 dakikada gol yemeyip baskı kurduğumuz takdirde kazanacağımızı söyledim. Ancak oyuna giren Overmars, dengeleri bozdu. 
     Çünkü Perez sakattı ve onu mecburen oynatmıştım. Ayrıca, Barcelona gibi tarihi çok güçlü bir ekip olmadığımız için, hakemler İspanyol takımını desteklediler. Böyle olunca da 2-2'lik skor normal hale geliyor.'' -Perez ile Bülent Korkmaz saha içinde tartıştı. 
     -Hakan Ünsal kırmızı kartı gördükten sonra sahayı yavaş terk edince Lucescu sinirlendi. Rumen hoca sahanın da içine girerek, oyuncusunun çabuk çıkmasını istedi. 
     






</TEXT>
</DOC>
