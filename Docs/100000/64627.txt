<DOC>
<DOCNO> 64627 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/28/son/sonspo13.html </URL>
<DATE> 2002/01/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Trabzonspor Yöneticisi Öksüzoğlu "Bursaspor maçı umut verdi.." 
</HEADLINE>
<TEXT>

     Birinci Süper Futbol Ligi'nde, Bursaspor ile deplasmanda 2-2 berabere kalan Trabzonspor'da, ortaya koyulan futbol beğenilirken, sonuç ise üzüntü yarattı. 
     Kulüp Başkan Yardımcısı Mehmet Öksüzoğlu, Bursaspor karşısında son dakikada yedikleri talihsiz bir golle maçtan 2 puan yitirerek ayrıldıklarını belirterek, ''Ortaya koyduğumuz futbol ilerisi için bize umut verdi. Diyarbakırspor maçıyla birlikte ligde çıkışa geçeceğimize inanıyorum'' dedi. 
     Maçta galibiyete yakın tarafın kendileri olduğunu da savunan Öksüzoğlu, ''Şans faktörü bizden yana değildi. Ligdeki son 3 maçta, Beşiktaş karşılaşmasının ikinci yarısı hariç iyi futbol oynadık, ancak bunun karşılığını alamadık'' diye konuştu. 
     Trabzonspor'un puan cetvelinde iyi bir konumda yer almadığını, ancak bunun kimseyi karamsarlığa itmemesi gerektiğini belirten Öksüzoğlu, şöyle devam etti 
     ''Trabzonspor ligde sezon sonunda ilk 4 sıra içerisinde yer alacaktır. Ben bunda çok iddialıyım. Takıma ve camiaya güveniyorum. 
     Herkes desteğini versin. Trabzonspor'un yine ilk 4 arasına girecek gücü vardır. Trabzonspor'un bazı sıkıntıları var. Bunları aşıp bu sezon ligdeki hedefimizi gerçekleştirerek, Avrupa kupalarına katılacağız.'' Bordo-mavili takımın savunmasında sıkıntılar olduğunu da ifade eden Öksüzoğlu, ''Bu yönde çalışmalarımız var. Çaykur Rizespor'dan Kürşat'ın transferi konusunda ciddi söz aldık. Bu konuda görüşmelerimiz sürüyor'' diye konuştu. 
     






</TEXT>
</DOC>
