<DOC>
<DOCNO> 98847 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/30/son/sondun15.html </URL>
<DATE> 2002/07/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Mısır'da Müslüman Kardeşler üyesi 16 kişi mahkum oldu. 
</HEADLINE>
<TEXT>

     Mısır'da askeri bir mahkeme, Müslüman Kardeşler örgütüne üye, çoğu akademisyen ve uzman 16 kişiyi çeşitli hapis cezalarına çarptırdı. 
     Mahkeme, yargılanan 5 kişiyi 5'er, diğerlerini 3'er yıla mahkum etti. 
     Bu 5 kişinin, üniversite profesörleri Mahmud Seyid Gozlan ve Abdülmunem Ali El Berberi, mühendis Usame Ahmed Ebu Şadya, işadamı Tahir Hüseyin ve muhasebeci Mecid Hasan Ezzumur olduğu bildirildi. Aynı davada yargılanan 6 kişi ise beraat etti. 
     İktidarı devirmeye çalışmak, hükümete karşı gelmek ve ''Müslüman Kardeşler'' örgütüne yeni üyeler bulmakla suçlanan sanıklar, geçen Aralık ayında yargılanmaya başladı. 
     Uluslararası insan hakları örgütleri, askeri mahkemelerin sivilleri yargılamasını eleştirerek, sanıkların inançlarından ötürü hedef olduğunu belirtti. 
     Mısır'da 1928 yılında kurulan ve şeriat düzenini savunan Müslüman Kardeşler örgütünün faaliyetleri, 1954 yılından bu yana yasaklanmış bulunuyor. Hükümetin 1970'li yıllardan itibaren hoşgörü gösterdiği örgüte, 1995 yılının sonlarından sonra ağır darbeler indirilmişti. 
     





</TEXT>
</DOC>
