<DOC>
<DOCNO> 85925 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/24/son/soneko27.html </URL>
<DATE> 2002/05/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Koç Grubu'na İtalyan ortak... 
</HEADLINE>
<TEXT>

     Koç Grubu ile Avrupa'nın güçlü finans kuruluşlarından İtalyan sermayeli Unicredito Italiano SPA arasında ortaklık anlaşması, bugün Milano'da imzalandı. 
     Koç Holding'den yapılan yazılı açıklamaya göre, bünyesinde Koçbank A.Ş., Koç Yatırım Menkul Değerler A.Ş., Koç Faktoring A.Ş., Koç Finansal Kiralama A.Ş., Koçbank Nederland N.V, Koçbank Azerbaycan ve Koç Portföy Yönetimi A.Ş. şirketlerini bulunduracak Koç Finansal Hizmetler A.Ş. ile Unicredito Italiano SPA arasında yüzde 50-50 oranında ortaklık kuruldu. 
     Ortaklık anlaşması Türkiye ile İtalya'daki resmi mercilerin onayından sonra yürürlüğe girecek. 
     Koç Holding'den yapılan yazılı açıklamada, anlaşmanın Koç Holding A.Ş. CEO'su Bülend Özaydınlı, Koçbank Yönetim Kurulu Başkanı Burhan Karaçam ile Unicredito Italiano SPA yetkilileri arasında imzalandığı bildirildi. 
     Açıklamada, Koçbank A.Ş., Koç Yatırım Menkul Değerler A.Ş., Koç Faktoring Hizmetleri A.Ş., Koç Finansal Kiralama A.Ş., Koçbank Nederland N.V, Koçbank Azerbaycan ve Koç Portföy Yönetimi A.Ş'nin Koç Finansal Hizmetler A.Ş. çatısı altında toplanma işlemlerinin tamamlanmasının ardından şirketin özvarlığının uluslararası muhasebe standartlarına göre yaklaşık 330 milyon dolar, bunun sonucunda hisselerinin toplam değerinin ise 480 milyon dolar seviyesinde olmasının beklendiği ifade edildi. 
     Koç Finansal Hizmetler A.Ş. ile Koçbank'ın uluslararası standartlarda güçlü bir sermaye düzeyine ulaşmasının öngörüldüğü kaydedilen açıklamada, Unicredito Italiano SPA arasında imzalanan ortaklık anlaşmasının Türkiye ve İtalya'daki resmi mercilerin onayından sonra yürürlüğe gireceği bildirildi. 
     Türkiye'de kriz sonrası finans sektöründe ilk ortaklığın gerçekleştirildiği ifade edilen açıklamada, şöyle denildi 
     ''Avrupa'nın güçlü finans kuruluşlarından Unicredito Italiano SPA ile yüzde 50-50 oranında ortaklık anlaşmasını imzalayan Koç Grubu, bu ortaklık ile finans sektöründe de daha iddialı bir konuma geleceğinin ilk işaretini verdi. 
     Koç Grubu ile Unicredito'nun ortaklığının, uluslararası finans piyasalarında Türkiye'nin güvenilirliğinin artırılması konusuna katkıda bulunması bekleniyor.'' 
     
     UNICREDITO... 
     Açıklamaya göre, Koç Grubu'nun ortaklık kurduğu Unicredito, 23 milyar doların üzerinde piyasa değeriyle Avrupa'nın büyük bankaları arasında yer alıyor. 31 Aralık 2001 itibariyle Unicredito'nun toplam mevduatı 113 milyar dolar, kredi portföyü 105 milyar dolar ve yönettiği varlıklar toplamı yaklaşık 198 milyar dolar seviyesinde. 
     Unicredito, 2001 yıl sonu itibariyle 1.3 milyar dolarlık net karı, yüzde 18 özkaynak verimliliği ve yüzde 52.7 maliyet gelir oranı ile Avrupa'nın en karlı ve verimli bankaları arasında yer alıyor. 
     1999 yılından beri İtalya dışındaki ülkelerde yaptığı girişimlerle dikkat çeken, İtalya'da 2 bin 900 şube ve birimi bulunan Unicredito, 6 milyon bireysel müşteriye ve 137 bin orta ve büyük ölçekli şirkete hizmet veriyor. 
     





</TEXT>
</DOC>
