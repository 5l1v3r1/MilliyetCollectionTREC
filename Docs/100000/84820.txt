<DOC>
<DOCNO> 84820 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/19/ekonomi/eko02.html </URL>
<DATE> 2002/05/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Bu masa Atatürk’e rezerve 
</HEADLINE>
<TEXT>

AÇIK KOYU SOHBETLER EYLEM TÜRK 
     Beyoğlu’nda her zaman, geri gelmeyecek zamana övgüler düzülür durur. "Sokaklarında kravatsız erkek, şapkasız kadın görülmezdi" denen Beyoğlu, tramvayıyla, pastaneleriyle, şık insanlarıyla, hatıralarda kalmıştır. Eski duruşundan zaman içinde bir şeyler kaybetse de, Beyoğlu şimdilerde güzel bir dönüşüme gebe. İmar planı hazırlanan Beyoğlu, emlakta yeni trendin de adresini veriyor. Büyük holdinglerin gayrimenkul almak için yarıştığı söylenen Beyoğlu’nda, Markiz Pastanesi de, tarihin sarı yapraklarından çıkarak, günümüz İstanbullu’ları ile buluşmaya hazırlanıyor. Atatürk’ten Orhan Veli’ye, Abdülhak Şinasi Hisar’dan Van der Goltz Paşa’ya kadar döneminin aydınlarına evsahipliği yapan Markiz’in restorasyon çalışmaları Aksoy Grubu tarafından önümüzdeki yıl bitirilecek. Markiz’in, İstiklal Caddesi’nin Tünel tarafını hareketlendireceğini söyleyen Grubun Genel Müdürü Okan Miralem, 2003 yılının eylül ayında açılış yapacaklarını söyledi. 
     6 milyon dolarlık yatırım yapacakları Markiz’de Atatürk’ün uğrayıp kahve içtiği masayı da sürekli boş tutmayı planladıklarını anlatan Miralem, oturduğu masanın üzerinde sürekli "rezerve" yazacağını belirtti. 
     
Markiz’in restorasyonu neden bu kadar uzun sürdü 
     Markiz çok yıpratıldı. Bir türlü yapılamadı dendi. Bizim için de biraz onur meselesi oldu. Artık ruhsatımız var ve inşaata başladık. 
     Aksoy Grubu olarak Markiz’i 1993 yılında aldık. 2000 yılına kadar proje Anıtlar Kuru’na gitti, geldi. Beklemek zorunda kaldık. 2000 yılında ruhsatı aldık hemen inşaata başladık. 2001 yılının başında bazı nedenerden dolayı durmak zorunda kaldık. Tekrar başladığımız zaman da kriz geldi. Krizde fiyat alamadık. Ama şu anda kaba inşaat temmuz sonunda bitirilecek. Markiz’in ön taraftaki restorasyon ihalesi verildi. Temmuz ayında onlar da başlayacaklar. Amamıcımız Markiz’i en geç önümüzdeki yıl eylül ayında açmak. 
     
Pastanenin yanı sıra projede başka neler var 
     Arka tarafında 30 suit oda yapılacak. Ayrı bir otelcilik anlayışıyla çalıştırılacak. Üstte 1960 yılında kapanmış bir gece kulübü ve lokanta var. Orayı şık bir lokanta olarak düşünüyoruz. Aşağıda ise o dönemde fötr ve şemsiye yapan dükkanlar gibi oraya gelen müşteriye hatıralık eşyaların satılacağı mağazalar açılabilir. Aşağıda Markiz’i Markiz olarak koruyacağız. Mobilyalarından vazolarına, tadı İstanbul’a nam salan şekerlemelerinin kutularından menüsüne kadar aslına uygun yapılacak. 
     
Aslına uygun yapmak için kayıtlar yeterli mi 
     Tam değil. Markiz konusunda bilgisi olan insanlarla ropörtaj yapıp Markiz’de neler varmış onları öğrenmeye çalışıyoruz. Aralarında Çelik Gülersoy ve eski işletmecilerin de olduğu pek çok kişiden bilgi aldık. Bilgileri kitapçık haline getirip, Markiz’i aslına uygun olarak açmayı planlıyoruz. Avrupa’dan özellikle Fransa’dan gelen turistlerin yüzde 40’ı Markiz’i görmek için geliyor. Aldıkları özel izinle Markiz’deki tabloların önünde fotoğraf çektiriyorlar. 
     
Proje ne kadara mal olacak 
     Bizim çalışmamıza göre 6 milyon dolarlık bir maliyeti olacak. Yatıracağımız bütçeyi de bir kenara bıraktık. Fizibilitelerde çok uzun sürede belki de geri dönmeyeceği gözüküyor. Bizim için prestij. Markiz bir marka. Burası bize bahşedildi. Bu markayı korumayı arzu ediyoruz. Beyoğlu Markiz’le bütünleştiği zaman Tünel tarafının hareketleneceğine inanıyoruz. Burada başarılı olursak, Markiz’i Bodrum, Kapodokya, Pamukkale, Antalya gibi bölgelerde kurmayı düşünüyoruz. Zincir yapmayı düşünüyoruz. 
     
Markiz’de Atatürk ile ilgili özel bir köşe yapmayı düşünüyor musunuz 
     Markiz’in eski sahibi, o dönem, yaptığı dolmaları Atatürk’ün çok sevdiğini söylermiş. Dolmaları ve servisi kendisi eliyle yaparmış. Bir rivayete göre de Atatürk oraya gelir kahve içermiş. Rivayet edilen yerdeki masayı hep boş tutacağız. Burası Mustafa Kemal için rezerve’dir diye yazacak üstünde. Söyleşilerde Atatürk’ü orada görüp anlatanların ifadelerini de o masada sergileyeceğiz. 
     
     Rusya’da otel açılacak 
Aksoy Grubu olarak bu yıl turizm sezonundan neler bekliyorsunuz 
     Bu sene Rus ve Doğu Avrupalı turist sayısında bir artış görünüyor. Bu sene geçen yıldan ne iyi ne de kötü olacak. Richmond oteller zincirimizin 2001 cirosu 7.5 milyon dolar. Diğer şirketlerle beraber 15 milyon doları buluyor. Bu yıl ki hedefimiz otellerde 10 milyon dolar ciroya ulaşmak. 
     Şirketin genel prensibi turizmde büyümek. Eğer butik ve rantbl olursa Capitol’de olduğu gibi alışveriş merkezlerine ortak olmak da hedeflerimiz arasında. Otel sayımızı sekize çıkarmayı hedefliyoruz. Yurtdışında belki Rusya’da da otel açabiliriz. 
     
     Sahibinden.com’da sigorta da olacak 
İnternet üzerinden ticaret konusunda faaliyet gösteren "sahibinden.com.tr" sitenize ilgi nasıl 
     "sahibinden.com.tr" e - ticaret konusunda bir buçuk yıldan beri faaliyette. Onu geliştirmeye çalışıyoruz. Bu dalda Türkiye’de ilkleri yapmayı düşünüyoruz. Alışveriş yapanlara çok daha ucuza sigorta hizmeti vermeyi hedefliyoruz. Haziran ayı sonuna kadar bunları devreye sokacağız. Bu proje bizi çok heyecanlandırıyor. İçinde mağazalar var. Ve üye olan herkes alım satım yapabiliyor. 
     



 EKONOMİ 
















</TEXT>
</DOC>
