<DOC>
<DOCNO> 59830 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/31/yazar/pulur.html </URL>
<DATE> 2001/12/31/ </DATE>
<TIME>  </TIME>
<AUTHOR> Hasan PULUR  </AUTHOR>
<HEADLINE>
Yılbaşı dediğin... 
</HEADLINE>
<TEXT>

     BU gece eski yıl bitiyor, yeni yıl giriyor. 
     Başta okurlar, dostlar, arkadaşlar, herkesin yeni yılını kutlarız. 
     "Yılbaşı" kullandığımız takvimin gereği bir gündür, İsa Peygamber'in doğum günü değildir, Hıristiyanlıkla bir ilgisi yoktur, Hıristiyanlarla aynı takvimi kullandığımız için, yılbaşımız da aynı gündür. İsa Peygamber'in doğum günü, Katoliklere göre, 24 Aralık'ı 25'e bağlayan gecedir, bunun adı "Noel"dir, yılbaşıyla bir ilgisi yoktur. 
     
     TÜRKİYE'de bu basit anlatımı hala anlamayanlar vardır, yılbaşı kutlamalarını Hıristiyanlıkla karıştırırlar. 
     Lakin, bunlar da giderek, aklın yoluna girmekte, "müdahaleden" vazgeçip "isteyen istediği gibi kutlasın, ben kutlamam " demektedirler ki, doğrusu da budur. 
     
     BU yılbaşının bir başka önemi var... 
     Türkiye ekonomik krizin içinde boğuşurken, insanlar çöplerden yemek toplarken, asgari ücret, daha yeni yeni, 160 milyon lira olmuşken, birtakım insanların bir aylık asgari ücretten daha fazla para verip, bir gece için eğlenmeleri toplum vicdanını üzmez mi 
     Elbette üzer... 
     Lakin "utanmazlık"ın maddi cezası yoktur dileriz ki bunun manevi cezası onları utandırsın. 
     
     ADAM başı 100 milyon, 150 milyon, 200 milyon lira verip eğlenenlere kimse hesap soramaz mı 
     Hayır, soramaz 
     Bir şartla, adamın kazancı meşruysa, yani en azından vergisini tam ödeyip, "yüzsüzler"den biri değilse... 
     Bunun da kolayı var, Maliye o gece eğlence yerlerinde bir sondaj yapar, asgari ücreti bir çırpıda verenlere "Gel buraya arkadaş, şu vergi numaranı bir görelim " diyebilir... 
     Ah bir diyebilse 
     
     ÖNCE Milli Nizam, sonra "Milli Selamet, arkadan Refah, Fazilet, şimdi de Saadet... 
     "Erbakan" damgalı bu partiler her zaman yılbaşına karşı çıktı, kim ne derse desin, hangi sebep gösterilirse gösterilsin bunun temelinde "Hıristiyanlık" vardı, onlara göre bu "Hıristiyanlık" adetiydi. 
     Lakin Erbakan Başbakan olunca da yılbaşı gene kutlandı. 
     Hiç unutamıyoruz "Nizam - ı Alem Ocakları" pankart asıp "İyi noeller hocam" diye dalga geçmişlerdi. 
     
     BU yıl ise, çok garip bir şey oldu. 
     Saadet Partisi Genel Sekreteri Suat Pamukçu "Yılbaşına hayır " kampanyası açarken, aynı partinin Kadın Kolları Başkanı Gülten Çelik, üzerinde "Happy New Year" damgalı kartlarla, yeni yılımızı hem Türkçe, hem de İngilizce kutladı... 
     Buna ne buyurulur 
     
     ÖMER Hayyam'ın bir dörtlüğünü, Şener Battal'dan not etmiştik 
     "Bir elde kadeh, bir elde Kur'an 
     Bir helaldir işimiz, bir haram, 
     Şu yarım yamalak dünyada 
     Ne tam kafiriz, ne Müslüman." 
     
     YENİ yılımız kutlu olsun. 
     Yarın sabah, yeni vergilerle, zamlarla, kendinize gelir, Avrupa'nın PKK'yı, terör örgütü saymadığı gerçeğiyle, baş başa kalır, Avrupalı olmak için, daha ne biçim takla atmamız gerektiğini düşünür, bu arada bankaların ödeyeceğiniz vergilerle, nasıl kurtulacağını öğrenir, huzur içinde yeni yıla başlarsınız. 
     
     







Yeni yıla bakarken 


Ben ve biz, galip... 


Sam Amca’nın en uzun yılı 


Geç bile kalındı 


IMF’ye ne veriyor, ne istiyoruz 


Yılbaşı dediğin... 


Sen de tıkla 


İyi yıllar, yeni yıllar 


Ben aslında 2001'i çok sevmiştim 


Bankaların biletini IMF kesmiş 


</TEXT>
</DOC>
