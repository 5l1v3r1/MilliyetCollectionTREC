<DOC>
<DOCNO> 57241 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/14/son/sontur12.html </URL>
<DATE> 2001/12/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Bayram soğuk ve yağışlı geçecek... 
</HEADLINE>
<TEXT>

     Türkiye, bayramın ilk gününden itibaren Orta Akdeniz üzerinden gelen yeni bir yağışlı havanın etkisi altına girecek. 
     Devlet Meteoroloji İşleri Genel Müdürlüğü'nden alınan bilgiye göre, soğuk ve yağışlı hava, arife günü kuzey ve doğu bölgelerde etkisini sürdürecek. 
     Yetkililer, yurdun bayramın ilk gününden itibaren Orta Akdeniz'den gelen yeni bir yağışlı havanın etkisine gireceğini ifade ederek, bayramın birinci ve ikinci gününde batı ve orta, üçüncü gününde ise bütün bölgelerde yağış beklendiğini belirtiler. 
     Bayramın birinci günü Marmara'da, ikinci günü Güney Ege ve Batı Akdeniz'de yağışların etkili olacağı tahmin ediliyor. Yağışlar güney kesimlerde yağmur ve sağanak, kuzey ve iç kesimlerde karla karışık yağmur ve kar şeklinde olacak. 
     Arife günü azalacak hava sıcaklığı, bayramın birinci ve ikinci günü Güney, Orta ve Doğu bölgelerde artacak. Bayramın son günü tüm yurtta tekrar azalacak. 
     Meteoroloji yetkilileri, bayram süresince, batı bölgelerdeki etkili yağış, soğuk hava ile kuzey ve doğu bölgelerdeki kar yağışı ve görülebilecek don olayları nedeniyle vatandaşları uyardılar. 
     Tahminlere göre tüm yurtta bayram süresince hava şöyle olacak 
     Arife günü Batı ve Orta Karadeniz kıyıları, Doğu Karadeniz ile Doğu ve Güneydoğu Anadolu'nun doğusu yağışlı geçecek. Yağışlar Doğu Karadeniz kıyılarında yağmur ve karla karışık yağmur, diğer yerlerde kar şeklinde olacak. 
     Bayramın 1. günü Marmara, Batı Karadeniz, Ege, Batı Akdeniz ile İç Anadolu'nun batısı yağışlı geçecek. Yağışlar Marmara'da etkili olmak üzere genellikle yağmur ve sağanak, İç Ege, İç Anadolu'nun kuzeybatısı ve Batı Karadeniz'in iç kesimlerinde karla karışık yağmur, Trakya'da kar şeklinde olacak. 
     Bayramın 2. günü Marmara, Batı Karadeniz, Ege, Akdeniz, İç Anadolu'nun güney ve batısı yağışlı geçecek. Yağışlar Güney Ege ve Akdeniz'de etkili olmak üzere İç Ege'nin ve Batı Karadeniz'in iç kesimlerinin yüksek yerlerinde karla karışık yağmur, Trakya'da kar şeklinde olacak. Marmara, Kuzey Ege ve Batı Karadeniz'de poyraz, Akdeniz ve İç Anadolu'nun güney ve doğusunda lodos fırtına şeklinde esecek. 
     Bayramın 3. günü Bütün bölgeler yağışlı geçecek. Yağışlar kuzey iç ve doğu kesimlerde karla karışık yağmur ve kar şeklinde olacak. 
     






</TEXT>
</DOC>
