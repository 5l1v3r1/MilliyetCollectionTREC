<DOC>
<DOCNO> 89780 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/14/spor/ykocaomer.html </URL>
<DATE> 2002/06/14/ </DATE>
<TIME>  </TIME>
<AUTHOR> YAVUZ KOCAÖMER  </AUTHOR>
<HEADLINE>
Paralimpik II 
</HEADLINE>
<TEXT>

     1976 Montreal Paralimpikleri ise tekerlekli sandalyeli sporcuların yanında, ilk defa ampute sporcuların ve görme engelli sporcuların da katılımıyla gerçekleşmiş, 42 ülkeden 1560 sporcu katılmıştır. Geçen yıllar içinde Paralimpikler engelli sporcular bakımından büyük önem kazanmaya başlamıştır. Zira böylece engelli sporcular, bu sayede uzak ülkelere seyahat olanağına kavuşmuş ve orada dünyanın dört bir yanından gelen sporcularla rekabete girme şansı yakalamışlardır. 
     1980 Moskova Olimpiyatları’nda ise çok daha değişik sorunla karşılaşılmıştır. Rusya, Moskova’da bir engelliler olimpiyatının yapılmasına izin vermemiştir. Çünkü Ruslar’ın o zamanki ideolojisine göre, bir insanın engelli olması kabul edilmeyip, tüm diğer insanlarla eşit olduğu savunulmaktaydı. Böylece Rusya’da engelliler sporu diye bir şey yoktu. Bugünkü gelinen noktada durum çok farklı. 
     Moskova’da yapılmayan 1980 Paralimpikleri, Avrupa’da engelliler bakımından önde giden Hollanda’nın Arnheim şehrinde yapılmış, 42 ülkeden 2250 sporcu katılmıştır. 1984 Los Angeles Olimpiyatları ise Paralimpikler’in yine bölünmesine neden olmuş, sponsorların dağılması dolayısıyla, tamamı Los Angeles’de yapılamayan oyunların, tekerlekli sandalyeliler ile ilgili bölümü Stok Mandevil’de yapılmış, görme engellilerin oyunları, yarışmaları New York’da düzenlenmiş ve ampute sporcuların katıldığı yarışmalar ise, Los Angeles’de yapılmıştır. Bu oyunlara 45 ülkeden toplam 3900 sporcu katılmıştır. Bu arada gelişmelere paralel olarak, uluslararası çeşitli adlar altında çalışan engelli spor organizasyonları, 1989 senesinde kurulan Uluslararası Paralimpik Komitesi çatısı altında birleşmişlerdir. 1988 Seul Olimpiyatları’ndan sonra, 1992’de Barcelona’da 92 ülkeden 3000 sporcunun katılımıyla gerçekleştirilen oyunlara, bu kez zeka engelli sporcular da katılmışlardır. Ancak, bu sporcu grubunun yarışmaları, yani zihinsel engelliler grubunun yarışmaları Madrid’de yapılmıştır. Yarışmalara da 75 ülkeden 2500 sporcu katılmıştır. 1996 Atlanta Olimpiyatları’nda Amerikalı sporcuların ezici başarısı görülmüş, 46 madalya ile oyunlardan çıkmışlardır. 
     Sidney 2000’de ise, 122 ülkeden 3721 sporcu katılmış, Avustralyalılar’ın gösterdiği büyük çabalar sonucu, Paralimpikler Olimpiyat tarihinin en kapsamlı ve en güzel organize edilen oyunları olarak akıllarda kalmıştır. 
     
     



 SPOR 









































</TEXT>
</DOC>
