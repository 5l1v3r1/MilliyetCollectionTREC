<DOC>
<DOCNO> 70057 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/28/son/sontur04.html </URL>
<DATE> 2002/02/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Saz Çalmayı Bilmeyen Aşıklar Derneği kuruldu... 
</HEADLINE>
<TEXT>

     Halk içinde yetişen, deyişlerini sazla söyleyen, sözlü şiir geleneğine bağlı halk şairleri tanımına sahip halk aşıklarının Erzurum'daki derneklerinin başkanı saz çalmayı bilmiyor. 
     Erzurum Aşıklar Kültür ve Dayanışma Derneği 2'nci Başkanı Vahdettin Işıldak, saz çalmayı bilmemesine rağmen 9 ay önce yapılan seçimleri kazanarak getirildiği dernek başkanlığı görevini yürütüyor. 
     Işıldak, Doğu Anadolu Bölgesi ve özellikle de Erzurum'da aşık kültürünün önemli bir yerinin bulunduğunu belirterek, insanların saz çalamamalarına rağmen derneklerinin faaliyetlerine katıldıklarını, kendisinin de saz çalmayı bilmemesine karşın dernek başkanlığı yaptığını söyledi. 
     1998 yılında kurulan derneklerinin 2'nci başkanı olduğunu belirten 
     Işıldak, şunları kaydetti 
     ''Derneğimiz 1998 yılında kuruldu ve ikinci başkanı benim. 
     Derneğimize kayıtlı 47 üyemizin 26'sı saz çalıp, deyiş söyleyen aşıklarımızdan oluşuyor. Ben de dahil geriye kalan üyeler ise sadece şiir yazıyoruz. Aşıklık bir gönül işidir. Bu sazlı da olabilir, sözlü de. Önemli olan o kültürün bilincine varmak.'' Işıldak, derneklerinde haftada iki gün saz kursu düzenlediklerini anımsatarak, gençlere saz öğrenmeleri konusunda ellerinden gelen olanağı sunmaya çalıştıklarını belirtti. 
     Saz kurslarına katılmadığını anlatan Işıldak, bunun nedenini ise kendisinin artık ''sazsız aşık'' olarak benimsenmesinden ve saz öğrenme yaşının geçtiğini düşünmesinden kaynaklandığını dile getirdi. 
     
     Saz çalmasına babası karşı çıkmış... 
     Işıldak, çocukluğundan beri ilgi duyduğu saza imamlık yapan babasının karşı çıktığını kaydederek, ''Babam saz çalmamı istemedi. 
     Ben de onun bu isteğine uydum. Ancak şiir yazmayı ihmal etmedim.'' diye konuştu. 
     Işıldak, herşeye rağmen aşıklar kültürünün içerisinde olmaktan ve hizmet etmeye çalışmaktan büyük mutluluk duyduğunu söyledi. 
     






</TEXT>
</DOC>
