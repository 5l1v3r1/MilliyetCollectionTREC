<DOC>
<DOCNO> 71461 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/08/son/sondun05.html </URL>
<DATE> 2002/03/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Ölen her beş Çinli gencin biri canına kıyıyor 
</HEADLINE>
<TEXT>

     İntiharın, Çinli gençler arasında en yaygın ölüm nedenlerinden biri olduğu bildirildi. 
     Amerikalı ve Çinli bilim adamları tarafından yapılan ve Lancet tıp dergisinde yayımlanan bir araştırmada, Çin'de intiharın yüzde 3.6'lık oranla ölüm nedenleri arasında beşinci sırada yer aldığı, özellikle kadın ve genç kızlarda intihar etme riskinin yüksek olduğu vurgulandı. 
     Çin Sağlık Bakanlığı'nın 1995-1999 yılları arasındaki verilerine dayanılarak yapılan araştırma, 15 ila 34 yaş arasında ölen her 5 Çinliden birinin kendi canına kıydığını gösterdi. 
     Araştırmaya katılanlardan Harvard Tıp Fakültesi'nden Michael Phillips ile Pekin Hui Long Guan hastanesinde görevli bilim adamları Li Xianyun ve Zhang Yanping, Çin'in, dünyada kadınların erkeklerden daha çok intihar ettiği birkaç ülkeden biri olduğunu söyleyerek, kadınlarda intiharlardan ölüm oranının erkeklere göre yüzde 25 fazla olduğunu ifade ettiler. 
     Çin'de 15 ila 34 yaş arasında ölen kadınlarda her 10 ölümden 3'ü intihar nedeniyle olurken, bu oran erkeklerde 8'de 1'e düşüyor. 
     Araştırmada, kırsal kesimde yaşayan yaşlı nüfusun intihar etme oranının ise genç kadınlarınkine göre iki kat daha fazla olduğu da ortaya çıktı. Çin'de nüfusun yüzde 80'i kırsal kesimde yaşamasına rağmen, intiharların yüzde 93'ü bu bölgelerde meydana geldi. 
     Araştırmanın sonuç bölümünde, intiharların başta gelen nedenleri arasında dini inançların kuvvetli olmaması, yasalarda intiharı yasaklayıcı hükümler bulunmaması ve sosyal refah sistemindeki eksiklikler gösterildi. 
     






</TEXT>
</DOC>
