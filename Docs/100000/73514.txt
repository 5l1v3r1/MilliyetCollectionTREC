<DOC>
<DOCNO> 73514 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/20/siyaset/asiy.html </URL>
<DATE> 2002/03/20/ </DATE>
<TIME>  </TIME>
<AUTHOR>  </AUTHOR>
<HEADLINE>
DEĞERİMİZ BİLİNMİYOR’ 
</HEADLINE>
<TEXT>

Genelkurmay Plan Prensipler Başkanı Korgeneral Turgut, Batı’yı Türkiye’nin değerini anlamamakla, İslam ülkelerini de dini siyasete alet etmekle suçladı 
     WASHINGTON 
YASEMİN ÇONGAR 

     ABD’nin başkenti Washington’da önceki gün başlayan Türk - Amerikan toplantıları, Türk Genelkurmayı’nın özelde Avrupa Birliği’ne, genel olarak da Batı’ya sert eleştiriler yöneltmesine zemin oluşturdu. Genelkurmay Plan Prensipler Başkanı Korgeneral Reşat Turgut, 11 Eylül saldırılarının sonrasını değerlendiren konuşmasında, bu saldırıların önceden görülememesinin Batı’nın asimetrik tehditler, özellikle de İslam radikalizmi ve terörizm konusundaki algılama eksikliğinden kaynaklandığını savundu. 
     Korgeneral Turgut, Türkiye’nin demokrasi ve laiklik bakımından İslam ülkelerine model oluşturabilecek tek ülke olduğunu, ancak bu rolün öneminin de Batı tarafından anlaşılamadığını söyledi. "Eğer Türkiye’nin önemini anlasalar, Avrupalı müttefiklerimiz ve dostlarımız bizi demokrasinin gerekleri konusunda bu denli sert eleştirmezlerdi" diyen Korgeneral Turgut, Avrupa’yı PKK, DHKP - C, Hizbullah gibi örgütlere karşı tavır almamakla da suçladı. Genelkurmay Plan Prensipler Başkanı, "Bu aşamada Batı’yı bekleyen görev, Türkiye’yi desteklemek ve Türkiye’yi diğer İslam ülkelerine model göstermektir" dedi. 
     Türkiye’nin demokrasi ve insan hakları alanında birçok uluslararası antlaşmanın tarafı olduğunu belirten Korgeneral Turgut, "Sorarım size, 50’den fazla İslam ülkesinden hangisi Batı’yla tam entegrasyon için gerekli niteliklere sahiptir" diyerek, İslam ülkelerini, aralarında ayrım yapmaksızın, dini siyasete alet etmek ve yoksul halk üzerindeki baskı rejimlerini dine dayandırmakla suçladı. Korgeneral Reşat Turgut’a, toplantılar sırasında, Türk - Amerikan Konseyi ve Türk Amerikan İş Konseyi tarafından "savunma özel ödülü" de verildi. 
     



 SİYASET 
















</TEXT>
</DOC>
