<DOC>
<DOCNO> 79759 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/22/son/sondun20.html </URL>
<DATE> 2002/04/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Avrupa'da Le Pen şokunda... 
</HEADLINE>
<TEXT>

     Fransa'da dün yapılan cumhurbaşkanlığı seçimlerinin ilk turunda, aşırı milliyetçi Jean-Marie Le Pen'in ikinci tura kalarak elde ettiği başarı karşısında bir AB yetkilisi, ''hayretler içinde kaldığı, dehşete'' düştüğü ifadesini kullandı. 
     İsveç Başbakanı Goeran Persson ise ''aşırı sağcı politikacılara ve yabancı düşmanlığına karşı'' birlikte mücadele çağrısında bulundu. 
     Avrupa genelinde gazetelerin baş sayfalarındaki manşetlerde, Le Pen'in, seçimin birinci turunu ikinci sırada tamamlaması ''şok'' olarak duyuruldu. 
     İsveç'in bol resimli gazetelerinden Aftonbladet, seçim sonucunu, ''demokrasiye hakaret'' olarak nitelerken, İtalya'nın La Repubblica gazetesi ''Fransa'da Le Pen depremi'' manşetini attı. 
     İsveç Dagens Nyheter gazetesine göre de Başbakan Persson, ''Bütün demokratik güçler, aşırı sağcı politikacılara ve yabancı düşmanlığına karşı birleşmeli'' dedi. 
     AB Komisyonu üyesi Neil Kinnock, ''hayretler içinde kaldığı ve dehşete düştüğü'' ifadesini kullanırken, seçim sonucunun ''Avrupa havuzuna büyük kirli bir kayanın fırlatılması olduğunu'' söyledi. 
     Yunan hükümet Sözcüsü Hristos Protopappas, aşırı sağın yükselişinin, ''demokrasi, sosyal bağlılık, Avrupa perspektifi için bir tehlikeyi'' gösterdiğini kaydetti. 
     Belçika Dışişleri Bakanı Louis Michel de, seçimlerin ikinci turuna demokrat olmayan birinin dahil olmasından üzüntü duyduğunu belirterek, ''Çok şükür ki, Le Pen'e her zaman karşı olan Jacques Chirac önde ve seçimi ikinci turu kazanacak'' dedi. 
     Danimarka'da iktidardaki Liberal Parti'nin dış politika sözcüsü Troels Lund Poulsen, Fransa'daki seçim sonucu için, ''şok edici bir deneyim'' ifadesini kullanırken, seçime katılımın düşük olmasını da eleştirdi. 
     Polonya Devlet Başkanı Aleksander Kwasniewski, Fransa'da Le Pen'in seçimde ikinci tura kalışını ''rahatsız edici'' olarak niteledi. 
     Gazetelerin haberlerine göre Kwasniewski, Avrupa'da milliyetçilik dalgasının, yabancı düşmanlığının ve AB karşıtlığının hızla ilerlediğini belirterek, bu duruma karşı, demokrasi güçleri, AB yanlılarının, açık ve liberal değerlerle mücadele etmeleri gerektiğini kaydetti. 
     





</TEXT>
</DOC>
