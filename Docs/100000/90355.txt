<DOC>
<DOCNO> 90355 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/17/son/sonspo03.html </URL>
<DATE> 2002/06/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Juventus "Hasan Şaş, İtalyan Ligi düzeyinde değil" 
</HEADLINE>
<TEXT>

     İtalya'da geçen sezonun şampiyonu FC Juventus Kulübü'nün Genel Direktörü Luciano Moggi, Galatasaray'dan Hasan Şaş ile ilgilendikleri iddialarının Türk futbolcunun fiyatını yükseltmek için çıkarıldığını savundu. 
     La Gazzetta dello Sport Gazetesi'nde yer alan demecinde Luciano Moggi, ''Şimdi gerçekten abartıyoruz. Ben bu sefer yokum. Geçenlerde bize 1-2 yıl önce Hakan Şükür'ü de öneren Celalettin Bilgiç beni telefonla aradı. Bana Hasan Şaş ile ilgilenip ilgilenmediğimi sordu bende ona teşekkür edip hayır dedim'' dedi. 
     Herşeyin telefon konuşması sonrasında bittiğini düşündüğünü ama öyle olmadığını kaydeden Moggi, ''Her türlü olasılıkta Hasan Şaş'ı satmak istiyorlar ve fiyatını yükseltmek için bize mal ediyorlar. Birçok kez bu oldu artık yeter. Ne istiyorsunuz Juventus'u güçsüz duruma mı getirelim İtalya ligi düzeyinde ve özellikle Juventus düzeyinde olmayan futbolcuları almak gibi en ufak bir düşüncemiz yok'' ifadelerini kullandı. 
     Gazetenin, ''Hasan Şaş, Juventus'ta bir olay durumuna dönüşüyor'' başlığı altında verdiği haberinde, 25 yaşındaki Galatasaraylı futbolcunun menajeri Mehmet Şen'in bir Türk radyosuna yaptığı açıklamasında, ''Juventuslu yöneticilerle anlaşma sağladık. 1999 yılı ocak ayından beri zaten iyi ilişkilerimiz vardı. Juventuslu yöneticiler bize Bizim yeni Davids'imiz olacak dediler. Şimdi Fatih Terim'i ikna etmek gerekiyor. Ama Galatasaray için Juventus'tan gelecek paranın Terim'in isteklerinden çok daha önemli olduğunu sanıyorum'' dediği belirtildi. 
     Gazeteye göre FC Juventus'un, Galatasaray'a 6 milyon Euro vereceği, Hasan Şaş'ın ise sezon başına 1.5 milyon Euro yani Galatasaray'da aldığının 3 katından fazlasını Galatasaray'da 400 bin dolar alıyor alacağı ifade edildi. FC Juventus'ta oynayan Hollandalı Davids'in AS Roma'ya transfer olacağı iddiaları her geçen gün daha büyük olasılık kazanırken, AS Roma Teknik Direktörü Fabio Capello'nun da bundan dolayı Hasan Şaş transferinden vazgeçmiş olabileceği söyleniyor. AS Roma'nın yine de Hasan Şaş'a hayran olduğu ve Galatasaray'dan hiçbir oyuncu kavga olayından sonra Roma'ya gelemez sözlerinin abartılı aktarıldığı kaydediliyor. 
     17. Dünya Kupası'nda Brezilya-Türkiye maçı sonrası Cafu'nun Hasan Şaş ile ilgili bir soruya, ''Büyük bir futbolcu. Eğer Roma onu alırsa büyük bir iş yapmış olur'' yanıtını verdiği de hatırlatılıyor. 
     





</TEXT>
</DOC>
