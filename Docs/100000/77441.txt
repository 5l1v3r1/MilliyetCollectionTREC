<DOC>
<DOCNO> 77441 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/10/ekonomi/eko02.html </URL>
<DATE> 2002/04/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Bayar görevden alınıyor 
</HEADLINE>
<TEXT>

Özelleştirme İdaresi Başkanı ÖİB Uğur Bayar, Özelleştirmeden Sorumlu Devlet Bakanı Yılmaz Karakoyunlu’nun isteği ile hazırlanan kararnameyle görevden alınıyor 
     HAKAN ŞANLITÜRK Ankara 

     Özelleştirme İdaresi Başkanı ÖİB Uğur Bayar, görevden alınıyor. Özelleştirmeden Sorumlu Devlet Bakanı Yılmaz Karakoyunlu’nun Bayar’ın görevden alınmasına ilişkin kararnameyi imzaladığı ve Başbakan Bülent Ecevit ile MHP lideri Devlet Bahçeli’nin onayına sunduğu öğrenildi. Karakoyunlu’nun çevresine Bayar’ı görevden alma gerekçesini "Özelleştirme Yüksek Kurulu üyesi bakanları yanlış bilgilendirmesi" diye açıkladığı öğrenildi. 
     
     Toplantıda iki kez uyarıldı 
     Kulislere, önceki gün yapılan Özelleştirme Yüksek Kurulu toplantısının Bayar’ın sonunu hazırladığı, ÖİB Başkanı’nın toplantıda kurul üyesi bakanları yanlış bilgilendirdiği ve bazı özelleştirme uygulamalarının hukuki boyutları konusunda doğru bilgi vermediği iddiası yansıdı. Alınan bilgiye göre toplantıda Bayar, Karakoyunlu tarafından iki kez uyarıldıktan sonra dışarı çıkarıldı. Daha sonra Bayar’ın verdiği yanlış bilgileri düzelttirdiği bildirilen Karakoyunlu, Bayar’a güveninin kalmadığını vurguladı. 
     Bayar’ın toplantıda dile getirdiği savunulan yanlış bilgiler arasında Havaş’ın da yer aldığı öne sürüldü. Aynı zamanda THY Yönetim Kurulu üyesi olarak Havaş’ın özelleştirilmesine imza atan Bayar’ın özelleştirme felsefesine aykırı davrandığını savunan Karakoyunlu, Bayar’ı hem bu koltuğundan, hem de THY Yönetim Kurulu’ndaki görevinden edecek kararnameyi hazırladı. 
     Bayar’a, "Sizin değil, kendi güvendiğim hukukçulara danışıyorum" dediği kaydedilen Karakoyunlu’nun ÖİB’de bazı bürokratları da değiştireceği bildirildi. Bayar’la ilgili kararnamenin bugün Köşk’e gönderilmesi bekleniyor. 
     
     Ağabeyi yaktı iddiası 
     Bayar’ın görevden alınma zamanlaması da siyasi kulislerde dalgalanmaya yol açtı. Bayar’ı görevden alma kararnamesinin, ağabeyi Mehmet Ali Bayar’ın "merkez sağda yeni lider" adayı olarak gündeme getirildiği günlere denk gelmesi dikkat çekti. 
     
Bakanla anlaşamıyorduk’      Görevden alınmasıyla ilgili olarak Milliyet’in sorularını yanıtlayan Bayar, "Sayın Bakanla bürokrasinin idaresi konusunda fikir ayrılığı yaşıyorduk. Zannediyorum kararname bu nedenle hazırlandı" dedi. 
     ÖİB’de 5 yıl Başkan Yardımcılığı, 5 yıl da başkanlık yaptığını anımsatan Bayar, "Ben bu göreve daha önce de gelip gittim. Hayırlı olsun" diye konuştu. Bayar, olayın ağabeyi Mehmet Ali Bayar’ın aktif siyasete atılmasıyla ilgisi olup olmadığı sorusuna, "Bu konuyla ilgili konuşamam. Karar elime geçene kadar ben h l bir bürokratım" yanıtını verdi. 
     



 EKONOMİ 


















</TEXT>
</DOC>
