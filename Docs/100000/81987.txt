<DOC>
<DOCNO> 81987 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/04/siyaset/siy03.html </URL>
<DATE> 2002/05/04/ </DATE>
<TIME>  </TIME>
<AUTHOR>  </AUTHOR>
<HEADLINE>
KADEK listeye girebilir 
</HEADLINE>
<TEXT>

DHKP - C ve PKK’yı terör listesine alan ancak KADEK’i almayan AB’nin sözcüsü Wiegand, "Eğer PKK’nın bir devamı varsa, yeni isim de listeye eklenebilir" dedi 
     BRÜKSEL Milliyet 

     Yenilenmiş terör listesine DHKP - C ve PKK’yı alan ancak bu örgütün "yeni yüzü" olarak ortaya çıkan KADEK’i liste dışı bırakan Avrupa Birliği’nden AB "KADEK de listeye girebilir" mesajı geldi. AB Komisyonu sözcülerinden Gunnar Wiegand, KADEK isminin şimdilik listede bulunmadığını ancak ileride listeye dahil olabileceğini söyledi. Üye ülkeler arasında PKK konusunda oybirliği sağlandığına dikkati çeken Wiegand, "Eğer PKK’nın bir devamı, bir mirasçısı varsa AB ülkelerinin yeni ismi de listeye eklemeleri kuvvetle muhtemeldir" dedi. 
     Sözcü, AB içinde terör listesine ilişkin olarak belirlenen eğilimi İspanya’dan verdiği bir örnekle açıkladı. Wiegand, "ETA’nın devamı olan ya da ETA ile bağlantılı olanlar listeye alındı. Bunlar olabilen şeyler. İsim değişikliği, yeni mirasçı, bayrak devri gibi durumlarda gereken değişiklikler yapılıyor" diye konuştu. 
     
Medya TV’ye soruşturma      AB’nin, PKK ve DHKP - C’yi terör listesine almasının ardından gözler bu iki örgütün en yoğun bir şekilde örgütlendikleri ülkelere çevrildi. Bunlardan biri de Belçika. Brüksel Savcılığı Sözcüsü Jos Colpin, PKK’nın yan kuruluşlarından biri olan Medya TV konusunda 2.5 milyon Euro’luk bir yolsuzluk soruşturması yürütüldüğünü söyledi. Colpin, Spoutnik adı verilen bir operasyon kapsamında da yargı aşamasına gelindiğini kaydetti. 
     



 SİYASET 
















</TEXT>
</DOC>
