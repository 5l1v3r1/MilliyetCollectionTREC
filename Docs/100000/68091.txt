<DOC>
<DOCNO> 68091 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/17/yasam/ayas.html </URL>
<DATE> 2002/02/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Patlamanın gün ve saati felaketi önledi 
</HEADLINE>
<TEXT>
LPG DEPREMİ 
Sabahın köründe insanlar deprem oldu’ korkusuyla sokağa fırladı... Büyük bir gürültüyle cam kırıkları ve bina ve otomobil parçaları çevreye dağıldı. Oysa ki Kağıthane Sanayi Bölgesi’nde LPG tankından sızan gaz patlamıştı... İkisi ağır 11 kişi yaralandı onlarca mağaza, ev ve fabrika büyük zarar gördü... 
     ŞÜKRAN ÖZÇAKMAK-ŞAKİR AYDIN - ELVAN EZBER İstanbul 

     İstanbul, dün saat 06.00 sıralarında Kale Oto Radyatör fabrikasında meydana gelen şiddetli patlamayla uyandı. 4 katlı fabrikanın büyük bölümü çöktü başta Sultan Selim Caddesi olmak üzere, Kağıthane Sanayi Mahallesi’nin büyük bölümündeki ev ve işyerlerinin camları kırıldı. Fabrikaya yakın binalarda kısmen çökmeler oldu. 
     İstanbul Valisi Erol Çakır "Çukura bırakılmış bir LPG tankı var. Onda bir gaz sıkışması, hacim patlaması gerçekleştiğini sanıyoruz. İçine su doldurulup, gazı boşaltılmış olsaydı bu felaket yaşanmazdı" açıklamasını yaptı. İnceleme yapan Bayındırlık ve İskan Bakın Abdülkadir Akcan "Bu ihmal değil, görevi kötüye kulanmaktır" dedi. Bölgede açıklama yapan pek çok yetkili de söz birliği etmişçesine "Allah korumuş" dedi. 
     
     Kriz merkezi kuruldu 
     Fabrikada güvenlik görevlisi olarak çalışan Murat Özarslan ve Yahya Karakurt ağır, 12 kişi de daha hafif yaralar aldı. Panik nedeniyle düşme ve kırılan camların isabet etmesi sonucu yaralananlar çevredeki hastanelerde tedaviye alındı. 
     Yaşar Doğu İlköğretim Okulu’nda afet merkezi kuran İstanbul Valiliği, polis yağmalama olaylarına karşı geniş güvenlik önlemleri aldı. 
     2.5 kilometrelik alanı deprem bölgesine çeviren patlama, kent içinde kalan sanayi mahallelerinin yarattığı tehlikeyi de gözler önüne serdi. Uzmanlar "Bu patlama hafta içi, iş saatlerinde meydana gelseydi, ölümler olur, zarar daha çok olurdu" dedi. Fabrika yakınındaki biri özürlülere eğitim veren üç okulda ağır hasar meydana geldi. Çatılar delindi, camlar kırıldı, sıralar ters döndü, pencereler çerçevelerden çıktı. Beyoğlu, Beşiktaş, Kağıthane ve Sarıyer’i de içine alan geniş bir alanda duyulan patlama, www.deprem.cs.itu.edu.tr adresindeki dijital sismometre tarafından da kaydedildi. 
     
Patlama nasıl oldu      İki metre çapında, beş metre boyundaki LPG tankını bulunduğu yerden iki metre derine gömmek için yapılan çalışma sırasında, tank askıya alındı. İş makinesi altta çalışırken, çatıda da kaynak işi yapılıyordu. İş makinesi çalışırken askıya alınan LPG tankı devrildi. Kaynak makinesinden çıkan kıvılcım da, tanktan sızan gazla temas edince patlama oldu. 
     



 YAŞAM 














</TEXT>
</DOC>
