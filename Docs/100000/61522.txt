<DOC>
<DOCNO> 61522 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/10/spor/spo02.html </URL>
<DATE> 2002/01/10/ </DATE>
<TIME>  </TIME>
<AUTHOR>  </AUTHOR>
<HEADLINE>
"Daha iyi olmalıyız" 
</HEADLINE>
<TEXT>

Sarı - Lacivertli ekibin teknik patronu Lorant, futbolcuların temposundan memnun kaldı, ancak oyun anlayışlarını geliştirmeleri gerektiğini belirtti 
     FENERBAHÇE ile Strum Graz karşılaşmasında ilk sınavını veren Werner Lorant maç sonrası yaptığı kısa açıklamada, "Genelde takımdan memnunum. Koşu olarak maç içindeki tempoyu beğendim, ancak oyun olarak daha iyi olmamız gerekiyor" diye konuştu. Alman teknik adam geniş açıklamayı bugünkü basın toplantısında yapacağını söyledi. 
     REVİVO ise iyi oynadıklarını belirtti ve "Ancak ikinci yarıda gol bulabildik. Değişik bir sisteme geçiş yaptık. Bunun lige yansıyacağını tahmin ediyorum" dedi. Kulübün resmi internet sitesine de konuşan İsrailli yıldız, "Taraftarımızın başlarının öne eğilmesini istemeyiz. Çünkü şampiyonluğu hak ediyorlar" ifadelerini kullandı. 
     
Fatih Akyel müjdesi      STURM Graz maçında ilk on birde sahaya sürülen Fatih Akyel’e Real Mallarco kulübünün onay verdiği, FIFA’nın da birkaç gün içinde genç futbolcunun geçici transfer sertifikasını çıkaracağı öğrenildi. FIFA ve İspanyol kulübü arasındaki yazışmadan sonra transferin 37. madde kapsamına girmediği belirlendi ve Fatih’in oynamasına herhangi bir engel bulunmadığına karar verildi. 
     
Stat için mahkeme yolu      FENERBAHÇE Yönetimi, Şükrü Saracoğlu Stadı’nın satışında ağır ve isteksiz davranan Beden Terbiyesi’ni mahkemeye vermeye hazırlanıyor. Asbaşkan Hamdi Akın, toprak sahibi olarak mağdur edildiklerini iddia ederek, "Bu stat Fenerbahçe’nin malıdır. Devletin temsilcilerinin bizim iyi niyetli yaklaşımımıza olumlu yanıt vermesi ve hakkımızı teslim etmesi gerekir" diye konuştu. 
     
Johnson Fener’de kaldı      FENERBAHÇE’NİN Ganalı futbolcusu Samuel Johnson, ülkesinin Afrika Kupası kadrosuna alınmadı. Fenerbahçe’nin, listeye dahil edilmemesi için Gana Futbol Federasyonu ile temasa geçerek verdiği çaba sonuç getirirken, Milli Takım Teknik Direktörü Fred Osam - Duodu, dün açıkladığı 21 kişilik kupa kadrosunda Johnson’a yer vermedi. Türkiye’de oynayan diğer Ganalılar Preko ve Ayew de milli takıma giremedi. Afrika Kupası, 19 Ocak - 10 Şubat tarihleri arasında Mali’de gerçekleşecek. 
     
Ankaralılar vedaya hazırlanıyor      AZİZ Yıldırım yönetiminin iki Ankaralı üyesi Nihat Özdemir ve Hamdi Akın, mart ayından sonra görevlerine devam etmeyi düşünmüyorlar. Nihat Özdemir, Müteahhitler Birliği seçimlerinde başkanlığa getirilmesi halinde görevden ayrılacağını belirtti. Hamdi Akın ise işlerinin yoğunluğunu öne sürerek, yeni dönemde yönetime girmeyi düşünmediğini bildirdi. 
     



 SPOR 























</TEXT>
</DOC>
