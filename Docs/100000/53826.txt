<DOC>
<DOCNO> 53826 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/24/guncel/gun02.html </URL>
<DATE> 2001/11/24/ </DATE>
<TIME>  </TIME>
<AUTHOR>  </AUTHOR>
<HEADLINE>
BAĞ - KUR’dan tatlı tatlı geçiniyorlardı 
</HEADLINE>
<TEXT>

1 - Maaş alanlar daha önce belgeleri banka şubelerine teslim ediyorlardı. 2 - Bankamatik’ uygulamasına geçilince Bağ - Kur yeni belgeler istedi. 3 - Belge ibraz etmeyen 16 bin erkek, 58 bin kız çocuğunun maaşları durduruldu. 4 - Bekar ve öğrenci olma şartına rağmen, bazılarının evli olduğu ve çalıştığı anlaşıldı 
     ESRA KURT İstanbul 

     Otomasyona geçen Bağ - Kur’da, hak sahiplerinin kimlik bilgileri yenilenirken birçok kişinin evlendiği, işe girdiği ya da başka bir sosyal güvenlik kurumuna bağlı olduğu halde maaş aldığı belirlendi. 
     Binlerce kişinin Ekim’de 2 trilyon 700, Kasım’da 2 trilyon 335 milyar liralık maaş ödemesi durduruldu. Bu kişilerin büyük çoğunluğunun "şüpheli" durumda olduğunu bildiren Bağ - Kur yetkilileri, ödemeleri yasal faiziyle geri almak için harekete geçti. 
     18 yaşına kadar maaş alanlardan herhangi bir belge istenmiyor. 18 yaşını dolduran erkek çocuklarından orta öğrenim belgesi, kız çocuklarından bek r olduğunu, herhangi bir işyerinde çalışmadığını ve başka bir sosyal güvenlik kurumundan maaş almadığını gösterir belgeler isteniyor. Belgeleri verdiği sürece kızlar ömür boyu erkek çocuklar ise 25 yaşına kadar maaş alabiliyorlar. Önceden belgeler banka şubelerine teslim ediliyordu. Ancak "bankamatik" uygulamalara geçilmesi, bazı şubelerin kapanması ya da birleşmesi nedeniyle Bağ - Kur bu işi kendisi üstlendi. Her yıl yenilenmesine karar verilen kimlik bilgileri, Ekim’den itibaren Bağ - Kur Bilgi İşlem Merkezi’nde toplanmaya başlandı. 
     Mayıs’taki duyurulara karşın belgelerini ibraz etmeyen Türkiye genelinde 16 bin 298 erkek, 58 bin 893 kız çocuğunun Ekim ve Kasım maaşları durduruldu. Yetkililer, yaklaşık iki aydır belgelerini ibraz etmeyenlerin, "şüpheli" durumunda olduğunu söyledi. Yetkililer, aylıkları durdurulanlardan bazılarının, 1995 ve sonraki yıllarda evlendikleri, bir işte çalıştıkları ya da başka bir sosyal güvenlik kuruluşu bünyesine girdiklerinin belirlendiğini kaydetti. 
     



 GÜNCEL 



















</TEXT>
</DOC>
