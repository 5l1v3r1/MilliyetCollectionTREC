<DOC>
<DOCNO> 68404 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/19/spor/spo01.html </URL>
<DATE> 2002/02/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Kaleci savaşı 
</HEADLINE>
<TEXT>

Beşiktaş’ta Ankaragücü maçından önce kaleye kimin geçeceği konusunda Daum ile Koch arasında tartışma yaşandığı ortaya çıktı. Yardımcı antrenörün Myhre’ye karşı olduğu öğrenildi 
     ORHAN YILDIRIM 

     Koch’tan sert uyarı 
     SİYAH - Beyazlı ekip, Ankaragücü yenilgisinin üzüntüsünü yaşarken, kalede Myhre ile Asper arasındaki çekişme, Teknik Direktör Daum ile yardımcısını da karşı karşıya getirdi. Maç öncesinde Daum’un kalede yine Myhre’yi oynatmak istemesi Roland Koch’u çileden çıkardı. Taktik toplantıda "Asper oynamalıdır" uyarısına Alman hocanın kulak asmaması, yardımcısını sinirlendirdi. Daum, İnönü Stadı’nda tahtaya Myhre’nin ismini yazınca Koch bu kez sessiz kalmayı tercih etti. 
     
     Eleştiriler arttı 
     ANKARAGÜCÜ karşılamasında Myhre’nin hatalı gol yemesi hem yöneticileri, hem de futbolcuları ayağa kaldırdı. Üstü kapalı olarak Christoph Daum’u eleştiren yöneticiler, "Onun işine karışmak istemeyiz. Ne var ki görünen köy kılavuz istemez" dediler. Siyah - Beyazlı futbolcular ise, "Kapanan rakiplere karşı zorlanıyoruz. Tam yüklendiğimiz anlarda çok basit goller yiyiyoruz, hem de moralmen çöküyoruz. Kalede Asper’in oynatılması şart" açıklamalarını yaptılar. 
     
     Myhre’den itiraf 
     NORVEÇLİ kaleci, Ankaragücü maçında yediği ilk golde hatası bulunduğunu açıkladı. Kendisini savunan Myhre, "Agustine yaklaşık 35 metreden topa vurdu. O bölgeden 100 kez vursa, ancak biri gol olurdu. O da benim başıma geldi. Savunmada sadece bir kişi var, Ali Eren. O da uzaktaydı. Alırım diye ileri çıktım, gol oldu. Bu pozisyonda hata yaptığımı kabul ediyorum" diye konuştu. Meslektaşı Asper ise bu konuda yöneltilen soruları yanıtlamaktan kaçındı. 
     
Daum kızgın      TEKNİK Direktör Daum, dünkü çalışma öncesi Fulya’da futbolcularıyla yaklaşık 45 dakika süren bir toplantı yaparak, sert uyarılarda bulundu. Daha sonra mahkemesi nedeniyle Almanya’ya giden tecrübeli hocanın artık puan kaybı istemediği bildirildi. Kocaeli maçının hazırlıklarına aralıksız başlayan takımda Ankaragücü karşısında sakatlanan Ahmet Dursun idmana katılmadı. Ronaldo, dün 29. yaşına bastı. 
     
Baya’sız olmuyor      TUNUSLU futbolcunun yer almadığı Diyarbakır, Samsun maçlarında Beşiktaş’ın 2’şer, Ankaragücü karşılaşmasında da 3 puan kaybetmesi gözlerin Baya’ya çevrilmesine yol açtı. Baya’nın boşluğunu Ümit’in dolduramadığı ifade edildi. Tecrübeli oyuncunun yokluğunda Beşiktaş’ın oyun kurmada ve hücumda zorlandığı gözlendi. 
     
Curoğlu tepkili      BEŞİKTAŞ’IN eski yöneticisi, Ankaragücü maçı öncesi Başkan Serdar Bilgili’nin yaptığı konuşmaları eleştirdi. Fahrettin Curoğlu, "Stadlarda seçim yatırımı yapmak büyük hata. Ayrıca Akatlar Spor Kompleksi, Seba başkanlığındaki yönetim zamanında kulübe kazandırıldı. İş imzaya kalmıştı. Bu kayıtlar kulüpte mevcut. Görüşmeler aksadığı için Akatlar gecikmeli olarak hizmete girdi" dedi. 
     Bu arada dün Beşiktaşlı Eski Sporcular Derneği’ni ziyaret eden başkan adaylarından Hasan Arat kulübün kötü yönetildiğini söyledi. 
     
İbrahim’in acı günü      SİYAH - Beyazlı ekibin sol kanat oyuncusu İbrahim’in ağabeyi Kenan Üzülmez dün vefat etti. Üzücü haberi idman sırasında alan İbrahim adeta yıkılırken, çalışmayı bırakarak, Ümit ile birlikte İzmit’in Aslanbey Köyü’ne gitti. 32 yaşında hayatını kaybeden Kenan Üzülmez, dün ikindi namazının ardından toprağa verildi. Cenaze töreninde İbrahim’i takım arkadaşları teskin etmeye çalıştı. 
     



 SPOR 

























</TEXT>
</DOC>
