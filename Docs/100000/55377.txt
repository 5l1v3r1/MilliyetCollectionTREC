<DOC>
<DOCNO> 55377 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/03/son/sontur01.html </URL>
<DATE> 2001/12/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Mersin'de yağmurla gelen kabus... Üç ölü var... 
</HEADLINE>
<TEXT>

     Mersin'de etkili olan ve hayatı felce uğratan sağanak yağış, saat 01.30 sıralarında durdu. Yağışın kesilmesiyle birlikte sular çekildi ve sel tehdidi ortadan kalktı. Su baskını sırasında ölenlerin sayısının 3'e yükseldiği bildirildi. 
     Önceki günden bu yana aralıksız süren sağanak yağış, gece saatlerinde etkisini kaybederek, saat 01.30 sıralarında durdu. Yağışın durmasıyla birlikte sular çekildi. 
     Bu arada, su baskını sırasında hayatını kaybedenlerin sayısının 3'e yükseldiği bildirildi. Barbaros mahallesi Altay Apartmanı'nın zemin katındaki evlerini su basan ve kimliği henüz öğrenilemeyen 7-8 yaşlarındaki bir çocuk hayatını kaybetti. Aynı dairede baygın vaziyette bulunan iki kadın da Devlet Hastanesi'nde tedavi altına alındı. Mezitli Beldesi'nde daha önce ölü bulunan kişinin kimliği de belirlendi. Boğularak ölen kişinin Kerim Girişken olduğu bildirildi. Ekipler, baskına uğrayan evlerde su tahliyesi için gece boyunca çalışmalarını sürdürdüler. Telefon görüşmelerinin güçlükle sağlandığı, elektriklerin kesilmesiyle tamamen karanlıkta kalan kentte, bulvar, cadde ve sokaklarda mahsur kalmış çok sayıdaki araç, ulaşımın sağlıklı gerçekleşmesini engelliyor. 
     
</TEXT>
</DOC>
