<DOC>
<DOCNO> 63913 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/24/spor/yozer.html </URL>
<DATE> 2002/01/24/ </DATE>
<TIME>  </TIME>
<AUTHOR> HALİL ÖZER  </AUTHOR>
<HEADLINE>
Kimlik bunalımı 
</HEADLINE>
<TEXT>

     Galatasaray, şampiyon olmak istiyorsa sadece kendi sahasındaki maçları değil deplasmanda da kazanmalı. İstanbul’daki puanlar şampiyonluk için yetmez. Denizli’deki gibi oynarsan da kuşlar alır götürür bu şampiyonluğu... 
     Galatasaray, kendinden emin ve havalı çıktı sahaya... Denizlispor’un ilk 45 dakikada dürtüklemesine rağmen bir türlü refleks vermedi. Kimbilir, belki de "balımla bir gol atarım" diye düşündü. Ama Denizli sahada öyle paldır - küldür olmayan bir takım olmadığını hemen göstermişti zaten. Savunmayı iyi yapan, hücuma iyi çıkan, süratli adamlarıyla kanatları iyi kullanan, forvette de güçlü Veysel ve Coşkun’la rakibi zorlayan bir ekip vardı sahada. Üstelik Galatasaray’ın en büyük silahı olan presine karşılık veriyordu. Galatasaray bu istediği silahı bildiği gibi kullanamayınca da ilk yarıda şaşkınları oynadı. Oyun içinde taktik değiştirmeye alışkın olmaması nedeniyle şaşırıp kaldı. O yüzden pozisyon bile bulamadı. Denizli’nin atakları daha net ve etkiliydi. 
     İkinci yarının başında oyunun rengi yine aynen devam etti. İlk yarının bir kopyasıydı. Galatasaray kanatlarında Ergün ve Perez kim olduklarını unutup kötülüğü tercih edince Horozlar hem sağı hem solu didik didik ettiler. Nitekim gol de Ergün’ün tarafından geldi. O ortaya, koca savunmada kimse müdahale edemedi ve gol oldu. 
     Bu golle birlikte oyunun şekli biraz değişti. Galatasaray’a dank etti. Hiç olmazsa maçı kurtarmaya çalıştı. Bu arada da Denizli, alışkın olmadığı bir enerji ile mücadele ettiği için yoruldu ve skor telaşına düştü. Bu telaş, onu kapattı. Kapatınca da Galatasaray bindirdi. Galatasaray’da dün yine Ayhan vardı. İnanın orta sahada bu çocuk olmasa Denizli rahat maç kazanırdı. Onun dışında Batista ve biraz da Arif... Diğerleri de kimlik bunalımındaydı. 
     Müthiş bir mücadele oldu dün. Bu sezon seyrettiğimiz en iyi maçlardan birisiydi. Futbolun tüm güzellikleri vardı. Ligimizde üç büyüklerin dışında da diğer takımların da böyle oynaması insanı mutlu ediyor. 
     Galatasaray dün için hiç üzülmesin bir puan süper. Ama dedik ya, "Deplasmanda da kazanması lazım"... Kazanamazsan tehlike başlar. Bu senin rahat günlerin. Şimdi Şampiyonlar Ligi başlayacak. Lig’de de ateş çemberi... O yüzden aman dikkat. 
     



 SPOR 


























</TEXT>
</DOC>
