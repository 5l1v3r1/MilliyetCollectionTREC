<DOC>
<DOCNO> 54360 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/27/son/soneko12.html </URL>
<DATE> 2001/11/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Yastık altı Marklar bankaya 
</HEADLINE>
<TEXT>

     Yurttaşların, yastık altında tuttukları mark, frank, florin gibi 12 AB ülkesi paralarını masrafsız olarak Euro'ya çevirmeleri için tanınan süre daralıyor. 
     Şubat sonuna kadar tümü tedavülden kalkacak olan söz konusu dövizlerin, 31 Aralık'a kadar bankalarda açtırılacak mevduat hesaplarına yatırılması durumunda Euro'ya dönüşüm kendiliğinden ve masrafsız olarak gerçekleşecek. Bu tarihten sonra dönüşüm için banka ya da döviz bürosuna gidecek yurttaşların komisyon ödemesi gerekecek. 
     
     Mark Şubattan sonra geçmeyecek 
     1 Ocak 1999'den bu yana kaydi para olarak kullanılan 
     Euro, 3 yıllık bir geçiş döneminden sonra 2002 başından itibaren, para birliğine üye 12 AB ülkesinin tek parası olacak. Euro, bu tarihten itibaren, 5, 10, 20, 50, 100, 200 ve 500'lük kupürler halinde banknot olarak AB üyesi ülkelerde dolaşıma çıkacak. Euro banknotlarla birlikte çok kısa bir süre daha kullanımda kalmaya devam edecek 12 ülke ulusal paraları en geç 28 Şubat 2002'e kadar tedavülden kalkacak ve yasal para olma özelliğini yitirecek. Bunlardan, Hollanda Florini 28 Ocak, İrlanda Lirası 9 Şubat, Fransız Frangı 17 Şubat, Alman Markı, Avusturya Şilini, Belçika Frangı, Fin Markkası, İspanyol Pezetası, İtalyan Lireti, Lüksemburg Frangı, Portekiz Esküdosu ve Yunan Drahmisi de 28 Şubat 2002'den sonra geçmeyecek. 
     
     Türkiye'de yapılması gerekenler 
     Bankalar ve ÖFK'lar, nezdlerindeki 12 AB ülkesi para birimleri cinsinden açılmış döviz tevdiat hesapları ile cari ve katılım hesaplarını en geç 31 Aralık 2001 tarihinde Euro'ya dönüştürecek ve sahiplerine hesaplarında ne kadar Euro olduğu bildirilecek. Hesap sahipleri, 1 Ocak 2002 tarihinden itibaren, vade ve ihbar süreleri saklı kalmak kaydıyla masraf ve komisyon ödemeden hesaplarından Euro banknot çekebilecek. 
     12 ülke ulusal paralarının Euro'ya dönüşümü, bir daha 
     değişmemek üzere 31 Aralık 1998 tarihinde sabitlenen çarpraz kurlar üzerinden yapılacak. Değişim işleminde 1 Euro, 13.7603 Avusturya Şilini 1.95583 Alman Markı 40.3399 Belçika Frangı 5.94573 Fin Markkası 6.55957 Fransız Frangı 2.20371 Hollanda Florini 40.3399 Lüksemburg Frangı 0.787564 İrlanda Lirası 166.386 İspanyol Pezetası 1936.27 İtalyan Lireti 200.482 Portekiz Esküdosu 340.750 Yunan Drahmisi olarak esas alınacak. 
     
     Yastık altı dövizler 
     Gerçek ve tüzel kişilerin, nakit olarak ellerinde bulundurdukları 12 ülke ulusal paralarını herhangi bir masraf ve komisyon ödemeden dönüştürebilmeleri için 31 Aralık'a kadar bir banka veya ÖFK nezdinde bir döviz tevdiat hesabı veya cari ve katılım hesabı açtırmaları gerekiyor. 1 Ocak 2002'den sonra ise 12 ülke ulusal paraların Euro ile değiştirilmek üzere bankalar, ÖFK'lar ve döviz bürolarına getirilmesi durumunda bu kuruluşlar belirleyecekleri miktarda komisyon alacak. 
     
     Merkez Bankası Euro ithaline başlıyor 
     Merkez Bankası, 1 Aralık'tan itibaren yurt dışından Euro banknot ithal etmeye başlayacak. 
     Bankalar ve özel finans kurumları ihtiyaç duyacakları Euro banknotları, kendi olanaklarıyla yurt dışı muhabirlerinden veya uluslararası kuruluşlardan sağlayabilecekleri gibi, isterlerse Merkez Bankası'ndan da alabilecekler. Yetkili müesseseler de Merkez Bankası ya da bankalardan Euro banknot alabilecek. 1 Ocak 2002'den sonra ise bankalar, özel finans kurumları ve yetkili müesseseler Euro banknotları Merkez Bankası'ndan, hem döviz ve efektif piyasaları işlemleri yoluyla, hem de gişe işlemleriyle edinebilecek. 
     






</TEXT>
</DOC>
