<DOC>
<DOCNO> 59073 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/26/son/sondun01.html </URL>
<DATE> 2001/12/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Rum Başpiskoposu Noel mesajında kin kustu 
</HEADLINE>
<TEXT>

     Rum Ortodoks Kilisesi Başpiskoposu Hrisostomos, Kıbrıs'taki Türk askerini ve Türkiye'den adaya gelen Türkleri ''ölümcül tehlike'' olarak niteleyerek, Rum siyasileri, ''ölümcül tehlikenin bilincinde olmaya ve bu tehlikeyi adadan kovmak için işbirliği yapmaya'' çağırdı. 
     Başpiskopos Hrisostomos, Noel dolayısıyla yayımladığı mesajda, Rum siyasi liderlerinden, kendi aralarındaki ihtilafı sona erdirmelerini isteyerek, ''Kendi aramızdaki ihtilaf bitsin. Milli mücadelemizi partisel rekabetlerimizin ve ihtiraslarımızın dışında bırakalım. 
     Türkler'in vatanımızın yarısını elinde tuttuğunu ve gözünü diğer yarısına da diktiğini unutmayalım'' dedi. 
     Hrisostomos, ''Ölümcül tehlikenin, Kıbrıs'tan kovulmasıyla, vatanın yeniden birleşmesi, ata toprağının yeniden inşası ve Kıbrıslı Türkler'le güvenin tesis edilmesi için gereken şartların oluşturulabileceğini'' öne sürdü. 
     Hrisostomos, mesajında şunları kaydetti 
     ''Türk askerinin ve yerleşiklerin gitmesi haklı talebimiz etrafında tam birliktelik içinde, tek vücut ve istikrarlı olmadan, mücadelemizi programlayamaz ve yürütemeyiz. Üçüncü taraflar da Türkiye'ye askerlerini çekmesi için baskı yapmak istemezler. Mücadele zordur. Ancak Tanrı sevgisinin her şeyin üzerinde olduğunu unutmayalım. Tanrıya ve mücadelemizin haklılığına inanarak, haklarımızı savunmak için doğru duralım.'' Başpiskopos Hrisostomos, ''esaret altındaki topraklarımız'' olarak nitelediği KKTC'nin ele geçirilmesi için Rumları ''birlik ve beraberlik içinde çalışmaya'' çağırdı. 
     Rum Yönetimi'nin politikasında önemli rolü olan Rum Ortodoks Kilise'nin, Rum siyasiler üzerinde büyük etkisi bulunuyor. 
     






</TEXT>
</DOC>
