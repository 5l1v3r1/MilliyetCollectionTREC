<DOC>
<DOCNO> 86768 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/29/son/soneko10.html </URL>
<DATE> 2002/05/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Dünya Kupası, dünyanın ekonomisini de saracak... 
</HEADLINE>
<TEXT>

     Güney Kore ve Japonya'da yapılacak Dünya Kupası'nın, televizyonların başında geçecek saatler nedeniyle ülkelerin ekonomilerinin zarar göreceği bildirildi. 
     İsviçre'deki St. Gallen Üniversitesi Ekonomik ve Mali Araştırmalar Enstitüsü tarafından hazırlanan rapora göre, İsviçre'lilerin, Dünya Kupası maçları sırasında yaklaşık 5,8 milyon saati televizyon karşısında geçirmeleri bekleniyor. 
     Sadece İsviçre'de, işe gitmeyerek evlerinde televizyonun karşısına geçecek maç izleyecek çalışanların şirketlere vereceği zararın 189 milyon dolar olacağı hesaplanıyor. 
     Dünya Kupası karşılaşmalarının İsviçre'de çalışma saatlerine denk gelmesi nedeniyle, verimlilik kaygısı taşıyan büyük şirketler bazı önlemleri devreye sokmaya başladı. 
     İsviçre'nin çokuluslu şirketlerinden Sulzer ve reassürans şirketi Swiss Re, Dünya Kupası sırasında zarar görmemek için önlem olarak, öğle yemeği saatlerinde çalışanlarının maç izlemelerini sağlama kararı aldı. Bu şirketler ayrıca, kupa süresince isteyen herkese çalışma saatlerini kendilerine göre belirleme hakkı da veriyor. 
     Maçların ekonomiye katkıları konusunda ise herhangi bir hesaplamaya gidilmezken, bira ve televizyon satışlarının artmasının en büyük ekonomik getiri olacağı tahmin ediliyor. 
     





</TEXT>
</DOC>
