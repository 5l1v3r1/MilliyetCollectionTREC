<DOC>
<DOCNO> 94631 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/09/son/sondun15.html </URL>
<DATE> 2002/07/09/ </DATE>
<TIME>  </TIME>
<AUTHOR>  </AUTHOR>
<HEADLINE>
DSP'den istifalar İngiltere ve Fransa basınında 
</HEADLINE>
<TEXT>

     DSP'den istifalara, İngiliz ve Fransız basını geniş yer verdi. 
     İngiliz basını, gelişmeleri bir erken seçimin habercisi olarak yorumlarken, Financial Times, ''Türk hükümeti yoğun seçim çağrılarının ardından bir kargaşa içine girdi'' ifadesini kullandı. 
     İstifalar sonucunda DSP'nin parlamentodaki en büyük grup olma özelliğini yitirdiğini ve dengelerin değiştiğini belirten Financial Times, bütün politikacıların ve siyasi yorumcuların 2004 Nisan'ın da normal süresinde yapılması gereken seçimlerin erkene alınması noktasında birleştiklerini ifade etti. 
     Dün yaşananların ekonomik programı raydan çıkarması korkularına da işaret eden gazete, ''ancak bazı analistler ise bu gelişmelerin bir istikrarın anahtarı olabileceğini düşünüyor. Çünkü zaten ülke geçen iki ay boyunca Ecevit'in rahatsızlığı ile ortaya çıkan politik belirsizlik içindeydi'' dedi. 
     The Guardian gazetesi de ''Türk hükümetinin gücünü tükettiğini, motorlarının durma noktasına geldiğini ve bu nedenle de parçalanmaya başladığını'' yazdı. 
     Gazete, hükümetin dün yaşanan istifalarla çökmenin eşiğine sürüklendiğini iddia ederken, istifalar sonucunda DSP'nin parlamentoda ikinci sıraya düştüğünü hatırlattı. Gazete, Hüsamettin Özkan'ın istifasının ardındaki neden olarak ise Başbakan'ın Pazar günü yaptığı açıklamaları gösterdi. ''Bu istifa Özkan'ın açıklamalara bir yanıtıydı'' diyen Guardian, hükümetin devam etmesinin mümkün görünmediğini savundu. 
     Guardian, muhtemel bir seçimin sonucunun ise son derece ortada olduğunu yazdı. 
     The Times ise ''Türkiye'nin Hasta Başbakanının Terk Edilmeye Başlanması, Bu Ülkeyi Seçim Yoluna Soktu'' başlığıyla gelişmeleri duyurdu. 
     Türkiye'nin yakın zamanda yaşadığı büyük ekonomik sorunlardan sıyrılma çabaları içinde bulunduğunu, ancak Başbakan Ecevit'in rahatsızlığının güveni sarstığını ve IMF programının geleceğinden de kuşkular duyulmasına yol açtığını öne süren Times, ''Başbakan Ecevit her ne kadar 2004'e kadar görevinin başında kalabileceğini söylüyorsa da Türkiye'nin büyük ihtimalle bu sohbaharda bir erken seçimle yüz yüze kalması kaçınılmaz görünüyor'' dedi. 
     The Independent ise ''Başbakan Ecevit'in en sadık politikacı arkadaşları tarafından terk edilmeye başlanmasıyla birlikte, kenarda bekleyen İslami partilerin ellerini ovuşturarak gelecekteki oluşumların hesabını yapmaya başladıklarını'' yazdı. 
     İstifaların Ecevit hükümetini parçalanmaya sürüklediğini öne süren gazete, Hüsamettin Özkan'ın istifasının, ardından yeni istifalar getirdiğini ve getirmeye devam edebileceğini belirtti. 
     ''Türkiye açısından politik bir kriz yaşamak için bundan kötü bir zaman olamazdı'' ifadesine yer veren Independent, ülkenin halen zor durumda olan ekonomisini kurtarmanın mücadelesini vermekte olduğunu hatırlattı. 
     
     LE FIGARO ''BAŞBAKAN'IN SAĞ KOLU İSTİFA ETTİ'' 

     Fransa'da yayınlanan Le Figaro gazetesi, DSP'deki istifaları, ''Başbakan'ın Sağ Kolu İstifa Etti'' başlığıyla verdi. 
     Özkan ve arkadaşlarının Başbakan Ecevit'in sağlığıyla ilgili eleştirilere yanıt vermemekle suçlandığını belirten Le Figaro, koalisyon ortağı MHP Genel Başkanı ve Başbakan Yardımcısı Devlet Bahçeli'nin Kasım ayında erken seçim yapılması için başlattığı girişime de dikkati çekti. 
     

     
</TEXT>
</DOC>
