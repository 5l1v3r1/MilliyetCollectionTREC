<DOC>
<DOCNO> 92253 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/26/son/sonspo22.html </URL>
<DATE> 2002/06/26/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD TV'si "İlhan Mansız daha önce girmeliydi" 
</HEADLINE>
<TEXT>

     ABD Milli Futbol Takımı'nın çeyrek finalde Almanya'ya yenilerek Dünya Kupası'nda saf dışı kalmasına rağmen, Türkiye-Brezilya yarı final karşılaşması ABD'de de ilgiyle izlendi. 
     Maçı canlı yayınlayan ESPN televizyonunun yorumcuları, A millilerin yenilgiye rağmen Brezilya karşısında iyi bir futbol ortaya koyduklarını ve Brezilya'nın ataklarına çok iyi direndiklerini belirttiler. 
     Özellikle kaleci Rüştü'nün kurtarışlarının maçın skorunu etkilediğini belirten ESPN yorumcuları, Rüştü'nün harika bir kaleci olduğu ve yüreğiyle oynadığı değerlendirmesinde bulundular. 
     ESPN televizyonu, İlhan Mansız'ın da oyunun kaderini değiştirebilecek yetenekte ve rakip için tehlikeli bir oyuncu olduğunu kaydederek, teknik direktör Şenol Güneş'in, Mansız'a daha önce şans vermesi halinde, belki de Türkiye'nin galibiyetle ayrılan taraf olacağı yorumunu yaptı. 
     





</TEXT>
</DOC>
