<DOC>
<DOCNO> 74531 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/25/son/sonspo08.html </URL>
<DATE> 2002/03/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Yunanistan'da Olimpiyakos - Panathinaikos meydan savaşı.. 
</HEADLINE>
<TEXT>

     Yunanistan Birinci Ligi'nin en büyük derbisi olarak nitelendirilen ve 1-1 beraberlikle son bulan Olimpiyakos - Panathinaikos karşılaşmasının ardından çıkan olaylar maçın oynandığı stadı arenaya çevirdi. 
     Yunan Özel Flash Radyosu, dün akşam yapılan karşılaşmada, Panathinaikos Teknik Direktörü Sergio Markaryan ile kulüp başkanı Angelos Filipidis'in maçın hakemi Makis Evtimiadis'e saldırdıklarını, şiddet görüntüleri sergileyen fanatik taraftarların da sahaya inmesiyle ortamın bir anda ''Cehenneme'' döndüğü yorumunu yaptı. 
     Hakem Evtimiadis'in yaklaşık 5 dakika süresince aldığı ağır darbeler sonucunda kanlar içinde kaldığını kaydeden Radyo, Evtimiadis'in yanısıra, Olimpiyakos kalecisi Angelos Georgiu ve defans oyuncusu Yorgos Anatolidis'in de aldıkları darbeler sonucu sahadan ambulans ile ayrıldıklarını belirtti. 
     Stadın dışına da taşan şiddetin sabahın erken saatlerine kadar 2 takımın taraftarlarının çatışmalarıyla sürdüğünü belirten Flash, olaylar nedeniyle Panathinaikos'u çok ağır cezaların beklediği yorumunu yaptı. 
     






</TEXT>
</DOC>
