<DOC>
<DOCNO> 60785 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/06/guncel/gun00.html </URL>
<DATE> 2002/01/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Milliyet MUHABİRLERİ, 36 SAATTİR KAPALI OLAN YOLA GİRMEYİ BAŞARDI 
</HEADLINE>
<TEXT>
TEM’de mahsur kalmak... 
İstanbul’u Avrupa’ya bağlayan uluslararası karayolu, yoğun karla birlikte iş göremez oldu. Kilometrelerce araç konvoyunda, saatlerce mahsur kalan sürücüler çaresiz, kurtarılmayı bekledi... 
     MUSTAFA BAKACAK 

     İstanbul' da hayatı felç eden kar yağışında yüzlerce insan yollarda mahsur kaldı. Uluslararası karayolumuz TEM bile trafiğe kapandı. 
     Mobil ofis aracımızla insanların mahsur kaldığı, karın geçit vermediği yolları görüntülemek üzere hareket ettik. İlk olarak yüzlerce insanın mahsur kaldığı TEM Otoyolu'na ulaşmaya çalıştık. Mahmutbey gişelerine geldiğimizde karla kaplanan yola araçların girişine izin verilmediğini görünce, D-100 karayoluna yöneldik. Yer yer buzlanma olmasına karşın ilerlediğimiz yolun Hadımköy girişinden tekrar TEM Otoyolu'na girmeye çalıştık, ancak karşımızda kilometrelerce uzunluğunda araç konvoyunu bulduk. 
     
     UYARILAR DİNLENMEDİ 
     Kendilerine hiçbir bilgi verilmeyen ve gelişmelerden haberi olmayan sürücüler çaresizlik içinde yolun açılacağı saati bekliyordu. Aralarında önceki geceden itibaren bekleyenler de vardı. Bunun üzerine tekrar geri dönerek D - 100 karayolundan yola devam ettik. 
     Terk edilen araçların bulunduğu yoldan devam ederken, çok sayıda sürücünün tüm uyarılara rağmen yine zincir takmadan trafiğe çıktıklarına tanık olduk. Kumburgaz'dan da giremediğimiz TEM Otoyolu'na, Selimpaşa'dan ulaşabildik. Gece meydana gelen zincirleme kazanın izleri duruyordu. Yolda kalan TIR sürücüleri, çaresizlik içinde kurtarılmayı bekliyordu. 
     
     BU GECE BURADAYIZ’ 
     Bunlardan birisi de Makedonyalı TIR şoförü Blogay Postolovski idi. Mazotun donduğunu, geceyi ıssız otoyolun kenarındaki aracında geçirdiğini söyleyen Postolovski, "TIR'ı terk edemiyorum. Kurtarılmayı bekliyoruz. 20 saattir buradayız. Belki bu gece de burada kalacağız" dedi. 
     Silivri yönüne doğru ilerlediğimizde yerdeki karın kalınlığı 1.5 metreyi buldu. Gece mahsur kalan yüzlerce insanı, polis ve jandarma ekiplerinin de yardımıyla kurtardıklarını söyleyen karayolları görevlileri iş makineleriyle yolu temizlemeye çalıştı. 
     
     TEMİZLİK İŞE YARAMIYOR 
     Ancak, trafiğe kapatılan yol kısa sürede yeniden karla kaplanıyordu. TEM otoyolunun önceki akşam 21.00'de kaza nedeniyle kapandığını söyleyen Karayolları yetkilileri, açılış zamanını da "Yağışın durması gerekiyor" diye açıkladı. 
     
Gecikme her yerde      SİNAN TOROS 

     Türk Hava Yolları THY Genel Müdürü Yusuf Bolayırlı, elverişsiz hava şartları nedeniyle önceki günden bu yana iç ve dış hatlarda toplam 75 seferin iptal edildiğini söyledi. İstanbul'da, dün şehir hatları vapur seferleri de gecikmeli olarak yapıldı. Türkiye Denizcilik İşletmeleri TDİ Genel Müdürü Erkan Arıkan, akşam saatlerinde artan kar yağışı nedeniyle tüm seferlerde gecikmeler yaşandığını belirterek, görüş mesafesinin uygunluğuna göre sefer yapılabildiğini ifade etti. 
     
     Vali Çakır günah çıkarttı 
     İstanbul Valisi Erol Çakır, olumsuz hava koşullarına rağmen "kentte okulların dün geç tatil edildiği" yönündeki eleştirilerle ilgili olarak, "30 yılın en etkili kar yağışı, hiç kimse tarafından bilinemedi" dedi. 
     



 GÜNCEL 















</TEXT>
</DOC>
