<DOC>
<DOCNO> 77896 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/12/siyaset/asiy.html </URL>
<DATE> 2002/04/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Erbakan’ın imzasını başkası atmış olabilir 
</HEADLINE>
<TEXT>
Hoca nasıl olsa imzalar’ demişler 
Amerikan AP Ajansı, Erbakan’ın, radikal İslamcı örgütlerin Filistin için cihat ilan edilmesini isteyen bildirisini görmemiş olabileceğini açıkladı 
     DIŞ HABERLER SERVİSİ 

     Kapatılan Refah Partisi’nin eski lideri Necmettin Erbakan’ın, İsrail’e karşı cihat ilan eden Hamas ve Hizbullah bildirgesine attığı bildirilen imza asılsız çıktı. 
     Amerikan AP ajansı, Kahire’deki Müslüman Kardeşler üst düzey yöneticilerinden birinin, Erbakan’ın imzasını başkasının atmış olabileceğini söylediğini bildirdi. AP’ye telefonla bilgi veren ve adını açıklamayan Müslüman Kardeşler lideri, Erbakan’ın söz konusu bildiri metnini hiç görmemiş olabileceğini ve başka birinin "Hoca nasıl olsa imzalardı" diyerek, onun yerine imzalamış olabileceğini söyledi. Yetkili, "Eski Başbakan’ın böyle şeyleri desteklediğini biliyorduk" dedi. 
     Erbakan’ın avukatı Ahmet Özdemir tarafından yapılan açıklamada ise "Erbakan’ın böyle bir deklarasyondan haberi yok. Dolayısıyla Erbakan’ın içeriğini bilmediği, görmediği bir metne imza atması söz konusu olamaz" denildi. Geçtiğimiz salı akşamı AP’nin Kahire bürosuna fakslanan bildiriye Lübnan’daki Hizbullah örgütü lideri Şeyh Hasan Nasrallah, Hamas lideri Ahmet Yasin ve Mısır’daki Müslüman Kardeşler’in lideri Mustafa Meşhur’un yanı sıra, Necmettin Erbakan’ın da imza attığı ileri sürülmüştü. 
     
İmzalamadım’ dedi, dava açtı      ABDULLAH KARAKUŞ Ankara 

     Eski RP Genel Başkanı Necmettin Erbakan, Hamas ve Hizbullah’ın da içinde yer aldığı radikal İslamcı örgütlerin Filistin için cihat ilan edilmesini isteyen bildirisine imza atmadığını söyledi. Haberi ilk duyuran Associated Press AP ve Alman DPA Haber Ajansı’na dava açılması talimatı veren Erbakan, yakın çevresine, "Bu yalanları bazı merkezler kasıtlı üretiyor. Biz silahlı mücadeleye karşıyız. Evimde sakin sakin oturuyorum ama yine de benimle uğraşıyorlar" dedi. 
     Erbakan, hukukçu kurmaylarıyla yaptığı toplantıda, böyle bir bildiri imzalamadığını vurgularken, şu değerlendirmeyi yaptı 
     "Böyle bir şey yok. Bizim mücadelemiz açıktır. Bu bizi karalamaya yönelik uydurmadır. İsrail’in yaptığı katliama tepki gösteriyoruz diye bazı merkezler ve lobiler böyle bir kampanyaya başladı. Öküz altında buzağı aranıyor. Biz demokrasi mücadelesi veriyoruz. Haberle ilgili hukuksal çalışmalara başlayın ve dava açın." 
     Erbakan’ın kurmaylarından Şevket Kazan da haberlerin uydurma olduğunu, haberi yapan ve yayımlayanlara dava açacaklarını kaydetti. 
     
DGM Savcısı Yüksel incelemeye aldı      ERSAN ATAR Ankara 

     Ankara DGM Savcısı Nuh Mete Yüksel, kapatılan RP’nin Genel Başkanı Necmettin Erbakan hakkında inceleme başlattı. Basındaki haberleri ihbar kabul eden Savcı Yüksel, imzalanan bildiriyle canlı bomba eylemlerinin övüldüğünü, bildiride imzalayan örgütlerin propagandasının yapıldığını belirledi. Yüksel, Erbakan hakkında, "örgüt mensuplarına yardım etmek" ve "örgütle ilgili propaganda yapmak" suçlarını tanımlayan 7. madde kapsamında inceleme başlattı. 7. madde, "yardım" ve "propaganda" eylemini gerçekleştirenlerin 1 yıldan 5 yıla kadar ağır hapsini öngörüyor. 
     



 SİYASET 












</TEXT>
</DOC>
