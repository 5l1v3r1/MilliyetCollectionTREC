<DOC>
<DOCNO> 50568 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/04/son/soneko02.html </URL>
<DATE> 2001/11/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Asgari ücrette 2. randevu Perşembe günü... 
</HEADLINE>
<TEXT>

     Asgari Ücret Tespit Komisyonu, ikinci toplantısını 8 Kasım Perşembe günü yapacak. 
     1 Ocak 2002 tarihinden geçerli olacak yeni ücreti saptamak üzere, 
     ilk toplantısını 23 Ekim'de gerçekleştiren komisyon, 8 Kasım'daki ikinci toplantısında, Asgari Ücret Tespit Yönetmeliği'nde yapılması öngörülen değişikliği ele alacak. İkinci toplantıda, komisyon üyesi Türk-İş ile TİSK'in yönetmelik değişikliğine ilişkin görüşlerinin ele alınmasının yanı sıra yeni ücretin belirlenmesinde temel baz oluşturan DİE ile Hacettepe Üniversitesi'nden besin içi ve besin dışı harcama kalıplarının istenmesi de kararlaştırılacak. Çalışma ve Sosyal Güvenlik Bakanlığı yetkilileri, Anayasa'nın 55. maddesindeki, ''Asgari ücret, ülkenin ekonomik ve sosyal durumuna göre belirlenir'' sözcüğünün, ''Asgari ücret, işçinin geçim şartları ve ülkenin ekonomik durumuna göre saptanır'' şeklinde değiştirildiğini anımsatarak, mevcut asgari ücret tespit yönetmeliğinin de bu değişikliğe uyarlanması gerektiğini bildirdiler. Bakanlık yetkilileri, yönetmelik değişikliğine ilişkin olarak, Maliye Bakanlığı ile Hazine Müsteşarlığı'ndan konuya ilişkin görüşlerini istediklerini, buralardan gelecek görüşler ve ilgili sosyal tarafların görüşleri ile birlikte Asgari Ücret Tespit Yönetmeliği'nin değiştirilebileceğini kaydettiler. -ASGARİ ÜCRETİN VERGİ DIŞI BIRAKILMASI- Komisyona işçi tarafının temsilcisi olarak katılan Türk-İş, asgari ücretin vergi dışı bırakılmasını, işçinin ailesi ile birlikte geçimini sağlayacak düzeyde ve tek tip, işçinin ileriye dönük satın alma gücünü koruyacak şekilde belirlenmesini talep ediyor. İşveren kesiminin temsilcisi TİSK ise asgari ücretin toplu iş sözleşmesi yapılan ve yapılmayan işyerleri için farklı, asgari ücretten yapılacak SSK priminin düşük tutulmasını, özel indirim tutarının asgari ücret düzeyine yükseltilmesini ve ücretin işçinin sadece kendisi dikkate alınarak saptanmasını istiyor. Türk-İş Genel Eğitim Sekreteri Salih Kılıç, 1992 yılında çıkarılan 3824 sayılı yasa ile asgari ücretin vergi dışı bırakılması konusunda Bakanlar Kurulu'na yetki verildiğini anımsatarak, Bakanlar Kurulu'nun bu yetkiyi kullanarak asgari ücreti vergi dışı bırakabileceğini söyledi. 5 işçi, 5 işveren ve 5 hükümet temsilcisi olmak üzere, toplam 15 kişiden oluşan Asgari Ücret Tespit Komisyonu'nun, 1 Ocak 2002 tarihinden geçerli olacak yeni ücreti 6'şar aylık dönemler halinde belirlemesi bekleniyor. Halen brüt 167 milyon 940 bin lira olarak uygulanan asgari ücretten, 23 milyon 511 bin 600 lira SSK primi, 3 milyon 358 bin 800 lira işsizlik sigortası primi, 17 milyon 875 bin 440 lira gelir vergisi ve 1 milyon 7 bin 480 lira damga vergisi olmak üzere toplam 45 milyon 7 bin 480 lira kesinti yapılarak işçiye net 122 milyon 186 bin 520 lira ödeniyor. 
     






</TEXT>
</DOC>
