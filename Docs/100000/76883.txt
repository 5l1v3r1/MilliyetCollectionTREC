<DOC>
<DOCNO> 76883 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/07/ekonomi/eko05.html </URL>
<DATE> 2002/04/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Fon bankalarına harcama sınırı 
</HEADLINE>
<TEXT>

     ANKARA Milliyet 

     Bankacılık Düzenleme ve Denetleme Kurulu BDDK , Tasarruf Mevduatı Sigorta Fonu TMSF bünyesindeki bankaların yönetim ve denetim kurulu üyelerine yönelik harcamalara sınırlama getirdi. 
     Tasarruf Mevduatı Sigorta Fonu Yönetim Kurulu, son günlerde kamuoyunda tartışma konusu olan fon bankalarında görev yapan yöneticilerin harcamaları konusunda bir genelgeyle yeni düzenlemelere gitti. Genelgeyle yönetim ve denetim kurulu üyesi maaşlarının kendileri tarafından belirlenmesi engellendi. 
     Genelge gereğince üyelere ödenecek ücretler, şirketin genel kurulunda saptanan tutarlar ve diğer iştiraklerdeki görevler nedeniyle yapılacak ödemelerin İştirakler Daire Başkanlığı’yla mutabakat sağlanarak yapılmasına karar verildi. 
     
     Makam aracı kalktı 
     Genelgeyle yönetim ve denetim kurulları üyelerine araç ve şoför tahsisi yapılmaması da karara bağlandı. Ayrıca, şirket bütçesinden lojman, cep telefonu gibi ek olanaklar da kaldırıldı. İştiraklerde görev yapan BDDK ve TMSF personeline fonun harcıraha ilişkin düzenlemelerini aşmayacak şekilde iştirak bütçesinden harcırah ödeneceği belirtildi. 
     İştirakler Daire Başkanlığı’nca belirlenecek kişilerden yapacağı görev için ücret ve huzur hakkı talep etmeyeceği yönünde yazılı beyan alınmasına başlanacağı da belirtildi. Genelgede, fondaki banka ve bağlı iştiraklerin düzenlemelere titizlikle uymaları ve hiçbir şekilde şirket genel kurullarında saptanan ücretlere aykırı bir ödeme yapmamaları istendi. 
     



 EKONOMİ 
















</TEXT>
</DOC>
