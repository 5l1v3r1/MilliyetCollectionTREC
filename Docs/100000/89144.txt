<DOC>
<DOCNO> 89144 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/11/spor/spo13.html </URL>
<DATE> 2002/06/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Dünya Kupası'ndan Notlar 
</HEADLINE>
<TEXT>

Özdemir şikayetçi      MİLLİ Takımlar Sorumlusu Selami Özdemir, finallerin ve aldıkları sonuçların iyi bir tecrübe olduğunu söyledi. Özdemir, "Maalesef UEFA’daki ağırlığımız FIFA’da yok. Yönetimiyle, medyasıyla, futbolcusuyla, teknik adamıyla burada büyük dersler aldık. Asıl başarıyı 2006’da yakalayacağız. Tüm takımlar buraya karnaval havasında gelirken, biz iki maçta da müthiş bir baskı yaşadık "dedi. 
     
Ulusoy yıkıldı      2002 Dünya Kupası finalleri öncesinde her fırsatta A Milli Takım’ın gruptan çıkacağını dile getiren Futbol Federasyonu Başkanı Haluk Ulusoy, Kosta Rika beraberliğinden sonra adeta yıkıldı. Karşılaşma sonrası ağzını bıçak açmayan Ulusoy, cep telefonunu da kapattı. Haluk Ulusoy’un yakın çevresine "Olacak iş değil. Şu takımı yenemiyoruz" dediği öğrenildi. 
     
Mentor göreve      ÇİN maçı öncesi futbolculara yoğun pskolojik tedavi uygulanıyor. Mentor Turgay Biçer, oyuncularla bire bir görüşmeler yaparken beyin yıkamaya çalışıyor. Biçer’in fiziksel olarak da bir hayli zorlanan futbolcuların dertlerini dinlediği ve uzun uzun dertleştiği belirtildi. 
     
Beş kırmızı      DÜNYA Kupası’da ilk iki maçlar tamamlanırken şimdiye kadar oynanan toplam 32 karşılaşmada beş kırmızı kart gösterildi. Türkiye’den Alpay ve Hakan Ünsal, Hırvatistan’dan Zivkoviç, Fransa’dan Henry ve Senegal’den Diao hakemlerden tarafından oyun dışı bırakıldı. 
     
Klose ilk sırada      İLK iki maçlar sonunda Almanya’dan Klose dört golle gol krallığı yarışını önde götürüyor. Bu oyuncuyu 3’er golle Portekizli Pauleta, Danimarkalı Tomasson ve İtalyan Vieri izliyor. İspanyol Hiero, Japon Inamoto, İsveçli Larsson, Brezilyalı Rivaldo ve Ronaldo ile Belçikalı Wilmonts’un ise iki golü bulunuyor. 
     
Ortega kararlı      FENERBAHÇE ile söz kesen Arjantin Milli Takımı’nın yıldız isimlerinden Ariel Ortega, yarın oynanacak İsveç maçında mutlaka galip geleceklerini söyledi. Ortega, "Bu maçta galibiyetten başka birşey düşünemiyorum. Ve sanırım 2 - 0 kazanacağız. Zor olacağını biliyoruz ama ne pahasına olursa olsun sahadan galip ayrılan taraf biz olacağız" diye konuştu. 
     
Dünya Kupası artık Kabil’de      2002 Dünya Kupası, bundan böyle Afganistan’da da başkent Kabil’e kurulan dev ekranlarda izlenebilecek. 11 Eylül sonrası Taliban rejimini yıkmak üzere Afganistan’a düzenlenen askeri operasyonlar sırasında büyük sıkıntı yaşayan Afgan halkına futbolu sevdirmeyi amaçlayan ve FIFA tarafından hayata geçirilen girişim sonuçlandı. 30 bin dolara mal olan ekranların tamamının FIFA tarafından finanse edildiği açıklandı. 
     
Çinliler çıldırdı      ÇİNLİ futbolseverler, Fujian şehrinde Dünya Kupası maçlarını izledikleri sırada devlet televizyonunun yayını aniden kesmesi üzerine çileden çıktı. Maçı izleyemeyen Çinli futbolseverler, şehir merkezinde polis otolarını ters çevirip bir otobüsü devirdiler. Çok sayıda polis olayları daha da büyümeden önlediler. 
     
Gözler Zidane’da      FRANSA, bugün Danimarka ile oynanacak kritik maçta, sakatlıktan dolayı ilk iki maçta forma giyemeyen Zidane’ı sahada görmek için sabırsızlanıyor. İlk iki maçından sadece bir puan çıkarabilen Dünya Kupası’nın son sahibi, elenmekle karşı karşıya kalırken, umutlarını Zidane’a bağladı. 
     
İmparator finali      ALMANYA’NIN efsanevi futbol adamı Franz Beckenbauer, Dünya Kupası’nda finali, Almanya ve Arjantin’in oynayacağını iddia etti. İmparator lakablı eski yıldız, Kicker Dergisi’ne yaptığı açıklamada, Almanya’nın yarın Afrika ve Olimpiyat Şampiyonu Kamerun’u yenerek 2. tura geçeceğini öne sürdü. 
     
Japon farkı      JAPONYA, önceki gün Rusya ile oynadığı ve 1 - 0 kazandığı karşılaşma sonrası organizatörlere tertemiz bir soyunma odası bıraktı. Oyuncular ve idarecilerle 30 kişilik bir grubun 3 saati aşkın bir süre kullandığı odada en ufak bir çöp dahi bulunmaması organizatörleri son derece memnun etti. 
     
Seul’de olay      GÜNEY Kore ile ABD arasındaki maç öncesinde olay çıktı. ABD aleyhtarı Güney Koreli bir grup polisle çatıştı. Başkent Seul yakınlarındaki olayda, geçen yıl ABD üssünde bir G.Koreli’nin ölmesini protesto amacıyla toplanan 200 kişilik gruba, sayıları 500 olduğu bildirilen polis müdahale edince ortalık karıştı. 
     
Rusya’da bir ölü daha      JAPONYA’YA yenilmeyi hazmedemeyen Rus fanatikler kan dökmeye devam etti. Önceki gün maç bitiminde çıkan kavgada bir kişinin bıçaklanarak öldürülmesinin ardından dün sabaha karşı da, bir polis memuru yine bıçak darbeleriyle yaşamını yitirdi. 
     



 SPOR 































</TEXT>
</DOC>
