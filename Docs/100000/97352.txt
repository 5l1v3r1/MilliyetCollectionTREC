<DOC>
<DOCNO> 97352 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/22/son/sontur11.html </URL>
<DATE> 2002/07/22/ </DATE>
<TIME>  </TIME>
<AUTHOR>  </AUTHOR>
<HEADLINE>
MHP TBMM'yi 29 Temmuz'da olağanüstü toplantıya çağırıyor 
</HEADLINE>
<TEXT>

     MHP Grup Başkanvekili Mehmet Şandır, 3 Kasım'da erken seçim kararı almak için TBMM Genel Kurulu'nu 29 Temmuz'da olağanüstü toplantıya çağıracaklarını söyledi. 
     Şandır, Meclis'te düzenlediği basın toplantısında, ülkenin erken seçim sürecine girdiğini ve seçim için geri sayımın başladığını kaydetti. Şandır, ''MHP olarak, 3 Kasım 2002 tarihinde erken genel seçim kararı almak maksadıyla TBMM'yi 29 Temmuz 2002 tarihinde olağanüstü toplantıya çağırma kararı aldık'' dedi. 
     Türkiye'yi erken seçim aşamasına getiren nedenlerin ''yok sayılamayacağını'' anlatan Şandır, MHP'nin seçimin zamanında yapılmasını istediğini ve bu yönde sorumlu davrandığı belirterek, şöyle konuştu 
     ''İmkan olabilseydi 2004 Nisanını bulabilseydik, birçok konuda daha çok işler yapabilecektik, olmadı. Millet iradesi ve demokrasi dışı senaryolarla bu Hükümet'in yıkılması gayretleri suçüstü yakalanmıştır. 
     Erken seçim kaçınılmaz olmuştur. Erken seçim talebi millet iradesine saygının gereğidir. Sorumlu siyaset ahlakının gereğidir. 
     Millet iradesi dışında, siyaseti tanzim etmek için ekonomik manipülasyonlarla ülkemize taşıyamayacağı maliyetler yükleme niyetlerini önleme kararlılığıdır. 
     Erken seçimi zaruri hale getiren sebeplerin hiçbirinde MHP yoktur. 
     Yaşanan ekonomik krizin aşılması sürecine girilmesine rağmen, Sayın Başbakan'ın sağlık sorununu bahane ederek siyasi belirsizlik ve seçim tarihinin belli olmasını isteyenler erken seçimin sorumlularıdır. 
     Milli politika haline gelen AB'ye tam üyelik sürecini Ulusal Program'da oluşturulan mutabakatın dışında arayanlar, erken seçimden sorumlu olanlar, idam ve anadilde TV ve eğitim konularında zamanlama ve kapsamı değiştirmek isteyenlerdir, AB konusunda toplumu taraftar-karşıt bölünmüşlüğüne itenlerdir.'' 
     
     ''ÜLKEYİ YENİ BİR BELİRSİZLİĞE ATAMAYIZ'' 

     Şandır, 16 Temmuz'da yapılan liderler zirvesinde erken seçimin 3 Kasım'da yapılması görüşünün benimsendiğini, YSK'nın talebi üzerine 3 Kasım'dan üç ay önceki tarih olan 1 Ağustos'ta Meclis'in olağanüstü toplantıya çağrılmasına karar verildiğini kaydetti. 
     MHP'nin bu karara saygı gösterdiğini anlatan Şandır, ''57. 
     Cumhuriyet Hükümeti artık bizim için seçim hükümetidir. Ülkeyi, üç partimiz salimen 3 Kasım tarihinde seçime götürme başarısını göstermelidir'' dedi. 
     DSP'nin kendine ait gerekçelerle 3 Kasım'ı istemediğini anlatan Şandır, ANAP'ın bu tarihi kabul etmekle birlikte AB uyum yasalarının erken seçim kararı öncesinde çıkarılmasını istediğini kaydetti. 
     Şandır, ''Henüz içeriği tartışılmayan ve üzerinde herhangi bir uzlaşma temin edilip edilmeyeceği bilinmeyen bu yasaların ne zaman kanunlaşacağı belli değildir. Ülkeyi yeni bir belirsizliğe atamayız'' şeklinde konuştu. 
     Şandır, bir soru üzerine, erken seçimin 3 Kasım'da yapılması konusunda bir endişeleri bulunmadığını belirterek, ''Yaşanan birtakım endişelerin giderilmesi için MHP kararlılık gösteriyor'' dedi. Şandır, olağanüstü toplantıda erken seçim kararı alındıktan sonra Genel Kurul'un Danışma Kurulu kararıyla çalışmalara devam edebileceğini, ancak bunun ''kendileri dışında'' bir durum alacağını söyledi. 
     MHP'nin bugün TBMM Başkanlığı'na yapacağı başvuruda, Meclis'in sadece seçim kararı almak üzere olağanüstü toplanması öngörülüyor. 
     MHP yöneticileri, daha önce yaptıkları, 1 Eylül'de olağanüstü toplanmayı öngören çağrının geri çekilebileceğini, ancak 29 Temmuz'da erken seçim kararı alınması durumunda 1 Eylül'e ilişkin çağrının kendiliğinden ortadan kalkacağını kaydettiler. 
     
</TEXT>
</DOC>
