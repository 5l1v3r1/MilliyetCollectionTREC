<DOC>
<DOCNO> 87716 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/03/son/sonspo09.html </URL>
<DATE> 2002/06/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Brezilya - Türkiye maçından notlar... 
</HEADLINE>
<TEXT>

     17. Dünya 
     Kupası finallerinde gruptaki ilk maçını Brezilya ile yapan A Milli Futbol Takımı'nda Okan forma giymedi. 
     2 gün önce antrenmanda sağ baldırından bir sakatlık geçiren Okan, 
     maç öncesi teknik direktör Şenol Güneş'e mutlaka oynamak istediğini bildirdi. Teknik direktör Güneş ise Okan'a ''Sen bana Kosta Rika maçında gereklisin. Bu maçta seni riske etmek istemiyorum'' diyerek Okan'a forma giydirmedi. Ayrıca A Milli Takım, maçın başlamasından 45 dakika öncesinden sahaya çıkarken, Okan ise takımla ile birlikte ısınmaya bile çıkmadı. Brezilya ile Türkiye arasında yapılacak C Grubu'ndaki ilk karşılaşmaya basın mensupları büyük bir ilgi gösterirken, 700 basın mensubunun karşılaşmada görev yapmak için akredite olduğu öğrenildi. Ayrıca, bu maçın televizyondan en çok izlenen karşılaşmalardan biri olduğu kaydedildi. Karşılaşma için Güney Koreli güvenlik birimleri olağanüstü önlemler alırken, araçların stada 3 kilometre uzaklıkta park etmeleri sağlandı. Karşılaşmayı izleyen bir grup Güney Koreli taraftar Türkiye'yi desteklerken, üzerinde ''Türkiye'yi destekleyen Ulsanlılar'' yazan bir pankart açtı. Devlet Bakanı Fikret Ünlü ile Futbol Federasyonu Başkanı Haluk Ulusoy ile federasyonun davetlilerini bugün başkent Seul'den Ulsan'a götüren uçak, yoğun sis nedeniyle Ulsan Havaalanı'na inemedi. Davetlileri taşıyan uçak, Ulsan'a 1 saat uzaklıktaki Busan Havaalanı'na geldi. 
     





</TEXT>
</DOC>
