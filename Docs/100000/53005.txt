<DOC>
<DOCNO> 53005 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/19/spor/yurundul.html </URL>
<DATE> 2001/11/19/ </DATE>
<TIME>  </TIME>
<AUTHOR> ÖMER ÜRÜNDÜL  </AUTHOR>
<HEADLINE>
Defans bloku ve Rüştü 
</HEADLINE>
<TEXT>

     Fenerbahçe dün gece Kadıköy'deki zor maçta üç puanı defans bloku ve Rüştü sayesinde kazandı. 
     İlk devre Gençlerbirliği geride iyi kapanarak alan daraltırken, kazandığı toplarda pas yaparak çabuk hücumu düşündü. Bu görüntüde oyun sahanın bütününe yayıldı. Mustafa Denizli'nin hatalı takım tertibi handikap teşkil etti. Milli maç yorgunu Abdullah orta sahada ağır bir görev anlayışına soyunmuştu. Hem oyunu organize edecek, hem de yapısı itibari ile driplinglerle mesafe katedecek, sonra da savunma görevi yapacaktı. Yanında da devamlı top kaybeden ve de presi sevmeyen Yusuf vardı. Fenerbahçe ilk devrede çok organize akın yapamadı. Kanatlar çalışmadı. Bilhassa sol kulvarda Ali Akdeniz hayalet gibiydi. İleride de Serhat ile Oktay kalabalık defans içinde sıkıştılar. Bu arada rakibin hızlı atak girişimlerinde bir pozisyon dışında üçlü defans bloku ve onlara yardım eden Johnson hata yapmadılar. O atakta da Rüştü alışılmış hayati kurtarışlarından birini gerçekleştirdi. 
     İkinci devre Mustafa Denizli eldeki imkanlarla en doğru değişiklikleri yaptı. Ve bu yarıda Fenerbahçe'nin temposu, ofansif gücü çok fazlalaştı. Rakip yoğun baskı altına alındı. Geç de olsa skor avantajı sağlandı. Sonra da fark ikiye çıktı. Bu arada ikinci devrede uzunca bir bölüm bütün riskler alınmışken Gençlerbirliği'nin geniş alanı seven iki sprinterine karşı Mustafa Doğan, Mirkoviç ve Ümit çok başarılı bir yardımlaşma ile muhtemel kontratak tehlikelerini gündeme getirmediler. Bu da önemli üç puanın anahtarı oldu. Fenerbahçe'nin genel olarak olumlu tarafı ikinci yarıdaki hırsı ve kazanma arzusuydu. 
     Mustafa Denizli hala kafasındaki kadroyu sahaya yansıtamıyor. Bir teknik direktörün her maçta bu kadar çok oyuncu ve görev yeri değişikliği yapması normal bir olay değil. Ayrıca Oktay hala emekli bir forvet görünümünde. Dünkü maç bir kere daha gösterdi ki, kalabalık savunmaların yerleşme düzenini bozmak için Andersson'a ihtiyaç var. 
     Gençlerbirliği akılcı bir taktik ve hırslı mücadele sergiledi. Erdoğan Arıca taşları yerine doğru koymuştu. Ama iki siyahi forvetin ataklar olgunlaşırken ki, düşünce yanlışları üretkenlik sağlamalarına imkan vermedi. Savunma kurgusunda mümkün olduğunca az hata yaparak iyi direndiler. Ancak karambol golüne engel olamadılar. 
     Hakem Selçuk Dereli mükemmel bir yönetim gösterdi. Kondisyonu çok iyiydi. Pozisyonları yakından takip etti. Seyircinin etkisinde hiç kalmadı. Kart standartları da yerindeydi. 
     



 SPOR 



























</TEXT>
</DOC>
