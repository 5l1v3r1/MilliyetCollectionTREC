<DOC>
<DOCNO> 95367 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/12/son/sontur10.html </URL>
<DATE> 2002/07/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Sosyal demokrasi ekseninde iktidar istiyoruz 
</HEADLINE>
<TEXT>

     DSP'den ve Dışişleri Bakanlığı'ndan istifa eden İsmail Cem, Kemal Derviş ve Hüsamettin Özkan'la birlikte yeni bir hareketi başlatma kararı aldıklarını açıkladı. "Yenileşme" mesajının partinin "Sosyal demokrat" niteliğinin ve "AB üyeliği hedefinin altını çizen Cem, "Hükümet iç çekişmeleri nedeniyle iktidar olmak vasfından uzaklaştı. DSP de yanlış yönetim anlayışı nedeniyle demokratik sol niteliklerini hayata geçirecek gücü kaybetti" dedi. 
     İsmal Cem, yeni parti kuruluşunu açıklayacağı basın toplantısını, eski partisi CHP Genel Merkezi'nin tam karşısında bulunan Gazeteciler Cemiyeti'nde gerçekleştirdi. 
     Cem'in, basın toplantısını DSP'den istifa eden hiçbir arkadaşını yanına almadan yalnız yapması dikkat çekti. 9 sayfalık yazılı bir metin okuyan ve sorulara, "İlerde suallere ve cevaplara çok fırsatımız olacak" diyerek yanıt vermeyen Cem, basın toplantısı sırasında, 5 kez "Sevgili vatandaşlarım" diyerek halka seslendi. Cem, basın toplantısındaki metnine "Çağdaş çoğunluğun sosyal demokrasi eksenindeki ittifakını ve iktidarını gerçekleştirmek" başlığı verdi. 
     Cem sözlerine, "Kimse Türkiye'nin içinden ya da dışından kimse, hesabını yanlış yapmasın, Türkiye'nin günümüzdeki sorunlarına, günümüzdeki görüntüsüne bakıp da, Türkiye'nin geleceğine pay biçmesin. Türkiye'nin günümüzdeki haline bakıp da geleceği için hüküm vermesin. Türkiye'nin elbette büyük sorunları var. Ama Türkiye'nin birikimi, gücü, Türkiye'nin kudreti, sorunlarından daha büyüktür. Bu gücü hayata geçirecek olan Türkiye'nin çağdaş birikimleridir. 
     Birikimleri, bir büyük ittifaka, sosyal demokrasi eksenindeki çağdaş çoğunluğa, çağdaş çoğunluğun iktidarına dönüştürmek, önümüzde duran vazifedir. Bizim iddiamız, bizim amacımız budur, bunu gerçekleştirmek için yola çıkmaktayız" diye başladı. 
     
     ECEVİT SEZER DEMİREL KIVRIKOĞLU'NA TEŞEKKÜR 

     Cem, Dışişleri Bakanlığı'ndaki çalışması sorasında kendisine en büyük desteği verdiğini, en doğru yönlendirmeyi yaptığını belirttiği Başbakan Bülent Ecevit'e teşekkür etti. 
     Cem, "Sayın Ecevit'in bazen çetin ve çileli ama her zaman dürüst ve onurlu siyasal yaşamında ülkemize ve halkımıza yaptığı hizmetler de daima şükranla anılacaktır" dedi. Cem, ayrıca Cumhurbaşkanı Ahmet Necdet Sezer, 9'uncu Cumhurbaşkanı Süleyman Demirel, Genelkurmay Başkanı Orgeneral Hüseyin Kıvrıkoğlu ve kuvvet komutanlarına, 5 yıldır birlikte çalıştığı bakanlara, Başbakan Yardımcılıkları yapan Mesut Yılmaz'a, İsmet Sezgin'e ve Devlet Bahçeli'ye teşekkür etti. 
     
     DSP'DE UMUT YOK 

     İsmail Cem, hükümetten ve DSP'den istifasının özünde benzeşen tespit ve nedenlere dayandığını söyledi. Hem hükümetin hem de DSP'nin geçmişte başarıyla taşıdıkları işlevi, artık yapamayacak duruma düşmüş olduklarını kaydeden Cem, şunları söyledi 
     "Hükümet, iç çekişmeleri nedeniyle, iktidar olmak vasfından uzaklaşmıştır. Ayrıca DSP ağırlığındaki bir siyasal denge bozulmuştur. Hükümet, Türkiye'nin ihtiyaç duyduğu adımları artık atamayan, uzlaşma ve çözüm üretemeyen bir yapıya dönüşmüştür. Güç kaybına uğramıştır. Bu nedenlerle sağlıklı bir dış siyaseti Bakan olarak uygulamamın imkanı ortadan kalkmıştır. DSP, aynen hükümet gibi, geçmişte olumlu uygulamalara öncülük yapmıştır. Ne var ki, özellikle yanlış yönetim anlayışının giderek ağırlık kazanmasıyla DSP, demokratik sol ilkelerini hayata geçirecek gücü kaybetmiştir. Bunu yeniden kazanabileceği umudu da toplumda kaybolmuştur. Türkiye'yi sosyal demokrat anlayışla yönetmek işlevi, siyasette sahipsiz kalmıştır, boşlukta kalmıştır" 
     
     DERVİŞ VE ÖZKAN'LA BİRLİKTEYİZ 

     İsmail Cem, hükümete ve DSP'ye ilişkin nitelemelerinin ardından, bütün bunların artık geçmişte kaldığını, geçmişte kalarak geriye baka baka ileriye gidilemeyeceğini vurguladı ve Mevlana'nın ünlü, "Dünle beraber gitti cancağızım ne kadar laf varsa düne ait, şimdi yeni şeyler söylemek lazım" sözlerine günderme yaptı. 
     Cem, yeni parti kararını da, "Milletvekili arkadaşlarımızla birlikte ve tabii, öncelikle de sayın Hüsamettin Özkan ve sayın Kemal Derviş'le birlikte yeni bir hareketi başlatmak kararını aldık" diye açıkladı. Özkan'la 7 yıldır birlikte aynı parti ve hükümetlerde çalıştıklarını, buralardaki dayanışma ve birlikteliklerinin devam ettiğini ve aynen devam edeceğini vurgulayan Cem, Derviş'le de Türkiye'ye dönüşünden bu yana yakın bir dayanışma içinde olduklarını ve hem ortak dünya görüşü hem de gençlik yıllarından başlayan dostlukları bulunduğunu belirtti. Cem, "Ancak, sayın Derviş'in bugünkü konumunun gerçeklerine saygılıyız" diyerek hükümetteki konumunu onayladıklarının işaretini verdi. 
     
     YENİLEŞME VE AB 

     Cem, yeni partinin niteliklerine ilişkin mesaj verirken de, yenileşmenin altını çizdi. Yenileşmenin başlıca engelinin insana olan güvensizlik ve korkular olduğunu belirten Cem Türkiye'nin kendi korkularından başka korkacak hiçbir şeyi olmadığını söyledi. İddialarının Türkiye'yi zirveye ulaştırmak ve Dünya Devleti haline getirmek olduğunu ifade eden Cem, yenileşmenin tarihle bütünleşeceğini belirtti. 
     
     YENİ PARTİNİN HEDEFLERİ 

     İsmail Cem, yeni partinin nitelikleri ve hedeflerine ilişkin şu noktaların altını çizdi 
     "-Türkiye'nin tarihsel gelişim sürecinde Atatürk Cumhuriyeti'nin çağı paylaşma hedefinde en önemli aşama AB'dir. Türkiye'nin AB'ye tam üyelik hedefi bir toplumsal değişim projesidir. AB, Kıta düzeyindeki bütünleşme sürecinde birlikte çalışma ve birlikte yaşama anlayışıdır. 
     AB ile ilişkilerinde Türkiye'yi beş yılda getirdiğimiz aşama, üyelik müzakerelerinin açılmasıdır. Türkiye bu fırsatı kaçırmamalıdır. Gereken adımları atmakta biz kararlıyız. Parti ve iktidar programımızın çok önemli bir unsuru Türkiye'nin AB üyeliğini gerçekleştirmek olacaktır. 
     Bunun gereği olan siyasal ve ekonomik dönüşüm yasalarını tamamlayacaktır. 
     -İnsanımız iş imkanı bekliyor, çalışmak istiyor, güvenlik ve istikrar arıyor. Girişimci, önünü görebilmek, Avrupalıyla, Amerikalıyla eşit koşullarda rekabet etmek istiyor. Üretimin, istihdamın ceza değil, destek görmesini bekliyor, özgürlük ve demokrasi, ciddiyet ve temiz bir yönetim istiyor. 
     -Türkiye'ye etkin bir yönetim gerekiyor. Bilgiyi, birikimi, deneyimi ve özellikle de gençliğin dinamizmini ortak hedeflere yöneltecek etkin bir yönetim. Emeğe, verime değer veren, girişimciye güven ve destek veren, uluslararası boyutta büyük projeleri hayata geçiren etkin bir yönetim. 
     -Bütün çağdaş birikimlerin birlikteliğiyle, uzlaşmasıyla gerçekleşecek bu yenileşme sürecine sosyal demokrasinin katkısını getirmek üzere, bütün Türkiye'yi kucaklamak üzere biz yeni siyasal partimizi oluşturmaktayız. 
     Partimiz, kendi siyasal doğrultusunda bu toplumsal beraberliğe öncülük yapacaktır." 
     
     YENİLEŞME SÜREKLİ VE SONSUZ ADALET ARAYIŞIDIR 

     İsmail Cem, yeni partilerinin insanlığın evrensel ilkelerinden, ortak değer yargılarından, Türkiye'nin tarihsel yenileşme özlemlerinden, Cumhuriyet'in temeli olan laiklik ilkesinden Atatürk'ten milli mücadele geçmişinden, Cumhuriyet ve demokrasi dönüşümlerinden, insanların özgürlükçü ve eşitlikçi taleplerinden, inanç dünyasındaki adalet ve dayanışma anlayışlarından kaynaklandığını belirtti. Herşeyin en güzel olanını, en yeni ve çağdaş olanını sunmak için yola çıktıklarını, belirtirken, "Yenileşme, sürekli ve sonsuz bir adalet arayışıdır. Sürekli bir gelişmedir" diyen Cem sözlerini, "Sevgili vatandaşlarım, büyük bir iyiniyetle, halkımıza ve kendimize güvenle, inançla yola çıkmaktayız. Allah utandırmasın" diyerek tamamladı. 
     
</TEXT>
</DOC>
