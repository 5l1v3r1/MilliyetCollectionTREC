<DOC>
<DOCNO> 63009 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/18/son/sontur16.html </URL>
<DATE> 2002/01/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Ucuz diye aldığı bayat ekmekle alay edeni dövdü 
</HEADLINE>
<TEXT>

     Bursa'da, ucuz olduğu için bayat ekmek almak isteyen ikiz çocuk babası, kendisine ''alaylı bir ifadeyle'' taze ekmek almasını söyleyen kişiyi dövdü. 
     Merkez Yıldırım İlçesi Erikli Mahallesi'nde oturan Vahdettin Aygar 29 , veresiye ekmek almak için aynı mahalledeki Çamlıkaya Ekmek Fırını'na gitti. 
     Bayatladığı için 125 bin liraya satılan, dünden kalma ekmekten almak isteyen Aygar, iddiaya göre, fırında bulunan Necati Ünsal'ın 57 , alaycı bir ifadeyle ''neden bayat ekmek alıyorsun oğlum, taze ekmek al'' diye konuşmasının ardından veresiye aldığı bayat ekmeklerle birlikte fırından ayrıldı. 
     Bir süre dışarıda dolaşan işsiz baba Vahdettin Aygar, fırına geri dönerek önce elindeki ekmekleri tezgaha bıraktı, daha sonra da Necati Ünsal'ı yumruklamaya başladı. 
     İhbar üzerine olay yerine gelen Ertuğrulgazi Polis Karakolu'na bağlı ekipler Aygar'ı gözaltına alırken, sol göz altı ve sağ kaşı yarılan Necati Ünsal, Erikli Sağlık Ocağı'na götürülerek tedavi edildi. 
     Karakolda alınan ifadesinin ardından adliyeye sevk edilen Vahdettin Aygar, bir süre önce çalıştığı yemek fabrikasından çıkarıldığını belirterek, ''ikiz çocuğum var. Geçimimi babamdan aldığım bir miktar parayla sağlamaya çalışıyorum. Ben de çocuklarıma taze ekmek götürmek isterim, bana alaycı bir ifadeyle taze ekmek al 
     demesi gururuma dokundu'' dedi. 
     Adli Tıp Kurumu'ndan ''5 gün iş göremez'' raporu alan Necati Ünsal ise ortada hiç bir neden olmadan saldırıya uğradığını savunarak, ''iyilik olsun diye taze ekmek al demiştim. Böyle bir tepki beklemiyordum. Şikayetçiyim'' diye konuştu. 
     






</TEXT>
</DOC>
