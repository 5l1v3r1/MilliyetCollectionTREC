<DOC>
<DOCNO> 80784 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/28/ekonomi/eko05.html </URL>
<DATE> 2002/04/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Endeks 12,300’ü test edebilir 
</HEADLINE>
<TEXT>

Kısa vadeli göstergelerin alım sinyalleri hacimle desteklenirse endeksin çıkışı sürebilir 
     Zeynep Candan AKTAŞ 

     Haftayı tutunma çabalarıyla geçiren endeks, haftanın son günü gelen alımlarla kendini 12,000’in üstüne attı. Kısa vadeli göstergelerin alım sinyalleri ve hacimdeki artış eğilimi 12,500’lere doğru atağın sürme olasılığını güçlendiriyor. Ancak endeksin 12,600’leri test ettiği bölgelerde yaşanan yüksek hacim nedeniyle yukarı doğru oluşan güçlü dirençlerin kırılabilmesi için hacimdeki bu son iki günlük yükseliş eğiliminin artarak devam etmesi gerekiyor. 
     Endeksin 11,451’de yaptığı ikinci dip ile bir yükselen trend ve yükselen kanal oluşumu biraz daha netleşmiş oldu. Uzun vadeli simetrik dipler görünümünün de geçerliliği halen devam ettiğine göre burada önemli soru yükselen kanalın eğiminin ne olacağı ve endeksin hangi zamanda hedeflere ulaşabileceğidir. 
     Sadece teknik varsayımlarla hareket ederek yapılan çalışmalarda endeksin sol tarafta izlenen alçalan kanalın tersine fakat yaklaşık aynı eğimle bir çıkış kanalı içinde hareket etme olasılığı oldukça güçlü. 
     Bu alçalan kanalda endeks 19,500’lerdeki zirveden başlayan düşüşünü yaklaşık beş ayda 10,310 seviyesinde tamamlamış. Bu görüntünün sağ taraftaki yansıması ise yaklaşık aynı zamanlama ile düşüşün başladığı 19,500 seviyelerinin hedeflenmesi şeklinde olabilir. Bunu doğrulayan altyapı ise faizlerin düşüş eğilimi. 
     
     Destekler 11,500 - 11,200’de 
     19,500’den aşağı gelirken düşüşün frenlenmesi etkisi yaratan faizlerdeki düşüş eğilimi bu kez de yükselişi frenleyici bir etkiyle karşımıza çıkıyor. Her iki dönemin kıyaslanmasında en önemli fark ise beklentilerde. Düşüş eğiliminin yaşandığı dönemde hisse senedi piyasalarıyla ilgili beklentiler oldukça güçlü. 
     Bu nedenle alternatif yatırım araçlarındaki getiri azalması ve kredi faizlerinin düşüşü hisse senetlerinde talebin artmasına ve yeni pozisyonlar açılabilmesine olanak sağladığından panik satışlar ve sert hareketler izlenmiyor. Sağ tarafta olacağı varsayılan çıkış kanalında ise beklentiler çok net değil. Halen hisse senetleri piyasalarında ciddi riskler var. 
     Krizden çıkıldığı ama üretim artışı sağlanmazsa daha kötü krizlerin piyasaları beklediğinden sözediliyor. Bu nedenle küçük yatırımcılar mevcut zarardaki pozisyonlarıyla beklemedeyken, büyük yatırımcılar çok fazla pozisyon taşımadan ve risk almadan günlük giriş çıkışlarla getiri sağlamaya çalışıyorlar. Bu da çıkışın sık sık kesilmesi ve bir kanal içinde gerçekleşmesi olasılığını artırıyor. 
     Önümüzdeki hafta için endeksin destekleri 11,500 ve 11,200’de iken dirençler 12,300 ve 12,600 seviyesinde bulunuyor. 
     Bol kazançlı haftalar dileğiyle. 
     



 EKONOMİ 















</TEXT>
</DOC>
