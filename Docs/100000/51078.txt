<DOC>
<DOCNO> 51078 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/07/son/sondun13.html </URL>
<DATE> 2001/11/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Dışişleri Bakanı Cem Yunanistan'a gitti... 
</HEADLINE>
<TEXT>

     Dışişleri Bakanı İsmail Cem, 2 günlük resmi ziyarette bulunmak üzere Yunanistan'a gitti. 
     Bakan Cem, eşi Elçin Cem ve beraberindeki heyetle, Atatürk Havalimanı'ndan, THY'nin tarifeli uçağıyla Atina'ya hareket etti. 
     Bu arada Dışişleri Bakanlığı'ndan yapılan yazılı açıklamada, Bakan Cem'in, Yunanistan Dışişleri Bakanı Yorgo Papandreu'nun, 6 Nisan 2001'de Ankara'ya gerçekleştirdiği çalışma ziyaretinde varılan 
     mutabakat çerçevesinde, 7-8 Kasım 2001 tarihlerinde bu ülkeye bir çalışma ziyaretinde bulunacağı belirtildi. Açıklamada, şöyle denildi ''İki ülkeyi yakından ilgilendiren ikili ve bölgesel konuların ele alınacağı ziyaret vesilesiyle, Türkiye ve Yunanistan arasında Doğal Afete Karşı Ortak Görev Gücü kurulmasına ilişkin protokol ve bakanlığımız Eğitim Merkezi ile Yunanistan Dışişleri Diplomatik Akademisi arasında işbirliğine yönelik mutabakat muhtırası, Sayın Bakanımız ve Papandreu tarafından imzalanacak. Kültür Değişim Programı ise Türkiye'nin Atina Büyükelçisi Ali Tuygan ve Yunanistan Dışişleri Bakanlığı Kültür İşleri Genel Müdürü Büyükelçi Rokanas tarafından imzalanacaktır.'' Açıklamada, Bakan Cem'in, Atina'da çektiği fotoğraflardan oluşan serginin açılışını da yapacağı ve yarın akşam Türkiye'ye döneceği kaydedildi. 
     






</TEXT>
</DOC>
