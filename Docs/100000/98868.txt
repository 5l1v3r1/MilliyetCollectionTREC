<DOC>
<DOCNO> 98868 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/30/son/sondun36.html </URL>
<DATE> 2002/07/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Devlet Bakanı Doğru Bulgaristan'da... 
</HEADLINE>
<TEXT>

     Devlet Bakanı Reşat Doğru, bir günlük çalışma ziyareti için geldiği Bulgaristan'ın başkenti Sofya'da görüşmelerde bulundu. 
     Devlet Bakanı Necdet Mollov ile görüşen Doğru ve beraberindeki heyet, daha sonra Başbakan Yardımcısı, Bayındırlık ve Bölgesel Kalkınma Bakanı Kostadin Paskalev tarafından kabul edildi. 
     Bakan Doğru, görüşmede yaptığı konuşmada, Türkiye ile Bulgaristan arasındaki ilişkilerin her geçen gün gelişme gösterdiğini belirterek, ''Bulgaristan ile her alanda işbirliğine hazırız. Güzel ilişkilerimizle bölgeye örnek olabiliriz'' dedi. 
     Ortak kültür değerleri paylaşan iki ülke halklarının barış ve dostluk içinde yaşadıklarını belirten Doğru, Bulgaristan ile Türkiye'nin ekonomik ve stratejik ortaklar olduğunu ve her iki ülkenin de Avrupa Birliği AB üyeliği hedefi bulunduğuna dikkat çekti. 
     Yıl sonuna dek iki ülke arasındaki ticaret hacminin 1 milyar dolara ulaşmasının hedeflendiğini anımsatan Devlet Bakanı Doğru, Bulgaristan'ın, Türkiye'nin telekom, turizm, tarım ve sanayi sektörlerindeki tecrübelerinden yararlanabileceğini söyledi. 
     Geniş coğrafyası ve 70 milyonluk nüfusuyla Türkiye'nin olağanüstü pazar potansiyeli bulunduğuna işaret eden Doğru, Bulgaristan'da üretilen her türlü malın Türkiye'de pazar bulması imkanı olduğunu kaydetti. 
     Devlet Bakanı Reşat Doğru, 11 Eylül saldırılarından sonra dünyada çevre, teknoloji ve insan değerlerine daha büyük önem verilmeye başlandığına işaret ederek, terörizme karşı mücadelenin ortak verilmesi gerektiğini de söyledi. 
     Türkiye'nin, terör örgütü PKK'nın eylemlerinden dolayı büyük sorunlar yaşadığına dikkat çeken Doğru, terör örgütü PKK'ya karşı Bulgaristan'ın Türkiye'ye verdiği desteğin takdirle karşılandığını belirtti. Doğru, ''Ülkenizin, PKK ile ilgili izlediğimiz politikayı desteklemesi, bizim için çok değerli. Dost bir ülkenin zaten yapması gereken buydu'' dedi. 
     -''ÖRNEK OLABİLİRİZ''- Bulgaristan Başbakan Yardımcısı, Bayındırlık ve Bölgesel Kalkınma Bakanı Paskalev de görüşmede, Bulgaristan'ın NATO'ya üye olması için verdiği destekten dolayı Türkiye'ye teşekkür etti. 
     Paskalev, her iki ülkenin ortak hedefi olan AB üyeliği yolunda, sıkı işbirliği ve koordinasyon sağlanarak, birçok alanda büyük ilerleme kaydedilebileceğini belirtti. 
     Bulgaristan ile Türkiye'nin ilişkilerindeki gelişmeleri takdirle karşıladığını dile getiren Paskalev, ''Biz, ilişkilerimizle istikrar faktörü olarak Balkanlar'da örnek olabiliriz'' diye konuştu. Paskalev, diğer Balkan ülkeleri arasındaki siyasi ilişkilerde, Türk-Bulgar ilişkilerindeki uyumun esas alınabileceğini kaydetti. 
     ''Aramızda gerekli koordinasyonu sağlayarak, Batı Avrupa'nın finanse ettiği birçok trans-Avrupa altyapı projesini ortaklaşa gerçekleştirebiliriz'' diyen Paskalev, Bulgaristan'da AB finansmanı ile yıl sonuna doğru inşaatı başlayacak bazı projelere ilk kez Türk firmaların da katılacağını bildirdi. 
     Paskalev, ortak sınırın iki yanında yaşayan halkın daha rahat dolaşımının sağlanması, çevre koruma ve doğal kaynakların değerlendirilmesi gibi alanların yanı sıra iki ülkenin ortak su kaynaklarının işletmesi gibi birçok konuda halen değerlendirilmemiş geniş işbirliği olanakları bulunduğunu söyledi. 
     Bulgaristan ile Türkiye'nin Ortadoğu'dan batı Avrupa'ya doğalgaz nakli alanında sıkı işbirliği yapabileceklerini belirten Paskalev, ''Türkiye'den gelen ve Bulgaristan üzerinden geçip Makedonya'ya kadar uzanan bir boru hattı mevcut. Güzel olan bu örneği baz alarak, doğalgaz nakil kapasitesini artırabiliriz'' diye konuştu. 
     Bakan Paskalev, Bulgaristan'ın terörizme karşı sürdürdüğü istikrarlı politikasına Türkiye'nin değer vermesine sevindiğini belirterek, şöyle devam etti 
     ''Ülkelerimiz arasında, kaçak ikamet eden vatandaşların karşılıklı iadesi alanında bir anlaşma imzalanması için hazırlıklar yapılıyor. Gösterdiğimiz ortak çabaların sayesinde bölgede güvenlik ve istikrar örneği olabiliriz.'' Bu akşam Bulgaristan Müslümanları Başmüftüsü Selim Mehmet ile biraraya gelecek Devlet Bakanı Doğru, ülkedeki temas ve incelemelerini tamamladıktan sonra yarın sabah Türkiye'ye dönecek. 
     Bakan Doğru'nun heyetinden bazı kişilerin ise Bulgaristan'da kalarak, önümüzdeki günlerde Türk ve Müslümanların yoğun olarak yaşadığı Tırgovişte, Rusçuk ve Smolyan kentlerinde düzenlenecek toplu sünnet törenlerine katılması bekleniyor. 
     





</TEXT>
</DOC>
