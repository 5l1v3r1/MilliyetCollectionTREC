<DOC>
<DOCNO> 98155 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/26/son/sondun40.html </URL>
<DATE> 2002/07/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Mübarek, İsrail'i saldırılar konusunda uyardı. 
</HEADLINE>
<TEXT>

     Mısır Devlet Başkanı Hüsnü Mübarek, İsrail'i, Gazze'de 15 kişinin öldüğü gibi saldırıları sürdürmesinin Ortadoğu'da sonuçları çok ağır olacak sorunlar doğurabileceği yolunda uyardı. 
     Mübarek, iki günlük ziyaret için dün geldiği İspanya'da Başbakan Jose Maria Aznar ile görüşmesinden sonra düzenlenen ortak basın toplantısında, İsrail Savunma Bakanı Binyamin Ben Eliezer ile durumun gerginleşmemesi için temas halinde olduğunu ve Filistinli yetkililerin de Hamas gibi radikal örgütlerle benzer temaslar yaptıklarını söyledi. 
     Mısır Devlet Başkanı Mübarek, bu temaslardan sonra geçici bir ateşkes ihtimalinin ortaya çıktığını belirtti. 
     Ancak İsrail Başbakanı Ariel Şaron'un, aralarında çocukların da bulunduğu 15 kişinin ölümü ve yüzlerce kişinin yaralanmasına yol açan saldırıyı düzenlediğine dikkati çeken Mübarek, ''anlamıyorum'' dedi. 
     Mübarek, ''İsrail bu yolda devam ederse bölge için sonuçları çok ağır olacak'' dedi. 
     İsrail'in Filistinli intihar bombacılarının ailelerini sürgüne gönderme önerisine karşı olduğunu da belirten Mübarek, Filistin lideri Yaser Arafat'ın safdışı bırakılması halinde bölgede kaos olacağını söyledi. Mübarek, ''Şaron, bunu anlamalı'' diye konuştu. 
     Mısır Devlet Başkanı Mübarek, basın toplantısının sonunda ABD ve müttefiklerinden, Irak'a olası saldırıdan öncesini ve sonrasını ciddi şekilde düşünmelerini isteyerek, Irak'a saldırı düzenlenmesine karşı olduğunu bildirdi. 
     Mübarek, sabah Aznar ile Ortadoğu'nun ele alındığı görüşmesinden sonra Kral Juan Carlos ile öğle yemeği yedi. 
     İspanya Başbakanı Aznar da, ortak basın toplantısında, Gazze saldırısı konusunda Mübarek ile aynı düşünceleri paylaştığını ve bu saldırının geri atılmış bir adım olduğunu söyledi. 
     Aznar, terörist eylemler olduğu takdirde ilerlemenin çok zor olacağını kaydetti. 
     





</TEXT>
</DOC>
