<DOC>
<DOCNO> 69289 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/24/son/soneko09.html </URL>
<DATE> 2002/02/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Enerji Bakanı Çakan "Türkiye 2003'de düzlüğe çıkacak" 
</HEADLINE>
<TEXT>

     Enerji ve Tabii Kaynaklar Bakanı Zeki Çakan, ''Ülkemiz 2002 yılı sonunda rahatlayacak, 2003'de de düzlüğe çıkacağımızı umuyorum'' dedi. 
     Çakan, Zonguldak Emirgan Otel'de, Zonguldak Valisi İsmet Metin ve bakanlığına bağlı bürokratların katılımıyla düzenlediği basın toplantısında, bakanlık görevine başladığından bu yana bakanlığının bütün bilgi ve belgelerini, basın toplantılarını yaparken bürokrat arkadaşlarının görüş, düşünce ve icraatlarını kamuoyu ile paylaşmayı uygun görmeyi sürdürdüğünü söyledi. 
     Açıklıkla ve şeffaflıkla katılımı sağlayarak icraat yapmanın ve kamuoyu ile konuları paylaşarak doğruyu bulmanın faydasını bakanlık olarak gördüklerini ifade eden Çakan, şöyle devam etti 
     ''Bürokrat arkadaşlarım da kamuoyu ile paylaşılan icraatlarda daha titiz oldular. Bu tür toplantıların son derece yararlı olduğunu görüyorum. Bölgemizde ve Türkiye'de uzun yıllardır ekonomik sıkıntı var. Geçmişin gelen birikimiyle ilgili hükümetimizin hazırlamış olduğu ekonomik program taviz vermeden Türkiye'nin geleceği yönünde uygulandığında, alınan ekonomik tedbirlerle 2002 yılı sonunda rahatlayacağımızı ve 2003'de de düzlüğe çıkacağımızı umuyorum. 
     Hükümetimizin aldığı kararları sonuna kadar desteklediğimizi ve taviz vermeden yapılması gerektiğini ve devlet menfaatinin siyasi menfaatlerinin önünde tutulmasını gerekliliğine inanıyorum. ANAP, devletimizin menfaatini her zaman ön planda tutmuştur. Bunu vatandaşlarımız da biliyor. Bataklığa araba fabrikası tahsis edildiğinde, o zaman, Genel Başkan Mesut'u Yılmaz'ı Yüce Divan'a vermek için TBMM'ne gensoru verildi. O fabrikada bugün 1 milyar dolarlık araba ihracatı yapıldığında ve o bataklıktan araba fışkırmaya başladığında, belki de o gensoruyu verenler fabrikanın açılışına gitme cesareti bulamadılar.'' Bakan Çakan, Mavi Akım Projesi kapsamında Karadeniz'e, bir 396 kilometre diğeri 392 kilometre uzunluğunda iki paralel boru döşeneceğini ve bütün yükün karşı tarafa olacağını belirterek, şunları söyledi 
     ''Alınacak gaz bugünkü gazdan ucuz olacak. Bunun karşılığında 2140 metre mesafede Karadeniz'e geçiş dahil olmak üzere her türlü arıza ve olumsuzluk da karşı tarafa ait olacak. Karşılığında 2,7 milyar dolar Rusya Federasyonu bu projeye para yatıracak. Türkiye Cumhuriyeti'nin şu ana kadar 501 kilometre Samsun-Ankara hattında yatırdığı para 286 milyon dolar. Bağlantı projesi olmamış olsaydı, Ankara'dan Samsun'a doğalgaz boru hattı döşenmeyecek miydi İran Projesi ile ilgili anlaşmalar yapılmamış olsaydı, Gebze-Adapazarı-İzmir doğalgaz santralları 3 bin 850 megavat, 5,1 milyar metreküp gaz kullanacaktı. O gaz olmasa, o santralları çalıştırmak mümkün değil. Şu anda bu kış sezonunda elimde bir megavat yedek gücüm yoktu. Yedek gücümüz olmadığı zaman Türkiye'de elektrik enerjisi kesintisine gidecektik. Çünkü olumsuzluklar peşpeşe geldi.'' 
     
     Enerji sıkıntısı 
     Türkiye'de yeni santralların devreye girmesi durumunda 2002-2006'ya kadar enerji sıkıntısı olacağını zannetmediğine dikkati 
     çeken Çakan, şunları kaydetti 
     ''Çünkü Enerji Piyasası Kurulu oluştu. BOTAŞ çalışmalarına başladı, 2004'de Bartın'a ve Zonguldak'a doğalgaz verme çalışmaları hızla devam ediyor. Önemli projelerden biri Bakü-Tiflis-Ceyhan. 50 milyon ton petrol Ceyhan'a akacak. Türkiye'nin 31 milyon 300 bin ton petrol ve ürünleri tüketimi. Buna karşılık 20 milyon ton fazla petrolü Ceyhan'a akıtacağız. Proje ile ilgili Türkiye Cumhuriyeti devletinden şu ana kadar bir tek kuruş para çıkmadığı gibi para kazanacağız. Hazar Bölgesi'nde 8 tane dünyanın en büyük firması biraraya gelmiş ve 2,4 milyar dolar bizim paramız var, BOTAŞ gel sen bizim müteahhidimiz ol 
     diyerek Türkiye Cumhuriyeti sınırları içinde pazarlık yapılmış. Bu proje gerçekleştiğinde 1-16 yıl arasında geçiş ücreti olarak 200 milyon dolar, 16-40 yıl arasında 300 milyon dolar sadece geçiş ücreti. Türki Cumhuriyetleri'nin de ekonomik yönden güçlenmesine katkı sağlayacak. ABD Başkanı ve ABD Başkan Yardımıcısına Bakü-Tiflis-Ceyhan Projesi için bilgi verdim. Başkan Yardımcısı bu projenin ekonomik yönünden ziyade stratejik önemi vardır, çok önem veriyoruz ve projeyi sonuna kadar destekliyoruz , Başkan Bush ise dünya haritasına baktığımızda ve Türkiye Cumhuriyeti devletinin yerini gördüğümüzde, Türkiye'nin önemini kavramamak mümkün değil dedi. Ancak siyasi rant almak için kamoyunu yanlışlarla bilgilendirirsek ülkemize kötülük yapmış oluruz.'' Bakan Çakan, Türkiye'de 1 katrilyon 900 trilyon liralık kaçak elektrik kullanıldığını ve ekonomik krizle birlikte kayıp-kaçak oranın da artığını belirterek, ''Mücadelemizde olumlu ilerlemeler var. Bu para ülkemizin parası. Söz konusu para ekonominin içine alındığında, nelerin yapılabilebileceği yönünde hizmetleri görmemek mümkün değil. İller arasında ayrıcalığı düşünmüyorum. Hiçbir zaman duygusal davranmadan her ile eşit hizmet vermekteyim'' diye konuştu. 
     






</TEXT>
</DOC>
