<DOC>
<DOCNO> 55091 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/01/son/sonspo27.html </URL>
<DATE> 2001/12/01/ </DATE>
<TIME>  </TIME>
<AUTHOR>  </AUTHOR>
<HEADLINE>
İtalyan basını "Hakan Şükür'ü Porto istiyor..." 
</HEADLINE>
<TEXT>

     İtalyan spor basınında yeralan transfer iddialarında, Portekiz'in Porto takımının İnter'de kadro dışında olan Hakan Şükür'e resmi teklif götürdüğü belirtildi. 
     İtalyan spor gazetelerinden Tutto Sport ve Corriere dello Sport'taki haberlerde, İnter'in Porto ile görüştüğü ve Hakan Şükür için bonservis ücreti istemeyeceği öne sürüldü. Basında, "Porto Hakan'ı hemen transfer etmek istiyor. Bonservis bedeli istemeyen İnter'in tek şartı ise Haziran ayından itibaren Jorge Andrade'yi renklerine katmak. 23 yaşındaki defans oyuncusunun bonservisi 25 miyon dolar. İnter yatırım olarak gördüğü bu oyuncunun transferini garanti etmek için zaten kadro dışı olan ve sezon sonunda kontratının süresi dolan Hakan'ı bedavaya veriyor" iddiasında bulunuldu. Hakan Şükür'e ayrıca Benfica ve Fenerbahçe'den de teklifler geldiği ileri sürülüyor. 
     Öte yandan İnter'de istikrarsız bir form grafiği çizen Okan Buruk'un da, Udinese'ye takas yoluyla gönderilmesi olasılığı bulunuyor. Udinese'den Jorgensen ve Gargo'yu almak için resmi teklif götürdüğü söylenen İnter'in, bu oyunculara karşılık kadrosundaki Corradi, Adriano, Ventola ve Okan'ı takas olarak teklif edebileceği ifade ediliyor. 
     






</TEXT>
</DOC>
