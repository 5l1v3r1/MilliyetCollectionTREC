<DOC>
<DOCNO> 83971 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/14/son/sonspo23.html </URL>
<DATE> 2002/05/14/ </DATE>
<TIME>  </TIME>
<AUTHOR>  </AUTHOR>
<HEADLINE>
İnter'de Ronaldo polemiği sürüyor... 
</HEADLINE>
<TEXT>

     İtalya'nın İnter takımında oynayan Brezilyalı yıldız Ronaldo'nun menajeri, ''Ronaldo, Vieri ve Recoba'dan daha az kazanamaz'' dedi. 
     İtalyan spor gazetesi La Gazzetta dello Sport'un manşetten ''Ronaldo satılık"' başlığı altında verdiği haber polemiklere yol açtı. Ronaldo'nun menajeri Reinaldo Pitta tarafından verilen demeçte, ''İnter Kulübü Başkanı Moratti ile Ronaldo'nun kazancı konusunda görüşmek zorundayız. Takım arkadaşlarının ondan daha fazla kazanması kabul edilemez. Ronaldo sezon başına 6 milyon euro alıyor. Öte yandan Recoba 8, Vieri ise 10'' denildi. 
     La Gazzetta'da yayınlanan demeç sonrasında açıklama yapan İnter Kulübü, bu açıklamaların beklenmedik olduğunu, medya tarafından zamanlı ve bilinçli çıkarıldığını öne sürdü. 
     Lacivert siyahlı kulübün yazılı açıklamasında, Ronaldo ile İnter kulübü ve kulüp başkanı Massimo Moratti arasındaki ilişkide hiçbir değişikliğin olmadığının altı çizildi. 
     Öte yandan Brezilya Milli Takımı'nın Barcelona'da başladığı kampta bulunan Ronaldo, ''Durumum hakkında spekülasyon yapılmasını istemiyorum. Şu anda sadece Dünya Kupası'nı düşünüyorum. Pitta'nın demecinin doğru olup olmadığını veya ne olduğunu bilmiyorum''açıklamasında bulundu. 
     





</TEXT>
</DOC>
