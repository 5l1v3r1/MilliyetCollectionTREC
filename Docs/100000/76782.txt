<DOC>
<DOCNO> 76782 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/06/yazar/uras.html </URL>
<DATE> 2002/04/06/ </DATE>
<TIME>  </TIME>
<AUTHOR> Güngör URAS  </AUTHOR>
<HEADLINE>
Gıdada da kıpırdanma var 
</HEADLINE>
<TEXT>

     Gıda, bakliyat piyasasında, toptancılar çarşısında, bakkalda, markette ne oluyor, ne bitiyor diyerek meraklandığımda piyasayı çok iyi bilen ve izleyen dostum Bülent Yardımcı ile birlikte dükkan gezerim. Gıda sektöründe hareket var mı, yok mu merakı ile, piyasada olan biteni izledim. İşte sonuçları 
     Marmara Bölgesi’nde orta ve alt gelir sınıfının alışveriş ettiği 46 marketi bulunan "İsmar marketler zinciri" yöneticisi Hasan Yalçın, Eskişehir’de otogarın yakınındaki 26 kasalı marketin satış rakamlarını verdi. Satışlar reel olarak enflasyondan arındırılmış şekilde ocak ayında geçen yıla göre yüzde 15, şubat ayında yüzde 30, mart ayında yüzde 32 artış göstermiş. "Piyasalar da, tüketici de daha serinkanlı ve daha iyimser. Bu iyimserlik bizi de etkiliyor. Geçen aralık ayında İstanbul’da açtığımız marketten sonra yeni market açmamaya karar vermiştik. Ama piyasadaki hareket bize ümit verdi. Bu yıl İstanbul’da on market daha açma kararımızı uygulamaya koyabiliriz" dedi. 
     Değişik bölgelerde, alt ve orta gelir grubundaki tüketicilere hitap eden 216 küçük ve orta çaplı marketin tepe kuruluşu olan "Zincir Marketler Ltd. Şti." Genel Müdürü Mehmet Ali Gürkan, yağ, bakliyat ve deterjan gibi mallarda fiyatların gerilediğini söylüyor. Gürkan’a göre tüketicinin marka bağımlılığı azaldı. İkinci marka malların satışı arttı. Mayıs ayında tüm marketlerde satışlarda artış eğilimi ortaya çıktı. 
     
Eski alışkanlıklara dönülüyor      "Bahçıvan Gıda"nın Satış Müdürü Süleyman Akbulut, yılın ilk üç ayında satışlarda artış ortaya çıktığını, ilk üç aylık satışların, kriz öncesi yıl olan 2000 yılının ilk üç ayındaki satışları yakaladığını anlatıyor. 
     Akbulut’a göre kriz döneminde tüketici ucuz gıda mallarına yönelmişti. Eski kaşar yerine taze kaşar, koyun peyniri yerine inek peyniri satışları artmıştı. Şimdilerde eski alışkanlıklara dönüş eğilimi ortaya çıktı. Meraklısı için not Eski kaşarın kilosu 8 milyon lira, taze kaşarınki 5 milyon lira, koyun peynirinin kilosu 8 milyon lira, inek peynirininki 3 milyon lira dolayındadır. 
     "Of Çay"ın Satış Müdürü Haluk Yetim, 2002 yılında çay satışlarının geçen yıla göre daha iyi gittiğini söylüyor. Yetim’in anlattığına göre, geçen yıl krizin etkisinde sadece satışlar düşmedi, tüketici daha ucuz olduğu için ikinci kalite mala yöneldi. 
     Verdiği rakamlara göre, geçen yıl toplam satışlarda payı yüzde 40’lara kadar gerileyen kaliteli çaya olan talep, bu yıl yükselmeye başlamış. Şimdilerde toplam satışlar artarken, kaliteli çayın toplam satışlar içindeki payı da yüzde 50’lere yükselmiş. Bu değişimin tüketici davranışındaki değişimin göstergesi olduğu ve önem taşıdığı anlatılıyor. Meraklısı için not Kaliteli çayın kilosu 5 milyon lira, ikinci kalite çayın kilosu ise 3 milyon lira dolayındadır. 
     
Güven olursa işler açılır’      Çetin Palancı, Mısırçarşısı Derneği’nin Başkanı. Altmış yıl önce babası Hüseyin Palancı Malatya’dan gelerek Mısırçarşısı’nda kuruyemiş satmak üzere dükkan açtığında kuruyemiş piyasası tümü ile Rumların elinde imiş. "Malatya Pazarı" şimdilerde sadece Mısırçarşısı’nda değil, Van’a kadar Türkiye’nin her köşesinde kuruyemiş ve baharat satıyor. 
     Çetin Palacı diyor ki "Son aylarda işler kıpırdadı. Allah’a şükür memnunuz. Mısırçarşısı’na turist de bol geliyor. Bizim Anadolu’daki müşterilerimiz de mal çekmeye başladı. Ama hareket İstanbul’dan başlar. Anadolu daha sonra uyanır. Devlete güven olursa Türkiye’de işler açılır. Bütün Eminönü esnafı şimdilerde halinden memnun... 
     Ancak Mısırçarşısı’nda et ve peynir eskisi kadar satılmıyor. Et ve peynir fiyatları yükselince Mısırçarşısı müşterisi ucuz pazarlara örneğin Balıkpazarı’na kaydı." 
     Sayın okuyucularım hafta sonu için İstanbul piyasasından haberlerim bu kadar... 
     
     







Kışlada Kürtçe türkü 


Yoksulluk ve siyasal hırs epidemisi 


Borsada merak 


Bush'un verdiği ek süre 


Yeni nesil cesur kadın tipi 


Siyasette değişim ve Tayyip'e alternatif arayışı... 


Diyarbakır - Mardin 


Ecevit'in açıklaması gece neden değişti 


Vatandaşın sesine kim kulak verecek 


Demirel'den saldırıları durdurun çağrısı 


Oysa her şey öyle açık öyle net ki... 


Problemli krediler’ 


Türkçe ödülü Sezer'e verilmeli... 


Dilekçeci 68'ler 


Vurun Sezer’e 


Önce yatırım ve istihdam 


Bireysel terörü Yahudiler yaparken 


Gıdada da kıpırdanma var 


</TEXT>
</DOC>
