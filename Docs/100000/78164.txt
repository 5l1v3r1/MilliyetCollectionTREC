<DOC>
<DOCNO> 78164 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/13/son/sondun01.html </URL>
<DATE> 2002/04/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Arafat-Powell görüşmesi ertelendi 
</HEADLINE>
<TEXT>

     ABD Dışişleri Bakanı Colin Powell ile Filistin Devlet Başkanı Yaser Arafat'ın bugün yapılması beklenen görüşmesi ertelendi. 
     Filistin Enformasyon Bakanı Yaser Abdrabbo, yarınki Powell-Arafat görüşmesinin iptal edilmediğini, ABD tarafından gelen taleple, muhtemelen Pazar gününe ertelendiğini söyledi. 
     İsrail'de temaslarda bulunan Powell'ın, Kudüs'te dün meydana gelen intihar saldırısından sonra, Arafat ile görüşmeyi bir kez daha düşüneceği açıklanmıştı. 
     
     ABD KINAMA İSTİYOR 

     ABD Dışişleri Bakanı Colin Powell ile Filistin Devlet Başkanı Yaser Arafat arasında yarın yapılması planlanan görüşmenin ertelendiği, ABD tarafından doğrulandı. 
     ABD Dışişleri Bakanlığı Sözcüsü Richard Boucher, Filistin Enformasyon Bakanı Yaser Abdrabbo'nun, yarın yapılması planlanan Powell-Arafat görüşmesinin eretlendiği yolundaki açıklamasını doğruladı. 
     Kudüs'te bugün meydana gelen bombalı intihar saldırısına değinen Boucher, ''Kudüs'te bugün meydana gelen bombalı intihar saldırısını şiddetle kınayan Sayın Bakan, Sayın Arafat'tan da bu olayı kınamasını bekliyor'' diye konuştu. 
     Öte yandan, ismi açıklanmamak koşuluyla konuşan ABD'li üst düzey bir yönetici, Powell-Arafat görüşmesinin yarın yapılabileceğini, ancak bu konuda henüz resmi bir karar alınmadığını kaydetti. 
     
     FİLİSTİN'DEN ABD'YE ELEŞTİRİ 

     BM Güvenlik Konseyi, dün bir kez daha olağanüstü toplanarak, Genel Sekreter Siyasi İşler Yardımcısı Sir Kieran Prendergast tarafından Ortadoğu'daki son gelişmelerle ilgili olarak verilen brifingi dinledi. 
     Toplantıdan sonra basına açıklamada bulunan FKÖ BM Gözlemcisi Nasır el-Kidwa, ABD'yi sert şekilde eleştirdi ve Filistin'de yüzlerce insan İsrail kuvvetleri tarafından öldürüldüğü halde, tek bir Amerikalı yetkiliden tek bir kınama sözcüğü duymadıklarını söyledi. 
     El-Kidwa, Ariel Şaron başkanlığındaki İsrail hükümetini de ''masum sivilleri kasten öldürmek suretiyle savaş suçu işlemekle'' itham etti ve şöyle konuştu 
     ''İsrail işgal güçlerinin girdikleri yerlerde yüzlerce Filistinli katledilmiştir. Cenin mülteci kampında geniş çaplı katliam yapıldığına dair güvenilir kaynaklardan raporlar gelmektedir. Buna rağmen şimdiye kadar tek bir Amerikalı yetkilinin çıkıp da bu olanları kınadığını duymadık. Buna karşılık, İsraillilerin başına kötü birşey geldiğinde hemen her şeyin değiştiğine tanık oluyoruz. Bunu kabul etmediğimizi açıkça söylemek istiyorum. Filistinlilerin yaşamının İsraillilerinkinden değersiz olduğunu kabul etmiyoruz. ABD bu tutumunu değiştirmediği takdirde, Ortadoğu'da bir şey başarma kabiliyetini kaybeder''. 
     





</TEXT>
</DOC>
