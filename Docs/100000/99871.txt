<DOC>
<DOCNO> 99871 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/04/ekonomi/eko01.html </URL>
<DATE> 2002/08/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Enflasyon ve faiz, sizi de Avrupa’ya bekleriz 
</HEADLINE>
<TEXT>

Türkiye idamı kaldırarak ve ana dilde eğitimi kabul ederek AB’nin siyasi kriterlerinde önemli bir ilerleme sağladı. Şimdi de enflasyonu yüzde 3, faiz oranlarını da yüzde 7 düzeyine çekerek, ekonomide de Avrupa kriterlerine yaklaşmak zorunda 
     EKONOMİ SERVİSİ 

     Meclis’ten geçen uyum paketi ile Türkiye’nin Avrupa Birliği’ne tam üyeliği yolunda önemli bir adım atıldı. Siyasi şartları belirleyen Kopenhag kriterlerinden sonra, Türkiye’nin gündemine şimdi de ekonomik şartları belirleyen Maastricht kriterleri giriyor. 
     Birlik üyesi ülkelerin ekonomilerinin üyelik öncesi sağlıklı bir yapıya kavuşarak, birlik içinde diğer üye ekonomileri olumsuz etkilememesi için öngörülen Maastrich kriterleri, üyelerde faiz, enflasyon oranları, bütçe açıkları ve kamu borçlarının milli hasılaya oranı gibi makro ekonomik kriterlere dayanıyor. 
     Kopenhag kriterleri Meclis kararları ile görece daha kolay karşılanabilirken, Maastrich kriterleri için zorlu bir ekonomik programla yüzde 3 eflasyon, yüzde 5 - 6 gibi düşük faiz oranlarına ulaşmak gerekiyor. 
     Bu nedenle kişi başına milli gelirin 22 bin doları geçen AB ile kişi başına milli geliri 2 bin 160 dolar olan Türkiye’nin ekonomik bütünlük sağlaması önünde önemli engeller bulunuyor. 
     Parasal birlik için zorunlu, AB’ye tam üyelik için hedef değerler niteliğinde olan Maastricht kritirlerine göre, üyelerin enflasyonu, enflasyon oranları en düşük üç üye ortalamasının en fazla yüzde 1 - 1.5 fazlası olmak zorunda. Bu da yüzde 3.7 enflasyon demek. Oysaki Türkiye’de bu oran yüzde 46. Yine faiz oranlarının yüzde 7’yi, kamu borçlarının milli hasılaya oranının yüzde 60’ı geçmemesi gerekiyor. 
     İstanbul Sanayi Odası Meslis Başkanı ve Türkiye - AB Karma İstişare Konseyi Eşbaşkanı Hüsametin Kavi, "Türkiye önemli bir süreci aştı. Şimdi sıra AB standardında ekonomik seviye. Bu adımlar ekonomiyi Maastricht kriterlerine yakınlaştıracak" dedi. 
     AB içinde parasal birlik için Maastricht Kriterlerini tutturmak gerektiğini belirten Türkiye Sanayici ve İşadamları Derneği TÜSİAD Brüksel Temsilcisi Bahadır Kaleağası da, "Birliğin ekonomik hedefleri Türkiye için de ekonomik hedefler olmalı" dedi. 
     
Avrupalı olan Maastricht’i hedefler      İktisadi Kalkınma Vakfı İKV Başkanı Meral Gezgin Eriş, "Biz şimdi tam üyelik müzakerelerinin başlaması için gerekli siyasi talepleri karşıladık. Şimdi önümüzde Kopenhag kriterlerinin ekonomik bölümlerini karşılama gereği var" dedi. 
     Türkiye’nin Dünya Kupası’ndan sonra tekrar dış basında yoğun biçimde yer aldığını ve yurtdışından işadamları ve meslek örgütlerinin tebrik mesajları geldiğini belirten Eriş, "Bu adımların ekonomik yansımalarının olumlu olacağını görebiliyorum. Bu adımlar Türkiye’de yaşanan krizin aşılmasında da önemli. Maastricht kriterleri, ben Avrupalıyım diyen ekonomilerin uyması gereken, siyasilerin ekonominin üzerinden ellerini çekmesini sağlayan kurallardır. Türkiye’nin de hedefi bu. Nasıl siyasi adımları istediysek ekonomik olarak, enflasyonda, borçlanmada, bütçe açıklarında Maastricht kriterlerini istemekteyiz" dedi. 
     



 EKONOMİ 


















</TEXT>
</DOC>
