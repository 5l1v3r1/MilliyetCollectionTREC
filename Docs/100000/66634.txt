<DOC>
<DOCNO> 66634 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/08/son/sonspo08.html </URL>
<DATE> 2002/02/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe'de hedef "deplasman fobisi"ne son vermek 
</HEADLINE>
<TEXT>

     Birinci Süper Futbol Ligi'nde Yimpaş Yozgatspor ile yarın deplasmanda yapacağı maç için uçakla Ankara'ya giden Fenerbahçe, buradan karayoluyla Yozgat'a geçecek. 
     Kendi sahasında Kocaelispor'u farklı skorla yenerek, şampiyonlukta yeniden iddialı duruma gelen Fenerbahçe, yarın deplasmanda Yimpaş Yozgatspor ile yapacağı karşılaşmada da ''deplasman fobisi''ni bitirerek, zirve yarışından kopmamak istiyor. 
     
     Deplasmanda 4 maçtır kazanmıyor 
     Ligde kendi sahasında bu sezon sadece Beşiktaş'a yenilen Fenerbahçe, deplasmanda ise aynı başarıyı gösteremiyor. 
     Sarı-lacivertliler, bu sezon deplasmanda oynadığı 11 maçta, 6 yenilgi, 4 galibiyet, 1 beraberlik aldı. 
     Rakip sahada son 4 lig maçından da yenilgiyle ayrılan Fenerbahçe, zirve yarışında önemli puanlar kaybetti. Ligde en son 13. haftada İzmir deplasmanında Göztepe'yi 5-0 yenen Fenerbahçe, daha sonra Trabzonspor, Diyarbakırspor, Samsunspor ve Ankaragücü deplasmanlarında tam 12 puan yitirdi. 
     Sarı-lacivertlilerde, yeni teknik direktör Werner Lorant'ın henüz deplasman galibiyeti yok. 
     Fenerbahçe'nin golcü futbolcusu Oktay Derelioğlu, deplasman fobisine bu hafta son vereceklerini savunarak, ''Yarınki maçta mutlaka 3 puan almalıyız. Yimpaş Yozgatspor'u yenerek, deplasmanda aldığımız 
     başarısız sonuçlara yarın son vereceğiz'' dedi. 
     
     Lazetiç kadroda yok 
     Simao'nun transferiyle birlikte hangi yabancı oyuncunun tribüne çıkacağının merak konusu olduğu Fenerbahçe'de, teknik direktör Lorant, tercihini Lazetiç'den yana kullandı. 
     Geçen hafta Johnson'un sakat, Mirkoviç'in de cezalı olması nedeniyle hangi yabancı oyuncuyu oynatacağı konusunda sıkıntı yaşamayan Lorant, Yimpaş Yozgatspor maçı için 7 yabancıdan Lazetiç'i kadroya almadı. 
     Bu arada Fenerbahçe'de 3 sarı kartı bulunan Ümit, yarınki maçta da oynayıp, sarı kart görmesi durumunda, gelecek haftaki Galatasaray derbisinde cezalı duruma düşecek. 
     
     Muhtemel 11 
     Werner Lorant, Yimpaş Yozgatspor maçı kadrosuna Lazetiç'in yanı sıra Hakan, Yusuf, Mustafa ve Serkan'ı da almadı. 
     Sarı-lacivertlilerin yarınki maça şu muhtemel 11 ile çıkması bekleniyor 
     Rüştü, Mirkoviç, Ümit, Deniz Uygar, Fatih, Ogün, Johnson, Simao, Abdullah, Revivo ve Andersson. 
     Yozgat Şehir Stadı'nda saat 13.30'da başlayacak ve Digitürk Lig TV'den naklen yayınlanacak maçı hakem Metin Tokat yönetecek. 
     
     Hasan Şaş'a başsağlığı 
     Ankara'da yaşayan kayınpederi önceki gün vefat eden Galatasaraylı futbolcu Hasan Şaş, Fenerbahçe kafilesiyle aynı uçakta başkente gitti. 
     Sarı-lacivertli futbolcular, milli futbolcuya başsağlığı dilerken, bir süre sohbet ettiler. 
     






</TEXT>
</DOC>
