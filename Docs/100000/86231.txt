<DOC>
<DOCNO> 86231 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/26/son/sonspo07.html </URL>
<DATE> 2002/05/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Albayrak "Fatih Hoca'yla hedefler daha büyük olacak" 
</HEADLINE>
<TEXT>

     Galatasaray Kulübü eski yöneticilerinden Abdurrahim Albayrak, Bandırma Galatasaraylılar Derneği BGD tarafından düzenlenen şampiyonluk kutlamasında, büyük coşkuyla karşılandı. 
     Eken Prestige Otel'de düzenlenen geceye katılan Abdurrahim Albayrak, salona girişiyle birlikte alkışlar ve tezahüratla karşılandı. Albayrak, kendisine gösterilen ilgiden dolayı son derece mutlu olduğunu ifade ederek, şampiyonluk kutlamalarının tüm Türkiye'de büyük coşkuyla sürdüğünü görmenin son derece sevindirici olduğunu söyledi. 
     Albayrak, Galatasaray'ın, Türkiye'de ve Avrupa kupalarında sürekli büyük başarılara imza attığını belirterek, ''Galatasaray'ın her zaman hedefleri çok büyüktür. Bu sene de büyük olacak. Üstelik, Fatih hocamızla birlikte hedeflerimiz daha da büyük olacak. İnanıyorum ki, Türkiye Ligi'nin şampiyonu Galatasaray, bu yıl Avrupa Şampiyonlar Ligi'nde finale kadar gidecek bir takım olacak. Bundan hiçbir Galatasaraylının kuşkusu olmasın'' diye konuştu. 
     Dünya Kupası finallerinde mücadele edecek olan A Milli Takım'ın performansını da değerlendiren Albayrak, milli takımın çok iyi sinyaller verdiğini ve gruptan çıkacağına inandığını söyledi. 
     Düzenlenen geceye, Bandırma Kaymakamı İsmail Gürsoy, garnizon komutanı Tuğg.Ziya Güler, Erdek Mayın Filosu Komutanı Tümamiral İlker Güven ve Bandırma Belediye Başkanı Halil Ünlü'nün yanı sıra, çok sayıda taraftar katıldı. 
     





</TEXT>
</DOC>
