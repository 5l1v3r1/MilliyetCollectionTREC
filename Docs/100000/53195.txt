<DOC>
<DOCNO> 53195 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/20/son/sondun04.html </URL>
<DATE> 2001/11/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Bush'tan iftar yemeği... Türkiye Büyükelçisi Bush'un masasında... 
</HEADLINE>
<TEXT>

     ABD Başkanı George W. Bush, Müslüman ülkelerin büyükelçilerine, Ramazan ayı dolayısıyla iftar yemeği verdi. 
     Bush'un iftar yemeğine, Türkiye'nin Washington Büyükelçisi Faruk Loğoğlu da katıldı. Birkaç sıra masanın bulunduğu yemekte, Büyükelçi Loğoğlu, Bush ile aynı masada oturdu. 
     Başkan Bush, iftar yemeği öncesinde yaptığı konuşmada, Ramazan ayının, farklı dinlerden insanların birbiri hakkında daha çok şey öğrenmesini sağladığını söyledi. 
     Bush, ''Teröristlere hiçbir dinde yer yok. Kötülerin kutsal günü yok'' diyerek, Müslüman ülkelerin büyükelçilerine, terörizme karşı savaşta verdikleri destekten ötürü teşekkür etti. 
     Yemekte, ABD Dışişleri Bakanı Colin Powell ile ABD Adalet Bakanı John Ashcroft da yer aldı. 
     Bush, ''Ramazan, Müslümanların oruç tutup namaz kıldıkları bir zaman. Bu gece Tanrı'nın büyüklüğünü, barış içinde yaşama, ihtiyaç içindeki komşulara yardım etme yönündeki emrini hatırlatıyor'' dedi. 
     ABD Başkanı, ''Bu akşam, barış ve işbirliği ruhu içinde toplandık. 
     Terörizme karşı kampanyadaki hedeflerimize ulaşmada gösterdiğiniz desteği takdir ediyorum. Bu gece, Afganistan'da kampanya devam ediyor, böylece Afganistan halkı yakında barışı tanıyacak'' diye konuştu. 
     Bush, ABD'nin, bütün inançlardan insanlarla barış içinde yaşamayı istediğini belirterek, Afganistan halkı ve bütün İslam dünyasının daha iyi yaşama kavuşmaları üzerinde çalıştıklarını kaydetti. 
     George W. Bush, Afganistan'da insani yardım çabalarında yer aldıklarını, havadan ve karadan yiyecek ve ilaç dağıttıklarını, Amerikan çocuklarının Afgan çocuklarına para bağışında bulunduğunu belirterek, ''Benim yönetimim, bu ülkenin yeniden yapılandırılmasında ve bütün Afgan halkını temsil eden istikrarlı bir hükümetin desteklenmesinde kararlıdır'' dedi. 
     






</TEXT>
</DOC>
