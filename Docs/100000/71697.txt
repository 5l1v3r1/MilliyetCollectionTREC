<DOC>
<DOCNO> 71697 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/09/son/sontur14.html </URL>
<DATE> 2002/03/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Kutan "Rusya ve İran, AB'nin alternatif değildir" 
</HEADLINE>
<TEXT>

     SP Genel Başkanı Recai Kutan, İran ve Rusya'nın, Avrupa Birliği'ne alternatif olmadığını belirterek, "Sadece batıya yüzümüzü dönüp doğuyu ihmal etmemiz, özellikle komşu ülkeleri ihmal etmemiz savunulamaz" dedi. 
     Memur-Sen'in yeni binasının açılış töreninden ayrılırken gazetecilerin sorularını yanıtlayan Kutan, son günlerde yapılan tartışmalarda bazı kesimlerin AB'ni istemediğini ve alternatif olarak İran ve Rusya'yı ön plana çıkardıklarını ifade ederek, bunun yanlış bir yorum olduğunu söyledi. 
     Kutan, Orgeneral Kılınç'ın açıklamalarının şahsi görüşü olup olmadığının sorulması üzerine Türk Silahlı Kuvvetleri'nde atılan her adımın, yapılan her açıklamanın belli bir disiplin içinde olduğunu kaydetti. 
     İdam meselesinin zamansız ve yanlış bir şekilde Türkiye gündemine getirildiğini belirten Kutan "Türkiye'nin idamdan çok önemli meseleleri var. Hükümet bünyesinde uyumsuzluk sözü dolaşıp duruyor. Koalisyon ortakları kendilerini iktidara mecbur ve mahkum hissediyorlar. Aralarında bir sürü uyumsuzlukta olsa bunu sineye çekiyorlar ve mutlaka iktidarda kalalım çabası içerisinde oluyorlar" diye konuştu. 
     






</TEXT>
</DOC>
