<DOC>
<DOCNO> 51088 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/07/son/sondun23.html </URL>
<DATE> 2001/11/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Katar'daki üsse silahlı saldırı...Bazı Amerikalılar yaralandı 
</HEADLINE>
<TEXT>

     Katar'da Amerikan askeri uçakları tarafından kullanılan üsse bir kişi tarafından açılan ateşte bazı Amerikalıların yaralandığı bildirildi. 
     Başkent Doha'daki Amerikan büyükelçiliği sözcüsü, Reuters'e yaptığı açıklamada, olayda bazı Amerikalıların yaralandığını, ancak konuyla ilgili daha fazla ayrıntı veremeyeceğini söyledi. 
     Sözcü, Katarlıların güvenlik önlemi aldığını belirtti. 
     Dünya Ticaret Örgütü WTO Başkanı Mike Moore da Reuters'e yaptığı açıklamada, Katar'daki üsse yönelik silahlı saldırının, 9 Kasım Cuma günü Doha'da başlayacak 5 günlük WTO Bakanlar Konferansı ile bağlantısı olmadığını söyledi. 
     Moore, olayın çok üzücü olduğunu, ancak 9-13 Kasım günleri arasında yapılacak konferansla bir ilişkisinin bulunmadığını ve konferansı etkileyeceğini sanmadığını belirtti. 
     Doha'nın yaklaşık 40 kilometre güneyindeki Udeid üssüne bugün silahlı bir kişi tarafından ateş açılmış, Katarlı saldırgan daha sonra güvenlik güçleri tarafından vurularak öldürülmüştü. 
     






</TEXT>
</DOC>
