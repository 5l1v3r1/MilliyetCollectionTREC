<DOC>
<DOCNO> 80177 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/24/son/sonspo11.html </URL>
<DATE> 2002/04/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Bursaspor "Bursa'dan ne aslanlar, ne kartallar boş döndü" 
</HEADLINE>
<TEXT>

     Bursaspor Basın Sözcüsü Erhan Akbaş, UEFA Kupası'na katılma şanslarını sürdürebilmek için Fenerbahçe'yi yeneceklerine inandığını belirterek, ''Bursa'dan ne aslanlar, ne kartallar boş döndü'' dedi. 
     Akbaş, şampiyonluğu kovalayan Fenerbahçe'nin hafta sonu oynanacak maça büyük önem verdiğini ve galibiyet için tüm gücünü sahaya yansıtacağının bilincinde olduklarını kaydetti. 
     Bursaspor'un da Avrupa kupalarına katılma hedefinin olduğunu anımsatan Akbaş, kalan 2 maçı da mutlak kazanmak zorunda olduklarını belirtti. Akbaş, şunları söyledi 
     ''İşimizin çok zor olduğunu biliyoruz. Hafta sonu Fenerbahçe ile yapacağımız maç, her iki takım içinde çok büyük önem taşıyor. Biz kaybedersek, UEFA Kupası'na katılma şansımız büyük ölçüde biter. Bu nedenle 3 puandan başka düşüncemiz olmayacak. Bursa'dan ne aslanlar, ne kartallar boş döndü. UEFA Kupası'na katılma hedefi doğrultusunda Fenerbahçe'yi de yeneceğimize inanıyorum.'' Akbaş, Malatyaspor deplasmanında yaşadıkları olaylara da değinerek, olayları belirli bir grubun çıkardığını, tüm Malatya halkını sorumlu tutmalarının söz konusu olamayacağını belirtti. 
     Bu olaylar yüzünden Malatya ile Bursa halkının karşı karşıya gelmeyeceğini kaydeden Akbaş, ''Malatyaspor'a kalan 2 maçında başarılar dileriz. Umarım bizim Malatya'da başımıza gelenler, onların deplasmanda oynadığı maçlarda yaşanmaz'' dedi. 
     Akbaş, hafta sonu Bursa'ya gelecek Fenerbahçe kafilesini çiçeklerle karşılaşacaklarını ve ellerinden gelen en iyi misafirperverliği göstereceklerini belirterek, ''Bizim misafir takım karşılama komitemiz bile var. Yöneticilerle birlikte yemeğe çıkıyor, eksikleri varsa gidermeye çalışıyoruz. Zaten kentimize ve Bursaspor camiasına yakışan da budur'' diye konuştu. 
     





</TEXT>
</DOC>
