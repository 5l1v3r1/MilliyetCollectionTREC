<DOC>
<DOCNO> 69853 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/27/son/sonspo18.html </URL>
<DATE> 2002/02/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Roma Galatasaray'ı yenip turu garantilemek istiyor 
</HEADLINE>
<TEXT>

     Avrupa Şampiyonlar Ligi B Grubu'nda lider olan A.S Roma takımında tek hedef, 13 Mart'ta Galatasaray'ı yenip turu geçmeyi garantilemek olarak gösteriliyor. 
     B Grubu'nda dün akşam oynanan karşılaşmalar sonrasında Galatasaray'ın Liverpool ile berabere kalmasıyla Barcelona'yı 3-0 yenen Roma, grupta liderliğe yükselmişti. 
     İtalyan spor basınında bugün yer alan haberlerde, Roma'nın Galatasaray'ı yenmesi halinde turu geçmeyi garantileceğinin altı çizildi. 
     Gazetelerde, Roma'yı galibiyete taşıyan isimlerin başında ikinci yarı oyuna giren ve 2. golü atan Montella gösterildi. Her iki takım için de yanlış kararlar veren yan hakemler ise basının eleştiri oklarına hedef oldu. 
     Öte yandan gazetelerde Galatasaray-Liverpool maçıyla ilgili yer alan kısa haberlerde, La Gazzetta dello Sport ''Galatasaray 8 dakika inanıyor, daha sonra Heskey Liverpool'u yarışa geri sokuyor'', Corriere dello Sport ise ''Liverpool riskte, daha sonra Heskey Galatasaray'ı durduruyor'' başlığını kullandı. 
     






</TEXT>
</DOC>
