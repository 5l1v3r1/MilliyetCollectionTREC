<DOC>
<DOCNO> 59748 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/30/son/sontur05.html </URL>
<DATE> 2001/12/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Mesut Yılmaz "Meclis 2001'de çok iyi performans sergiledi" 
</HEADLINE>
<TEXT>

     ANAP Genel Başkanı, Devlet Bakanı ve Başbakan Yardımcısı Mesut Yılmaz, Meclis ve hükümetin 2001 yılında fevkalade iyi bir performans sergilediğini, 2002 yılına umutla bakmalarını bu performansa borçlu olduklarını belirtti. 
     Yılmaz, ''Süratle davranıp gereken karar ve tedbirleri almazsak, Helsinki ile açılan ve son Laeken zirvesi ile daha da belirgin hale gelen tam üyelik yolu, sonu belirsiz bir maceraya sürüklenebilir'' dedi. 
     Mesut Yılmaz gündeme ilişkin çeşitli soruları yanıtladı. 
     Yılmaz'a yöneltilen sorular ve cevapları şöyle 
     Soru 2001 yılının değerlendirmesini yapar mısınız 
     Yılmaz 2001 yılı ülkemiz ve insanlarımız açısından fevkalade zor geçmiştir. 2000 yılı Kasım ayından itibaren ortaya çıkan ve giderek ağırlaşan kriz ortamı, geçtiğimiz yıl bahar ve yaz aylarında zirveye ulaşmıştır. Ekim ayından itibaren dengeler yerine oturmaya başlamışsa da krizin etkisinden henüz kurtulamadığımız açıktır. Bununla birlikte kriz dönemleri aynı zamanda en büyük atılımların gerçekleştirilebilmesi için en uygun dönemlerdir. 
     Türkiye, yaşadığı kriz dönemini bu bakımdan iyi değerlendirmiştir. 
     Ekonomi başta olmak üzere bir çok alanda uzun yıllardır gündemde olan, ancak bir türlü gerçekleştirilemeyen birçok yapısal düzenleme hayata geçirilmiştir. Cumhuriyet tarihinin en köklü Anayasa değişikliği de bu dönemde yapılmıştır. Meclis ve hükümet 2001 yılında fevkalade iyi bir performans sergilemiştir. 2002 yılına umutla bakmamızı bu performansa borçluyuz. 
     
     "Krizi lügattan çıkarmalıyız" 
     Soru 2002 yılından beklentileriniz nelerdir 
     Yılmaz 2002 yılının ilk aylarında sonuçlandırmamız gereken en önemli konu, uyum yasaları başta olmak üzere AB ulusal programında yer alan kısa vadeli hedeflerin tamamının da yerine getirilmesidir. 
     Hükümet olarak bu konuda bir takvim de belirledik. Önümüzdeki Mart ayının sonuna kadar Ulusal Program'ın kısa vadeli hedeflerinin tamamına da ulaşılmış olunacaktır. Bu çerçevede, uyum yasalarını en kısa sürede Meclis'e sevk etmeyi, ekonomik programın gerektirdiği yasal düzenlemeleri önümüzdeki iki hafta içinde sonuçlandırmayı hedefliyoruz. 
     2002 yılının ekonomi ile birlikte idarede ve siyasette yeniden 
     yapılanma projelerinin hayata geçirileceği bir yıl olacağını ümit ediyorum. Önümüzdeki yıl, 2001 yılında sıkça telaffuz ettiğimiz kriz sözcüğünü lügatımızdan çıkarmak zorundayız. 2002 yılını iyi değerlendirebilir, hedeflediğimiz çalışmaları sonuçlandırabilirsek, 2003 yılı ülkemiz için gerçekten çok parlak bir yıl olacaktır. Uluslararası finans ve değerlendirme kuruluşları, Türkiye'nin, ifade ettiğim atılımları gerçekleştirmek şartıyla, 2003 yılında dünyanın en yüksek büyüme hızını yakalamış ülkesi haline gelebileceğini belirtmekteler. 
     
     "Çözülemeyecek sorunlar değil" 
     Soru ''Çözüm İçin Yeniden Yapılanma'' programı adıyla bir çalışma hazırlayıp kamuoyuna açıkladınız. Bu programın ülke problemlerine sağlayacağı katkılar nelerdir 
     Yılmaz Biz ANAP olarak, ülkede yaşanan sorunların birbirinden bağımsız olmadığına inanıyoruz. Sorunlar yapısal kaynaklıdır. 1992'den sonra ANAP iktidarlarıyla başlayan özgürlükçü ve rekabete dayalı yapıyı devam ettirecek adımlar, maalesef atılmamıştır. Türkiye bugüne kadar o dönemde oluşturulan altyapı ve yapılan atılımlar sayesinde gelmiştir. Ama artık sistemin mevcudiyetini devam ettirecek takati kalmamıştır. Dünyada yaşanan ekonomik dalgalanma ve daralmalar belki daha ileriki bir tarihte ortaya çıkacak krizi erkene almıştır. 
     Yaptığımız uyarılara rağmen kriz gelip kapıya dayanıncaya kadar gereken önlemler alınmamış, gerekli adımlar atılmamıştır. 
     Bilindiği gibi ülke son 10 yıldır koalisyonlarla yönetilmektedir. 
     Koalisyonlar her ne kadar uzlaşma temeline dayansa da hızlı karar alma, gelişmelere süratle müdahale imkanlarını sınırlamaktadır. Buna devletin hantal işleyişi de eklenince karşımıza çıkan tablo, daha da ağırlaşmaktadır. 
     Hazırladığımız yeniden yapılanma programının amacı, bu olumsuz gelişmelerin önünün kesmek, ekonomik ve idari bünyemizi bir daha krizlere boğulmayacak güçlü bir yapıya kavuşturmaktır. Ekonomide, siyasette, idarede ve sivil toplum alanlarında köklü bir yeniden yapılanmayı öngören bu çalışma, kamuoyunda fevkalade olumlu karşılanmış ve geniş destek bulmuştur. 
     Bu vesileyle bir kez daha ortaya çıktı ki sağduyuyla bütünleştiğimizde Türkiye'nin ekonomik sorunları da diğer sorunları da çözülemeyecek sorunlar değildir. Eldeki imkanları doğru olarak ve iyi bir şekilde kullanarak yanlışlarımızı düzelterek, ekonomideki, siyasetteki ve idaredeki tıkanıklıkları aşmak ve kısa sürede Türkiye'yi düzlüğe çıkarmak mümkündür. 2002 yılının iyi değerlendirilmesi halinde 2003 yılının Türkiye için çok parlak bir yıl olacağına inanıyoruz. 
     Çağdaş devlet, yaşanan sorunların ve toplum dinamiklerinin gerisinde değil, önünde olan devlettir. Gelecek perspektifinden yoksun, sadece popülizme dayalı yaklaşımları bir yana bırakmak zorundayız. Hazırladığımız program, kriz ortamının ürünü değildir. Bu programın çerçevesini 1995 yılından beri sürdürdüğümüz çalışmalar oluşturmaktadır. Kriz, ülkenin ekonomik, sosyal, idari ve siyasi sorunlarını her alanda yaşanan çarpıklıkları bütün açıklığıyla ortaya koyduğu için, hazırladığımız programın doğruluğunun daha çabuk anlaşılmasını sağlamıştır. 
     
     Laeken zirvesi... 
     Soru Avrupa Birliği'ne tam üyelik yolunda Laeken Zirvesi'nin Türkiye için anlamı nedir 
     Yılmaz Türkiye'nin AB'ye tam üyeliği Cumhuriyet tarihimizin en önemli projesidir. Bu, bu ülkede yaşayan ve bundan sonra da yaşayacak olan herkesin hayatını birinci derecede etkileyecek olan bir projedir. 
     Bugün, Türkiye, AB'ye 40 yıla yaklaşan tam üyelik yolunda en önemli sayılabilecek dönemece girmiş durumdadır. Aşağı yukarı 40 yıla yaklaşan inişli çıkışlı ilişkilerimizin kronolojisi içinde tam üyelik yolumuz hiçbir zaman bugünkü kadar belirgin olmamıştır. Laeken Zirvesi'nde ülkemizle ilişkiler açısından çok önemli sonuçlar elde edilmiştir. Bu sonuçların başında bizimle AB arasında tam üyelik müzakereleri açılmasına ilişkin vadenin yaklaşmakta olduğunun kabulü ve ilanı gelmektedir. Bir AB belgesinde, üstelik de bir zirve kararında ilk defa Türkiye ile üyelik müzakerelerine atıfta bulunulmaktadır. Bunun hem AB açısından hem de Türkiye açısından büyük önemi vardır. Bu gelişme, katılım müzakerelerine başlanılması konusunda varolan bazı tereddütlerin aşıldığını göstermektedir. 
     Elbette ki bu sonucun elde edilmesinde 19 Mart 2001'de hükümetimiz tarafından onaylanan Ulusal Program'ın ve bunun uygulanması yolunda bugüne kadar atmış olduğumuz adımların çok önemli bir payı vardır. 
     Bazı güvenlik ve dış politika konularında yeni açılımların sağlanmış olması da ortamı olumlu şekilde etkilemiştir. Bütün bu gelişmelerin ortaya koyduğu en önemli gerçek ise Türkiye'nin politikalarını uluslararası ve AB normları içinde belirlediği zaman, netice alabildiği, bu normlara aykırı davrandığı zaman ise izolasyona uğradığıdır. Laeken Zirvesi'nin ülkemiz açısından bir başka önemi, AB'nin geleceğini tartışacak olan konvansiyona diğer adaylarla birlikte Türkiye'nin de davet edilmiş olmasıdır. Bu konvansiyona eşit düzeyde katılmamız, hem adaylık perspektifimizi güçlendirmekte, hem de üyelik perspektifimizi pekiştirmektedir. 
     Soru Bu gelişmelerin ülkemizdeki yansımaları neler olacak 
     Cevap AB'ye tam üyelik hedefini en kısa zamanda gerçekleştirmek için bizlere çok önemli sorumluluk ve görevler düşmektedir. Bunun için çok kararlı bir politika izlenmesi ve bir dizi değişimin gerçekleşmesi gerekmektedir. Avrupa'daki gelişmeler ışığında bakıldığında, böyle bir değişim için fazla zamanımızın bulunmadığı açıktır. Şunu özellikle belirtmek gerekir ki, süratle davranıp gereken karar ve tedbirleri almazsak, Helsinki ile açılan ve son Laeken zirvesi ile daha da belirgin hale gelen tam üyelik yolu, sonu belirsiz bir maceraya sürüklenebilir. Hepimiz de bu gerçeği bilerek hareket etmeliyiz. 
     Bilindiği gibi, AB'ye tam üye olabilmek için öncelikle müzakerelere başlamak gerekiyor. Bunu yapabilmemizin ön şartı da Kopenhag siyasi kriterlerini yerine getirmektir. Bu kriterler ise en basit ifadeyle, demokrasi, hukukun üstünlüğü ve insan haklarına saygıdır. Sadece mevzuat olarak değil, fiili uygulama olarak da bu kriterleri yerine getirmemiz şarttır. 
     İnanıyorum ki şimdi ihtiyaç duyduğumuz değişimi, korkulardan uzak olarak, serin kanlı bir bakış açısıyla ve elbirliğiyle gerçekleştirmemiz mümkündür. Dünyanın hiçbir ülkesinde gerçekleşmesi kolay olmayan çok kapsamlı bir Anayasa değişikliğini bu meclis kendi iradesiyle başarmıştır. Bunu kalıcı kılmak, vatandaşlarımızın günlük yaşanlarına yansıtmak, yapamayacağımız, üstünden kalkamayacağımız bir iş değildir. 
     






</TEXT>
</DOC>
