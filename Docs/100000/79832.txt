<DOC>
<DOCNO> 79832 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/22/son/sontur01.html </URL>
<DATE> 2002/04/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Kaderin böylesi Ev yandı, çocuklarının ameliyat parası kül oldu... 
</HEADLINE>
<TEXT>

     Şanlıurfa'nın Siverek İlçesi'nde, Özusan ailesinin evi ile kalp hastası çocuklarının ameliyat parası, katalitik sobadan çıkan yangında kül oldu. 
     Alınan bilgiye göre, Hacı ömer Mahallesi 3. Sokak'ta oturan Özusan ailesinin evinde, gece yarısı açık unutulduğu bildirilen katalitik sobanın kanepeyi tutuşturması sonucu yangın çıktı. 
     Gece yarısı çıkan yangın sırasında evde bulunan 8 kişilik Özusan ailesi, komşuların yardımıyla son anda kurtarıldı. Siverek Belediyesi İtfaiye ekiplerinin yoğun çabalarıyla yangın söndürülürken, ev kullanılamaz hale geldi. 
     Baba Süleyman Özusan, eşi ve 6 çocuğunun komşularının gayretleri sonucu ölümden döndüğünü, ancak evleriyle birlikte 9 yaşındaki kalp hastası oğlu Serhat'ın ameliyatı için biriktirdikleri 500 milyon liranın yangında kül olduğunu söyledi. 
     Evlerinin kullanılamaz duruma gelmesine değil, çocuğunun ameliyat parasının yanmasına üzüldüğünü anlatan Süleyman Özusan, şöyle konuştu 
     ''Lokantada işçi olarak çalışıyorum. Oğlumu Ankara'da ameliyat ettirebilmek için para biriktiriyordum. Kalbi doğuştan delik olan oğlum Serhat'ın ameliyat olabilmesi için yaklaşık 2 milyar lira gerekiyor. Ameliyat parası bulamazsam çocuğum ölecek. Devlet yetkililerinden çocuğumun bir an önce ameliyat olması için yardım bekliyorum.'' 
     





</TEXT>
</DOC>
