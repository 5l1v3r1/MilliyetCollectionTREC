<DOC>
<DOCNO> 63765 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/23/son/sondun15.html </URL>
<DATE> 2002/01/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Belçikalı başsavcıya elektronik bilezikli hapis 
</HEADLINE>
<TEXT>

     Yolsuzluk suçları nedeniyle 5 yıl hapis cezasına çarptırılan ve görevden alınan Belçika'nın Liege Başsavcısı Franz-Joseph Schmitz'in, elektronik bilezikle ev hapsinde bulundurulması kararlaştırıldı. 
     Schmitz, 19 Şubat 2001 tarihinde, Brüksel Mahkemesi tarafından ''yolsuzluk, belgelerde sahtecilik ve görevi suiistimal'' suçları sabit görülerek, yarısı tecilli olmak üzere 5 yıl hapis cezasına çarptırılmıştı. 
     Karara itiraz sürecini çeşitli adli girişimlerle tamamlayan ancak değişiklik elde edemeyen Schmitz'e, 14 Şubat'ta ''5 gün içinde hapishaneye teslim olması'' çağrısı iletildi. 
     Verviers hapishanesine, 18 Şubat'te giderek teslim olan eski başsavcının, ''ev hapsi talebinde bulunduğu'' gerekçesiyle serbest bırakıldığı bildirildi. 
     Belçika yasalarına göre, 3 yıldan fazla tecilsiz hapis cezası almamış olan, daha önce sabıkası bulunmayan mahkumlar, ev hapsinde kalmak istediklerini belirtebiliyorlar. Bu talep kabul edilirse, mahkumların ayak bileklerine elektronik bir ''bilezik'' takılıyor. 
     Bilgisayar sistemi bağlantılı olan bu bilezik sayesinde, mahkumun evden çıkıp çıkmadığı, merkezi sistemden, sürekli kontrol ediliyor. 
     Mahkumlar, belirli gün ve saatlerde evden çıkış izini alabiliyorlar ancak bu izin süresi sonunda gecikme olursa, ev hapsi uygulamasından vazgeçiliyor. 
     Schmitz'in, ev hapsi gerekçesiyle hiç hapishaneye girmemesi, siyasi alanda da tepkilere neden oluyor. Adalet Bakanlığı, konuya ilişkin bilgi vermeyi reddederken, Brüksel hükümetinin koalisyon ortağı Yeşiller Partisi, Schmitz'i, ''torpilli mahkum'' olarak nitelendirdi. 
     Schmitz'in avukatı Jean-Marie Defourny, ''abartılacak bir durum olmadığını'', ''müvekkilinin 67 yaşına geldiğini'', ''mahkumiyet yüzünden emekli maaşı bile alamadığını'', ''hapishanelerdeki nüfus fazlası sorununa katkıda bulunmak istediklerini'' anlattı. 
     






</TEXT>
</DOC>
