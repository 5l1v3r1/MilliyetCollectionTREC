<DOC>
<DOCNO> 54399 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/27/son/sonspo25.html </URL>
<DATE> 2001/11/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Daum "Fenerbahçe maçından önce Sakarya var" 
</HEADLINE>
<TEXT>

     Beşiktaş Teknik Direktörü Christoph Daum, Birinci Süper Futbol Ligi'nde hafta sonunda Fenerbahçe ile yapacakları derbi maçın bilincinde olduklarını, ancak öncelikle yarın Türkiye Kupası'nda Sakaryaspor ile yapacakları maça motive olduklarını açıkladı. 
     Alman teknik adam, siyah-beyazlı kulübün resmi internet sitesi ''www.besiktasjk.com''da yer alan haftalık yorumunda, ''Herkes Fenerbahçe'yle oynanacak derbi maçını sabırsızlıkla bekliyor. Ancak çarşamba günü yarın Sakaryaspor ile oynamamız gereken önemli bir kupa maçı var'' dedi. 
     Her oyuna yüzde 100 konsantre olabilmenin, zirvede oynayan futbolcuların özelliği olduğunu kaydeden Daum, şöyle devam etti 
     ''Sakaryaspor için bu kupa maçı, yılın karşılaşması olacak. Büyük bir takımı yenebilmek başka güçleri ortaya çıkarır. Ancak maçın başından itibaren İnönü Stadı'nın sahibinin kim olduğunu gösterirsek, Türkiye Kupası'nda ikinci kademeye yükselebiliriz.'' 
     
     Türkiye Kupası'nın değeri kalmadı 
     Daum, Avrupa kupalarının yeniden düzenlenmesiyle birlikte, Türkiye Kupası'nın eski değeri kalmadığını savunarak, şöyle dedi 
     ''Ama kupa maçlarında her takım az karşılaşma oynayarak bir unvan sahibi olabiliyor. Bu nedenle önemli olan tek şey, unvanı kazanabilmek. Şampiyonluğa giden yol zor bir yol, çünkü 'ufak' olarak bilinen takımlar için bu kupa, şampiyonluktan daha önemli. Biz bu maçta da tüm gücümüzle mücadele edeceğiz. Her oyuncu bu sorumluluğu hem kendisi için hem de taraftarlar için taşıyor. İlk 11'de çok fazla oynamayan futbolcularımız ise kendilerini bu maçta kanıtlayabilirler. 
     Maçın başlangıç saatinin alışık olmadığımız şekilde 12.30 olmasına rağmen, takımımızın 12. oyuncusu olan sadık taraftarımıza ihtiyacımız var.'' 
     
     Fenerbahçe maçı 
     Avusturya Futbol Federasyonu'ndan milli takımın başına geçmesi yönünde bir transfer teklifi almadığını anlatan Daum, derbi maçla ilgili de şu görüşlerini açıkladı 
     ''Sadece Beşiktaş'la başarmamız gereken zor görevleri düşünüyorum. 
     Tabii ki Fenerbahçe derbisi herkesin aklında ve herkes Fenerbahçe'nin kendi evindeki kuvvetinin farkında. Oradaki kuvvete direnebilmek için maksimum disiplin ve konsantrasyon göstermemiz gerekiyor. Sadece olağanüstü bir takım başarısıyla bir puan için savaşabiliriz. Akıllı bir oyun ve şans ile birlikte bu daha da fazla olabilir, çünkü bir serinin en önemli özelliği, başlangıcı ve sonu olmasıdır. 
     Öncelikle tüm konsantrasyonumuz Sakaryaspor ve Türkiye Kupası için. Ancak perşembeden itibaren bir sonraki maç için yaşayacağız, ki bu da bilindiği gibi her zaman en zor maçtır.'' 
     
     Malatyaspor maçının analizi 
     Daum, Birinci Süper Futbol Ligi'nde 3-1'lik skorla kazandıkları Malatyaspor maçıyla ilgili olarak da şunları kaydetti 
     ''İnandırıcı oyun oynamamızın yanında bir de sahayı galip olarak terk etmemiz, hem taraftarlarımız hem de yönetimimiz için beni çok sevindirdi. Zirvedeki takımlarla aramızdaki puan farkını maalesef düşüremedik, ancak her başarıyla birlikte özgüvenimiz daha da artıyor. 
     Özellikle ikinci yarıdaki verim artışımız nedeniyle, evimizdeki 3-1'lik galibiyeti tamamıyla hak ettik.'' 
     
     Futbolculara övgü 
     Alman teknik adam, açıklamasında İlhan Mansız, Tümer ve Ahmet Dursun'dan ise övgüyle bahsetti. 
     Daum, ''İlhan Mansız şu anda benim için Türkiye'nin en kuvvetli santrforu. Tümer de özellikle ikinci yarıda oyunun hakimiyetini elinde, daha doğrusu ayağında tutarak etkili bir oyun yönetimi gösterdi. Uzun bir sakatlık döneminden sonra sağlıklı bir şekilde sahalara geri dönüşünü bildiren Ahmet Dursun da beni çok sevindirdi. 
     Böylece elimizde bir santrfor alternatifimiz daha oldu'' dedi. 
     






</TEXT>
</DOC>
