<DOC>
<DOCNO> 52342 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/15/ekonomi/eko04.html </URL>
<DATE> 2001/11/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Kültürünüzü pazarlayın 
</HEADLINE>
<TEXT>

Türkiye’nin dinler arası iletişimde başlangıç noktası olabileceğini belirten ABD’li yazar Jeremy Rifkin, Kültür bakımından zengin bir ülkesiniz. En önemli yatırımınız bu alanda olmalı’ dedi 
     EYLEM TÜRK AYFER YILDIZ 

     Sivil toplum kuruluşları liderliği ve 20 dile çevrilmiş 14 kitabı ile son yılların en etkili uluslararası isimlerinden biri olan ABD’li yazar Jeremy Rifkin dinler arası iletişimde Türkiye’nin başlangıç noktası olabileceğini söyledi. 
     KalDer’in ev sahipliğini yaptığı 10’uncu Ulusal Kalite Kongresi’nde konuşan Rifkin, Doğu ile Batı arasında en iyi diyaloğu Türkiye’nin kurabileceğini belirterek, şöyle dedi "Müslümanlık ile Batı arasında bir iletişime ihtiyaç var. Türkiye gerek İslam, gerek Batı kültürünü sahiplenmiş tek ülke. Türkiye kültür bakımından zengin bir ülke. En önemli yatırımları bu alanda olmalı. Kültürünüzü pazarlamanız gerekiyor.’’ 
     Rifkin, yeni ticaretin kültürel ticaret olduğunu belirterek, "21. yüzyılda en büyük kaynak kültürel kaynaklardır. 
     Küreselleşmenin 11 Eylül’de öldüğüne inanıyorum" dedi. 
     
     Küreselleşme öldü’ 
     Yeni bir ekonomik sistemin doğmakta olduğunu belirten Rifkin, pazar kapitalizminin, erişim network’ünün yanında ikinci planda kalacağını söyledi. 
     İş dünyasının eğer bir network ilişkisinin parçası değilse gelecekte ayakta kalamayacağını savunan Rifkin, "Network’de üretimi asgariye indiriyorsunuz. Tasarrufları paylaşıyorsunuz. Çünkü pazardaki marjlar artık yok oluyor" diye konuştu. 
     
     TUNCAY ÖZİLHAN Türk Sanayicileri ve İşadamları Derneği TÜSİAD Başkanı 
Devlet hesap verebilmeli’ 
     Türk Sanayicileri ve İşadamları Derneği TÜSİAD Başkanı Tuncay Özilhan, şeffaflık ve hesap verebilmenin, kamu sektörünü kemiren yolsuzluklar ve toplumsal kirlenmenin önüne geçmenin tek yolu olduğunu söyledi. Oturumları TÜSİAD tarafından desteklenen, ana teması Sivil Toplum Kuruluşları ve İyi Yönetişim’ olan 10. Ulusal Kalite Kongresi’nin açılışında konuşan Özilhan, devletin vatandaşına hesap verme bilinci ve şeffaflık içinde hareket etmesi gerektiğini belirterek, şöyle konuştu "Şeffaflık ve hesap verebilme düzeyinin geri olduğu ülkelerde ekonomik performans da düşük oluyor. Yolsuzluklar haksız rekabete yol açıyor. Kaynaklar verimsiz kullanılıyor. Yatırımlar pahalılaşıyor. Bozulan rekabet ortamı ve artan maliyetler yabancı sermaye girişini azaltıyor ve büyüme yavaşlıyor." 
     
     BÜLENT ECZACIBAŞI Eczacıbaşı Holding Yönetim Kurulu Başkanı 
Özel kesimin etkinliği kamuya bağlı’ 
     Eczacıbaşı Holding Yönetim Kurulu Başkanı Bülent Eczacıbaşı, kamu yönetiminin kalitesiz olduğu bir ülkede, özel sektörün uyguladığı ileri yönetim tekniklerinin de atılım yaratamayacağını söyledi. Eczacıbaşı, Kalite Kongresi’ndeki konuşmasında, Kamu çöktü Allah’tan özel kesimimiz çok güçlü, bu ülkeyi hiçbir engel tanımayan girişimcilerimiz ve başarılı özel sektörümüz kurtaracak’ diye düşünenlerin gerçekci olmayan hayaller peşinde olduğunu söyledi. 
     Özel kesimin etkinliğini belirleyen her şeyin kamunun iyi yönetilmesine bağlı olduğunu kaydeden Eczacıbaşı, kamuda iyi yönetişimin Türkiye için bir siyasi sistem sorunu olduğunu anlattı. 
     Eczacıbaşı, iyi bir yönetişimin ancak sağlıklı bir siyasi sistemle mümkün olduğunu söyledi. 
     
     HAZIM KANTARCI Sabancı Holding CEO’su 
Kalite kılavuz olmalı’ 
     Sabancı Holding CEO’su Hazım Kantarcı Türkiye’nin zor ekonomik koşullardan geçtiğini ifade ederek, bu zor koşulların atlatılmasında kalitenin kılavuz olması gerektiğini söyledi. Kantarcı, kalitenin kamu yönetimi için daha da büyük önem arz ettiğine değinerek "Kamunun kaynakları etkin kullanması bugünkü sorunlara çözüm olabilecek" dedi. 
     
     HASAN SUBAŞI Koç Holding Dayanıklı Tüketim Ürünleri Başkanı 
Değişimi hissetmeli’ 
     Koç Holding Dayanaklı Tüketim Ürünleri Başkanı Hasan Subaşı, yöneticilerin, değişimi hissetmesi gerektiğini belirterek, "Toplam kalite yönetiminde, ölçülebilir hedefler verebilmeli, yaklaşımlar sonuçlara odaklanarak planlanmalı" dedi. Subaşı, kalite yönetimine yapılan yatırımın parasal kazanç ve çalışanların mutluluğu olarak geri döndüğünü söyledi. 
     
     



 EKONOMİ 















</TEXT>
</DOC>
