<DOC>
<DOCNO> 72238 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/13/ekonomi/eko04.html </URL>
<DATE> 2002/03/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Usaş, ABD’lilerin oluyor 
</HEADLINE>
<TEXT>

Yeniden yapılandırılan havayolu şirketi Swiss, Usaş’ın da yüzde 70’ine sahip olan Gate Gourmet Holding’i Amerikalı Texas Pacific’e satıyor 
     AYFER YILDIZ 

     Usaş Uçak Servisi’nin sahibi Gate Gourmet Holding’in yüzde 100’ü Texas Pacific’e satılıyor. Satışın gerçekleşmesi halinde Usaş da beşinci kez el değiştirmiş olacak. 1958’de THY tarafından kurulan, özelleştirilmek amacıyla Kamu Ortaklığı İdaresi’ne devrinden sonra da SAS Service Partner’a satılan Usaş, 1994’te, Swissair’e bağlı Gate Gourmet’e geçmişti. 
     Geçen yıl 11 Eylül’de Dünya Ticaret Merkezi’ne yapılan saldırı sonrası iflasını açıklayan Swissair’in adı yeniden yapılandırma çalışmaları sonrasında Swiss oldu. Swis’in mali operasyonları kapsamında Gate Gourmet’in, Texas Pasific’e satışının gerçekleşmesi ile Usaş’ın yüzde 70’i de Texas Pasific’e geçmiş olacak. 
     
     Niyet mektubu 
     Yüzde 30’u halka açık olan Usaş, konuyla ilgili olarak borsaya açıklama gönderdi. Açıklamada, Gate Gourmet’in yüzde 100’ünü elinde bulunduran SairLines’in Gate Gourmet’in hisselerinin satışı konusunda Texas Pacific Europe ile 31 Ocak 2002’de bir niyet mektubu imzaladıkları belirtildi. 8 milyar dolarlık özel bir fon yöneten San Francisco ve Londra merkezli Texas Pacific, giyim, iletişim, teknoloji, enerji ve sağlık alanlarında yatırımlarda bulunuyor. 
     



 EKONOMİ 



















</TEXT>
</DOC>
