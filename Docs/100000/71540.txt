<DOC>
<DOCNO> 71540 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/08/son/sontur05.html </URL>
<DATE> 2002/03/08/ </DATE>
<TIME>  </TIME>
<AUTHOR>  </AUTHOR>
<HEADLINE>
ANAP'tan Orgeneral Tuncer Kılınç'a tepki 
</HEADLINE>
<TEXT>

     ANAP Grup Başkanvekili Nihat Gökbulut, AB'ye alternatif olarak İran ve Rusya ile işbirliği yapmayı ''abesle iştigal'' olarak nitelendirerek, ''Tabii, kişilerin beyanat verip arkasından bu benim bireysel görüşüm demesi de bu işin biraz ucuzluğudur'' dedi. 
     Gökbulut, TBMM'de düzenlediği basın toplantısında bir gazetecinin MGK Genel Sekreteri Orgeneral Tuncer Kılınç'ın, AB'yi eleştirerek Rusya ve İran'la ilişkiler geliştirilmesine ilişkin sözlerini nasıl değerlendirdiğini sorması üzerine şunları söyledi 
     ''MGK Genel Sekreteri Orgeneral Tuncer Kılınç'ın beyanatını analiz edersek, tespit cümlesinin doğru olduğunu görürüz. Bu cümle, AB'nin bize yardımcı olmadığı, milli sorunlarımızda menfi davrandığı kamuoyunca da kabul edilen bir tespittir. 
     Ama bu tespite bağlı olarak hüküm cümlesi, kökten yanlıştır. 
     Çünkü, AB'ye giriş, Türk Milleti açısından sadece son 20 yılın bir hedefi değil 1856 yılında Tanzimat reformuyla başlayan ve Atatürk'ün reformlarıyla devam eden 150 yıllık çağdaşlaşma ve Batılılaşma aşamasının son noktasıdır. Dolayısıyla AB'ye karşıt olarak Rusya ve İran ile birlikte bir işbirliği arayışı Türkiye'nin gerçeklerine, jeopolitik konumuna ve bu ülkelerle olan sorunlarımızla tamamen ters olan bir vakadır. 
     Rusya ile Kafkasya'da çözülmesi çok zor olan sorunlarımız mevcuttur. Ayrıca İran'ın daha 15 gün önce PKK'ya lojistik destek verdiği ve PKK'yı Türkiye aleyhine kullanacağı açıkken İran ve Rusya ile bir işbirliği bana göre abesle iştigaldir. Ama İran da Rusya da bizim komşumuzdur. Dostane ilişkilerimiz devam etmelidir. 
     AB'ye giriş kararımız siyasi bir karardır. Bu karar sadece bir partinin değil milletimizin, Hükümetimizin ve Parlamentomuzun ortak kararıdır. Detaylardaki sorunlar ve tereddütler, AB'li dostlarımızın bazı konulardaki menfi tutumları, Türk Milleti'ni bu ortak karardan vazgeçiremez. 
     Nitekim Genelkurmay Başkanı Orgeneral Hüseyin Kıvrıkoğlu, AB jeopolitik bir zorunluluktur cümlesiyle bu gerçeği ortaya koymuştur. 
     Sayın Mesut Yılmaz da AB, Türkiye'nin kaderini ilgilendiren en hayati olaydır cümlesiyle bu sorunu noktalamıştır.'' 
     
     İşin ucuzluğu 

     Bir gazetecinin, Başbakan Yardımcısı Yılmaz'ın ''AB karşıtları askerlerin arkasına saklanmasın'' sözlerinden sonra böyle bir açıklama gelmesini nasıl değerlendirdiğini sorması üzerine de Gökbulut, ''Sayın Orgeneral beyanatını verdikten sonra bu benim şahsi görüşümdür 
     demiştir, ama orada kendi beyanatı önemlidir. şahsi görüşümdür 
     ifadesini kullanmıştır. Tabii, kişilerin beyanat verip arkasından bu benim bireysel görüşüm demesi de bu işin biraz ucuzluğudur. Ama hemen arkasından Genelkurmay Başkanı'nın beyanatı MGK genel Sekreteri'nin beyanatını örtmüştür'' diye konuştu. 
     
</TEXT>
</DOC>
