<DOC>
<DOCNO> 91525 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/23/spor/spo00.html </URL>
<DATE> 2002/06/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Dünya’ya futbolu öğrettik 
</HEADLINE>
<TEXT>

Milli Takım Teknik Direktörü Şenol Güneş, "Turnuvanın en iyi futbolunu ortaya koyduk, olağanüstü oynadık. Brezilya ile hesabımız var. Finali istiyoruz" dedi 
     Övgü yağdırdı 
     TARİHİ zaferin ardından futbolcularıyla sevinç yumağı oluşturan Teknik Direktör Şenol Güneş, hedefi final olarak çizdi. Milli Takım’ın hocası, "Biz iyi işler yapmıştık, bugün de turnuvanın en iyi futbolunu oynadık. Verilen görevi en iyi şekilde yaptık. Önümüzde bir hedef vardı, basamakları birer birer çıkmıştık. Oyuncularıma işinizi en iyi şekilde, olağanüstü yapın dedim. Onlar da Dünya’ya futbolu gösterdiler" diye konuştu. 
     
     Günün esprisi 
     HAK edilmiş bir galibiyet aldıklarının altını çizen Güneş, espri yapmayı da ihmal etmedi ve "Tek hata yaptılar, maçı uzattılar. Sanırım diğer maçlara özendiler, uzatmada bitirelim dediler" ifadelerini kullandı. Türk halkının duasını arkalarında hissettiklerini vurgulayan Şenol Güneş, "Bunda herkesin emeği var. Türk insanı, yeteneği ve çalışmasıyla her zorluğu aşar. Oyuncularımı üstün gayretleri nedeniyle kutluyorum" dedi. 
     
     "Hedef Brezilya" 
     SENEGAL maçını unutup, hemen yarı finaldeki Brezilya sınavını düşünmeye başlayacaklarını belirten Ay - Yıldızlı ekibimizin hocası, "Bugün itibarıyla olay geride kalmıştır. Yeni bir basamağa çıkmak üzereyiz" değerlendirmesini yaptı. Şenol Güneş, "Oyuncularım Brezilya maçında bu akıl, inanç ve sabırla yine başarılı olur. Rakibimizle grup maçının rövanşına çıkacağız. İnanıyoruz, artık final oynayan bir takım olmak istiyoruz". 
     
     Hakan’a destek 
     İLHAN’IN golü sonrası sahaya fırlayan başarılı teknik adam, "Aslında maçı bu kadar uzatmamalıydık. Çok pozisyon yakaladık, ama son vuruşlarda becerili olamadık. Hakan çok gol kaçırdı, doğru. Ama unutmayalım ki, onun sayesinde buralara geldik" yorumunu yaptı. Brezilya’ya gözdağı veren Güneş, "Bir hesabımız var. İlk maçta haksız şekilde yenildik. Şanslar eşit. Artık pes etmeyiz. Biz hep ilkleri yazıyoruz" diye konuştu. 
     



 SPOR 






























</TEXT>
</DOC>
