<DOC>
<DOCNO> 95360 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/12/son/sontur03.html </URL>
<DATE> 2002/07/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Mehmet Ali Bayar "Yeni Oluşumcularla görüşüyoruz" 
</HEADLINE>
<TEXT>

     Demokrat Türkiye Partisi DTP Genel Başkanı Mehmet Ali Bayar, ''İçinden geçmekte olduğumuz karmaşadan bir umut ve zaman zaman kabus haline gelmiş bu tablodan yeni bir gelecek çıkarmak elimizdedir'' dedi. 
     Bayar, Genç Yönetici ve İşadamları Derneği'nce Ritz Carlton Oteli'nde düzenlenen yemekteki konuşmasında, Türkiye'nin son birkaç gün içinde yaşadığı olaylarla yepyeni bir döneme doğru gittiğini belirtti. 
     ''Bu yaşadığımız süreç, Türkiye'nin değişim sancılarıdır'' diyen Bayar, ''ülkenin zemininin oynadığını, kayan zemin üzerine ülkenin geleceğinin bina edileceğini'' söyledi. 
     Çince fırsat ile krizin aynı kelime olduğunu dile getiren Bayar, Türkiye'nin de uzun soluklu bir kriz yaşadığını, bu krizden fırsat çıkarması gerektiğini anlattı. 
     Bayar, ''İçinden geçmekte olduğumuz karmaşadan bir umut ve zaman zaman kabus haline gelmiş bu tablodan yeni bir gelecek çıkarmak elimizdedir'' diye konuştu. 
     
     TARİHSEL FIRSAT 
     Ülkenin tarihsel bir fırsatın önünde durduğunu kaydeden Bayar, ''Buradan Ankara'da tarihi kararlar vermek üzere olan insanlara sesleniyorum Bu fırsatı tepmeyelim'' dedi. 
     Siyasal kimliklerin bir kenara bırakılarak, ülkenin çıkarları için toplumsal mutabakata ulaşılması gerektiğini kaydeden Bayar, DSP'den ayrılanların oluşturması beklenen yeni oluşum hakkında da değerlendirmelerde bulundu. 
     Bayar, bu partiden ayrılanlarla görüş alışverişinde bulunduğunu, ancak henüz herhangi bir karşılıklı davetin söz konusu olmadığını söyledi. 
     Olası bir erken seçime de hazır olduklarını kaydeden Bayar, seçime kazanma iddiasıyla gireceklerini dile getirdi. 
     Yemeğe katılanların sorularını da yanıtlayan Bayar, ''İkinci adam olur musunuz '' şeklindeki soruya karşılık da, bir partinin seçimle işbaşına gelmiş genel başkanı olduğunu söyledi. 
     





</TEXT>
</DOC>
