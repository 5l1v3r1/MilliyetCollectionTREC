<DOC>
<DOCNO> 75833 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/01/son/sontur01.html </URL>
<DATE> 2002/04/01/ </DATE>
<TIME>  </TIME>
<AUTHOR>  </AUTHOR>
<HEADLINE>
İstanbul'da banka soyanlar Adana'da yakalandı... 
</HEADLINE>
<TEXT>

     İstanbul Levent'teki İş Bankası soygununu gerçekleştirdikleri öne sürülen 2 kişi Adana'da yakalandı. Hizbullah ile ilişkili oldukları sanılan çetenin lideri Çorumlu bir doktor çıktı. 
     İstanbul polisi 4 Levent İş Bankası Şubesini kalaşnikof ile soyan soyuncuların lideri olduğu öne sürülen doktor Hakan İnce'yi yakalayarak gözaltına aldı. İnce'nin sorgusundan sonra silahlı 4 soyguncu arasında bulundukları belirtilen Mehmet Boz ve Bahtiyar Gönül, İstanbul Emniyet Müdürlüğü Asayiş, İstihbarat ve Terörle Mücadele şubelerinin ortaklaşa yürüttüğü operasyon sonucunda, Adana'da gözlem altına alındı. 
     Gözlem altına alınan 2 kişiyle birlikte çok sayıda sahte banknot da ele geçirildiği bildirildi. Bu kişilerin yasadışı bir örgütle bağlantılarının araştırıldığı öğrenildi. 
     6 Mart 2002 tarihinde meydana gelen İş Bankası 4. Levent Şubesi soygununu gerçekleştirdikleri iddiasıyla Adana'da gözlem altına alınan Mehmet Boz ve Bahtiyar Gönül'ün Asayiş Şube Müdürlüğü'ndeki sorgularına devam ediliyor. 
     
     EMNİYET MÜDÜRÜ AÇIKLADI 

     İstanbul Emniyet Müdürü Hasan Özdemir, İş Bankası 4. Levent Şubesi soygununa ilişkin, 4'ü bizzat olaya karışan 9 kişinin yakalandığını belirterek, ayrıca bu kişilerin 4 ay önce, aynı bankanın Afyon'un Bolvadin ilçesindeki şubesini de soyduklarının anlaşıldığını bildirdi. 
     Özdemir, Gayrettepe'deki Asayiş Şube Müdürlüğü'nde yaptığı basın açıklamasında, İstanbul'da 5-6 yıldır banka soygunlarına rastlanmadığını, ancak son 1 ay içinde 4 kez banka soygunu olayı gerçekleştiğini hatırlattı. 
     İş Bankası 4. Levent Şubesi'nin 6 Mart 2002 tarihinde, 2'si uzun namlulu, 2'si de tabancalı olan kar maskesi takmış 4 kişi tarafından soyulduğunu anımsatan Özdemir, bu olaya ilişkin asayiş ve istihbarat şube müdürlüklerince çalışma başlatıldığını vurguladı. 
     Yürütülen çalışmalar sonucu, tıp doktoru olan ve mesleğinden istifa eden, grubun elebaşı Hakan İnce ile kardeşi Gültekin İnce'nin de aralarında bulunduğu 5 kişinin İstanbul'da, İstihbarat Daire Başkanlığı'nın koordinesinde 4 kişinin de Adana'da yakalandığını ifade eden Özdemir, şunları söyledi 
     ''Elebaşı olan şahıs, radikal düşünceye sahip olduğunu kimse sormadan söylemiştir. Bu düşünceyi gerçekleştirmek için para ve silaha ihtiyaç duyduğunu belirtmiştir. Bu amaçla banka soygunlarını gerçekleştirdiklerini, daha sonra da bazı önemli kişi ya da kurumlara eylem yapmak istediğini açıkça beyan etmiştir.'' Özdemir, yakalanan bu kişilerle birlikte İş Bankası 4. Levent Şubesi soygunundan elde edilen 29 bin 100 dolar, 2 milyar lira ve 1 altın gerdanlık ile olayda kullanılan 1 adet Kalaşnikof marka uzun namlulu silah ve şarjörü, 1 adet pompalı av tüfeği, 3 adet el telsizi, bataryası, anteni ve şarj cihazı, çeşitli marka ve çaplarda 4 adet tabanca ile bunlara ait şarjörler, bol miktarda mermi, 2 adet peruk, çok sayıda kar maskesi ve çeşitli elbiseler ile malzemeler ele geçirildiğini kaydetti. 
     
     SUÇ DOSYALARI KABARIK 

     Hakan İnce ve arkadaşlarının, İş Bankası 4. Levent Şubesi soygununun dışında, 8 yıl önce Konya'nın Akşehir İlçe Jandarma Komutanlığı önünde nöbet tutan askerin uzun namlulu silahının gasp edilmesi ve 5 Kasım 2001 tarihinde de Ankara'dan gasp edilen Mercedes marka otomobille İş Bankası Bolvadin Şubesi'nin soyulması olayını gerçekleştirdiklerini ifade eden Özdemir, bu kişilerin ayrıca, geçen yıl Kağıthane'den 2 adet oto plakası hırsızlığı, İstanbul'daki soygun günü olayda kullanılan aracın gaspı, Adana'da otomobil gaspı ve ardından Akşehir'de banka soygunu için keşif yapılması, yine Sungurlu ilçesinde otomobil hırsızlığı ve ardından Afyon'da banka soygunu için keşif yapılması olaylarına karıştıklarını dile getirdi. 
     
     ''ŞOK UYGULAMALARA DEVAM'' 

     Gasp ve soygun olaylarına ilişkin İstanbul'un tamamında mevcut tedbirlerin gözden geçirilerek artırıldığını söyleyen Hasan Özdemir, olayları en aza indirebilmek için ''Huzur 34'' adı verilen ''şok uygulamaların'' devam edeceğini bildirdi. 
     ''Amacımız olayları en alt seviyeye indirerek, halkın huzur ve güvenini temin etmektir'' diyen Özdemir, banka soygunlarıyla ilgili de güvenlik görevlilerinin eğitildiğini kaydetti. 
     Güvenlik görevlilerinin de polis ve jandarma gibi silah kullanma yetkisine sahip olduğunu anlatan Özdemir, ''Polis de güvenlik görevlisi de yasa dışına çıktığı an yargılanır. Ama bankalardaki güvenlik görevlileri bekçi değildir. Silahları vardır, silah kullanma yetkileri vardır. Görevleri, olayları yaptırmamaktır'' dedi. 
     Açıklamanın ardından basın mensuplarının sorularını cevaplandıran Özdemir, ''Hakan İnce'nin radikal bir düşünceye sahip olduğunu, ancak bugüne kadar herhangi bir örgütün üyesi olmadığını, para ve silah sahibi olduktan sonra kendi örgütünü kurmayı planladığını'' söyledi. 
     Özdemir, açıklamadan sonra, olayı çözen istihbarattan sorumlu İstanbul Emniyet Müdür Yardımcısı Niyazi Palabıyık ile asayişten sorumlu İstanbul Emniyet Müdür Yardımcısı Gündüz Memişoğlu'nu kutladı. 
     
     KİMLİKLERİ 

     Polis yetkilileri, İstihbarat Şube Müdürlüğü'nün teknik takibi sonucu yakalanan bu kişilerden Hakan İnce 31 , bacanağı Mehmet Boz 31 , Boz'un kardeşi Seydi Boz 27 ve diğer bacanağı Bahtiyar Gönen'in 34 İş Bankası 4. Levent Şubesi soygununu bizzat gerçekleştirdiklerini, Mahmutpaşa'da tekstilcilik yapan Celal Çiftçi 31 , İnce'nin eşi Fadime İnce 26 , kardeşi Gültekin İnce 30 ile Fatih Meclis 19 ve Zafer Şahin'in 24 de bu kişilere yardım ve yataklık ettiğini bildirdiler. 
     Yetkililer, yakalanan bu kişilere, yarın banka şubesinde tatbikat yaptırılacağını kaydettiler. 
     
     LEVENT'TEKİ SOYGUN 

     4. Levent'te bulunan İş Bankası Şubesi'ne gelen silahlı 4 kişi, 6 
     Mart 2002 tarihinde bankadan 40 milyar lira ile 10 bin dolar aldıktan sonra olay yerinden kaçarken, banka önünde bekleyen bir trafik polisini de rehin almışlardı. 
     Polis memurunu daha sonra serbest bırakan soyguncuların olayda kullandıkları belirtilen 34 BE 5182 plakalı otomobil Kağıthane'de terk edilmiş halde bulunmuştu. 
     Bu arada, İstanbul Valiliği, İstanbul Emniyet Müdürü Hasan Özdemir'in istemiyle ''görevi ihmal'' suçundan dolayı haklarında yapılacak soruşturmanın selameti açısından Trafik Denetleme Şube Müdürlüğü'nde görevli polis memurları Erdal Demir ile Lokman Akça'yı görevden uzaklaştırmıştı. 
     
</TEXT>
</DOC>
