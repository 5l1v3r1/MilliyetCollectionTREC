<DOC>
<DOCNO> 94156 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/06/son/sontur17.html </URL>
<DATE> 2002/07/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Keçeciler "Ecevit'e tedavi olması için şans tanınması gerekir" 
</HEADLINE>
<TEXT>

     Devlet Bakanı Mehmet Keçeciler, ''Başbakan Ecevit'in, tedavi olması ve tekrar görevine dönmesi için şans tanınması gerekir'' dedi. 
     Bakan Keçeciler, Konya'nın Taşkent İlçesi'nde düzenlenen 6. Kültür ve Sanat Festivali'ne katıldı. Burada gazetecilerin sorularını yanıtlayan Keçeciler, Başbakan Ecevit'in sağlığı üzerine siyaset yapılmasının yanlış olduğunu belirterek, bu konuda yapılan spekülasyonların olumsuz sonuçlar doğuracağını kaydetti. 
     Başbakan Ecevit'in hasta olan ilk başbakan olmadığına işaret eden Keçeciler, şunları söyledi 
     ''Başbakan Ecevit'in, tedavi olması ve tekrar görevine dönmesi için şans tanınması gerekir. Rahmetli Turgut Özal da Başbakanlığı döneminde by-pass ameliyatı olmuş ve uzun süre ABD'de kalmıştı. Bu dönem Başbakanlığa ben vekalet ettim ve hiçbir sorun da çıkmamıştı. O zaman çıkmayan sorun şimdi niye çıksın '' Avrupa Birliği'ne uyum yasalarının birer birer çıkarılacağını da bildiren Keçeciler, ''İdam cezası ile ilgili sorun çözülmek üzere. MHP de idamın kaldırılmasına karşı değil. Sadece 2 yıl sonra çıksın 
     diyor. Vade farkı var yani. MHP ile AB'ye giriş konusunda herhangi bir ayrılık gayrılık yok'' diye konuştu. Keçeciler, bu konudaki çalışmaların ülke menfaatleri neyi gerektiriyorsa o şekilde yapılacağını da söyledi. Devlet Bakanı Keçeciler, Devlet Bakanı Kemal Derviş'in Başbakan Ecevit'in görevinden ayrılması gerektiğine ilişkin sözler söylediği yolundaki haberler üzerine ise ''Kemal Derviş, Liderler Zirvesi'nde Başbakan Ecevit'ten görevini bırakmasını istememiştir. Sayın Derviş'in böyle bir talebi olmamıştır. Bu konuda gerekli açıklamalar da yapıldı. Basına yansıyan sözlerde bir yanlışlık var'' dedi. Festivalde, halkoyunları ekipleri gösteri sundular, yerel sanatçılar yöresel türküleri seslendirdiler. 
     





</TEXT>
</DOC>
