<DOC>
<DOCNO> 91809 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/24/son/sonspo25.html </URL>
<DATE> 2002/06/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Roberto Carlos "Finalden daha zor olacak" 
</HEADLINE>
<TEXT>

     Brezilyalı futbolcular, çarşamba günü Türkiye ile yapacakları 17. Dünya Kupası yarı final maçı öncesi, bazı kesimlerce favori gösterilmelerine karşın temkinli konuşuyor. 
     Brezilya, daha önce bir takımla 2. kez karşılaştıkları dünya kupalarında şampiyon olmalarına karşın Türkiye ile yeniden oynamak istemiyor. 
     Brezilya, 1962'de Çekoslovakya, 1994'de de İsveç ile 2 kez karşı karşıya gelmiş ve bu kupalarda şampiyon olmuştu. 
     Brezilya'nın geçmişte böyle bir uğuru olmasına karşın yıldız futbolcu Roberto Carlos, ''Bu maç, finalden daha zor olacak. Tansiyonu yüksek ve küçük hataların çok önem kazanacağı bir karşılaşma izlenecek'' dedi. 
     Bu kupada takımına 5 gol kazandıran ve Türkiye'ye de 1 golü bulunan Rivaldo da yarı finalde Senegal ile karşılaşmayı tercih ettiklerini söyledi. 
     Brezilya Teknik Direktörü Luiz Felipe Scolari, kırmızı kart cezası nedeniyle Türkiye karşısında oynayamayacak Ronaldinho'nun yerine oynatabilecek, forvet Edilson ve Denilson kadar iyi orta alan oyuncuları Juninho, Richardinho ve Kaka ile birlikte 5 futbolcusu olduğunu açıkladı. 
     Ronaldo'nun oynamama olasılığından endişelenen Scolari, bu futbolcuyu finale saklamayacağını, tam iyileşmese de oynatacağını söyledi. 
     Ronaldo'nun oynayamaması durumunda Luizao'nun bu mevkide forma giyeceği belirtildi. 
     Türk Milli Takımı karşısında kalabalık bir hücum oyunu sergilemeyi düşünen Brezilya, Türk Milli Takımı'nın savunmadaki gücü, taktik uygulamadaki disiplini ve tam bir kontratak futbolcusu olarak nitelenen Hasan Şaş'ı gözönüne alarak oyun planı kuruyor ancak Türkler'in farklı bir futbol sergilemesini de bekliyor. 
     Olympique Lyonlu savunma oyuncusu Edmilson, Türkiye'nin her defasında farklı bir oyun sergilediğini belirterek, ''Türkler, çok atak oynuyor. Bu kez 90 dakika boyunca tetikte olacağız. İlk maçta uyuduk az daha bizi yeniyorlardı'' diye konuştu. 
     





</TEXT>
</DOC>
