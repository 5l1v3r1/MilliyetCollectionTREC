<DOC>
<DOCNO> 56864 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/12/son/sontur06.html </URL>
<DATE> 2001/12/12/ </DATE>
<TIME>  </TIME>
<AUTHOR>  </AUTHOR>
<HEADLINE>
İçişleri Bakanı açıkladı ''Polis heyecandan copluyor'' 
</HEADLINE>
<TEXT>

     İçişleri Bakanı Rüştü Kazım Yücelen, Anayasa değişmesine karşın toplumsal olaylarda yaşanan ölçüsüz güç kullanmanın nedenlerini açıkladı. Bu konuda da AB ile uyum süreci için çalışıldığını belirten Yücelen, "Tamamen münferit nitelikteki bu ferdi hareketler de kasıttan değil, toplum psikolojisi içerisinde yer alan heyecanın bastırılamamasından kaynaklanmaktadır" dedi. 
     İçişleri Bakanı Yücelen, YÖK'ü protesto eylemlerinde yaşanan ve TV ekranlarına da yansıyan vahşet görüntülerinin nedenini soran SP'li Sacit Günbey'e yazılı olarak yanıt verdi. İşkencenin sistemli bir politika değil, "münferit" olduğunu her zaman savunan eski İçişleri Bakanları gibi Yücelen de benzeri açıklamalar yaparken, coplama olayları için de aynı açıklamayı getirdi. Polisin, zor kullanma yetkisini yasalardan aldığını belirten Yücelen, "Zor kullanma anlarında amacını aşan olaylar yaşanması ferdi hareketlerdir. Tamamen münferit nitelikteki bu ferdi hareketlerde kasıttan değil, toplum psikolojisi içerisinde yer alan heyecanın bastırılamamasından kaynaklanmaktadır. 
     Toplum psikolojisinden kaynaklanan bu tür ferdi hareketlerin tamamen ortadan kaldırılması için başlatılan eğitim çalışmaları artırılarak devam ettirilecektir" dedi. 
     
     Coplamada da AB uyumu geliyor 

     Yücelen, Yasalara aykırı eylemlerde, polisin topluluğu dağıtmak için grupla müzakere, liderlerinden yararlanma, film ve fotoğraf çekimi gibi psikolojik yöntemlerin yanı sıra fiziki yöntemlerin de kullanıldığını bildirdi. Fiziki yöntemleri de "sesli uyarı, su püskürtme, gözyaşartıcı gaz kullanma ve cop kullanmak" olarak özetleyen Yücelen, "Bunlar Avrupa Birliği ülkelerindeki polislerin kullandığı teknik ve taktiklerdir. AB'ye uyum sürecinde, toplumsal olaylara müdahalelerde insani yöntemlerin geliştirilmesi konusunda Avrupa ve Dünyada yaşanan gelişmeler yakından takip edilmektedir" dedi. 
     






</TEXT>
</DOC>
