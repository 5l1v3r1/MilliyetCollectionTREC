<DOC>
<DOCNO> 87108 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/31/spor/spo05.html </URL>
<DATE> 2002/05/31/ </DATE>
<TIME>  </TIME>
<AUTHOR>  </AUTHOR>
<HEADLINE>
2. casus krizi 
</HEADLINE>
<TEXT>

Brezilya, federasyon gözlemcisi Nunes’i gazeteci kimliğiyle Milli Takım idmanına gönderdi. Şenol Güneş, kendisinin çalışmayı izlemesine izin verdi, ancak hemen programı değiştirdi 
     MEHMET DEMİRCAN ULSAN 

     DÜNYA Kupası’nda zorlu Brezilya maçı öncesi ikinci kez casus krizinin yaşanması kafilede şaşkınlık yarattı. Daha önce eski Sambacı yıldız Tastao’nun idmanı izlemeye gelmesiyle başlayan gerginlik, dün Brezilya Federasyonu’nun resmi gözlemcisi Gilson Nunes’in sabahki çalışmayı takip etmesiyle üst noktaya çıktı. Basınla İlişkiler Sorumlusu Ogan Tarhan, Nunes’i farkedip, Menajer Can Çobanoğlu’nu uyardı. Brezilyalı gözlemci, gazeteci kimliğiyle antrenmanı takip ettiğini söyledi. 
     NUNES’İN, "Daha önce gazetecilik yaptım. Şimdi gözlemciyim. Siz de bizim çalışmamızı izleyebilirsiniz" sözleri, herkesi şaşırttı. Çobanoğlu, gözlemcinin çalışmayı takip etmesine izin verirken, kendisinin bilgi almasını önlemek amacıyla Şenol Güneş hemen antrenman programında değişikliğe gitti. Çift kale ve taktik çalışma iptal edildi, futbolcular 5’e 2’ye döndüler. Nunes’in Brezilya Federasyonu’na ait resmi FIFA aracıyla kamptan ayrılması gözden kaçmadı. 
     
Nunes kimdir      BREZİLYA Futbol Federasyonu’nun resmi gözlemcisi Gilson Nunes, 2000 yılında Dünya Kupası’ndaki rakibimiz Kosta Rika Milli Takımı’nı çalıştırdı. Daha sonra Odio Gazetesi’nde görev alan Nunes, bir süre gazetecilik yaptı. Futbolculuk yıllarında ise Brezilya’nın ünlü takımlarından Vasco de Gama’da forma giydi. 
     



 SPOR 






























</TEXT>
</DOC>
