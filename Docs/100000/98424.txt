<DOC>
<DOCNO> 98424 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/28/guncel/gun04.html </URL>
<DATE> 2002/07/28/ </DATE>
<TIME>  </TIME>
<AUTHOR>  </AUTHOR>
<HEADLINE>
O kimsesizlerin Zeynep annesi 
</HEADLINE>
<TEXT>

Zeynep Dirvana, Marmaris’teki evinde hayatı boyunca hiç deniz görmemiş kimsesiz çocuklara tam üç yıldır sıcak bir yuva kuruyor 
     KAAN KAYA MARMARİS DHA 

     İstanbul’daki yalısını bırakıp Marmaris Bozburun’a yerleşen Dirvana ailesinin evi kimsesiz çocukların tatil yuvası oldu. 400 metrekarelik evlerinin 10 odasını çocuklara ayıran Dirvanalar, üç yazdır Çocuk Esirgeme Kurumu yetiştirme yurtlarındaki çocuklara, hem annelik hem de babalık yapıyor. Önceki yıl Kasımpaşa Çocuk Esirgeme Yurdu’ndan 30, geçen yıl da 20 çocuk ağırlayan Dirvanalar, bu yaz da Elazığ Harput’tan gelen 18 kimsesiz çocuğa ev sahipliği yaptı. 
     
     Doğu’daki çocukları ağırlıyor 
     Özellikle, denizi hiç görmemiş, Doğu’daki çocukları ağırlamak isteyen Zeynep Dirvana 58 , yaşları 7 ile 13 arasında değişen bu çocuklar için alışverişi bile kendisi yaptı. Herkesin "Zeynep Anne" diye çağırdığı Dirvana, patates çuvallarını, domatesleri el arabasıyla taşıyor, onların en sevdiği yemekleri pişiriyor, onlarla birlikte uyuyor. 
     
     Ve ayrılık anı... 
     Harput’tan gelen çocuklardan çok etkilenen Dirvana, şöyle konuştu "Hepsi aile ortamına muhtaç. 15 gün boyunca her çocuk bize belki biner kez anne’ ya da baba’ dedi. Bu iki kelimeyi ağızlarından hiç düşürmediler. Onlar gitti, fakat biz hayatımız boyunca farklı yerlerden, kimsesiz çocukları ağırlamaya devam edeceğiz". 
     
Çocukların perisi      Zeynep Dirvana’nın kayınvalidesi Çocuk Esirgeme Kurumu’nun kurucularından, eşi emekli Prof. Dr. Süleyman Dirvana Çapa Tıp Fakültesi’nde görev yaparken Kasımpaşa yurdunun hamisiydi. Dirvana, bu çocukların tüm tedavileri ve bakımlarını üstlendi. Eşi Zeynep Dirvana, tatil dışında da Kasımpaşa’daki bu çocuklarla ilgileniyor. Oğulları Etem de köyün ilkokulundaki çocuklara İngilizce öğretmenliği yaptı. 
     



 GÜNCEL 

















</TEXT>
</DOC>
