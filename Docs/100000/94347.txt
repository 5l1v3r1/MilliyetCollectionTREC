<DOC>
<DOCNO> 94347 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/08/spor/spo03.html </URL>
<DATE> 2002/07/08/ </DATE>
<TIME>  </TIME>
<AUTHOR>  </AUTHOR>
<HEADLINE>
'MAVİ BONCUK YOK' 
</HEADLINE>
<TEXT>

Galatasaray Teknik Direktörü Fatih Terim, oynamayanın gideceğini söyledi, Hasan Şaş ve Ergün’de sorun çıkmayacağını müjdeledi. Başarılı hoca, "İzleyene zevk vereceğiz" dedi 
     CÜNEYT KARAKAYA 

     Forma almak zor’ 
     GALATASARAY Teknik Direktörü Fatih Terim, Sarı - Kırmızılı takımın başında geçirdiği 60 günü değerlendirdi. Yeni sezonda forma almanın zor olacağını açıklayan başarılı hoca, "Kimseye mavi boncuk dağıtmam. Elenmesi gereken oyuncuları, ikinci kamp sonuna kadar açıklayacağım. Kalsa da olur mantığı doğru değil. Eski felsefemizi ortaya koyacağız. İzleyene zevk veren bir takım olacağız. Yetenekli oyuncularımın, yeni sisteme uyum sağlayacağına inanıyorum" dedi. 
     
     Ben değişemem’ 
     TERİM sözlerine şöyle devam etti "Ben de kendimle yüzleşmek zorundayım. Asık suratın yakışmadığını biliyorum. Ama tabi değişemem. Değişim olmasa bile dönüşüm olabilir. Olmayan bir şeye gülemem. Ali Sami Yen’e çıkacak olmak, beni şimdiden heyecanlandırıyor. Futbolculuğumdan bu yana, taraftarlarla büyük bir bağımız oldu. Orası, sevinci ve hüznü paylaştığımız özel bir mekan. O kavuşma nasıl olacak düşünemiyorum. Florya’da ilk idmanım da bile heyecanlandım." 
     
     Hasan Şaş ve Ergün 
     "HASAN Şaş ve Ergün ile ilgili problemimiz yok. Mukaveleleri devam ediyor. Problem olacağını da tahmin etmiyorum. Önemli hizmetleri var ve daha da olacak. Ergün önce para, sonra imza diyecek karakterde bir futbolcu değil. Hasan Şaş, her gün aşama kaydeden bir oyuncu. Bu isimlere ihtiyacımız var. Onlardan bize zarar gelmez. Benim ağzımdan, bir problem olmayacağını, rahatça yazabilirsiniz. Kısa sürede, bu tartışmalar da son bulacak." 
     
     Forma için anlaşırlar’ 
     "BALİC’TEN çok şeyler bekliyorum. Demoralize olmuş halini mutluluğa çevirmemiz gerekiyor. İyi bir Balic’in neler yapabileceğini, hepimiz biliyoruz. 11 numaralı forma konusunda Baliç ile Hasan Şaş oturup konuşur, anlaşırlar. Forma olayını biraz abartıyoruz. Felipe’ye 10 numaralı forma, bence yetenekleri nedeniyle doğru oldu gibi. Hagi de formasının böyle bir oyuncuda olmasından keyif alacaktır. Benim için önemli olan numara değil." 
     
Nanni operasyonu      YABANCI arayışlarını sürdüren Galatasaray’da, gözler Arjantinli golcü Nanni’ye çevrildi. Teknik Direktör Fatih Terim, yardımcısı Ahmet Ceyhan’ı Bounes Aires’e gönderdi. Ceyhan’ın, yıldız futbolcuyu, bir kez daha izledikten sonra, son raporunu hazırlayacağı öğrenildi. Terim, "Jancker’e oranla Nanni bize daha yakın. Gel dersek, gelecek. Almış olmak için transfer yapmayız. Takıma ne kadar yararlı olacağını düşündüğümüz için temkinli davranıyoruz" dedi. 
     
Stres attılar      VEDAT DANACI 

     AVUSTURYA kampında yoğun bir çalışma temposu yakalayan Galatasaray, dün sabah çalışmasının ardından, barbekü partisiyle yorgunluk attı. Kamp yapılan otelde düzenlenen partiye, tüm futbolcular katıldı. Fatih Terim, Judenburg ile oynanan ilk hazırlık maçındaki 9 - 1’lik galibiyet nedeniyle oyuncularına çarşı izni verdi. Sarı - Kırmızılılar, öğleden sonra toplu halde Irdning kasabasının merkezine gidip, alışveriş yaptılar. 
     
Alpay bekleniyor      ERHAN TELLİ 

     GALATASARAY, Aston Villa forması giyen Alpay Özalan’ı renklerine katabilmek için temaslarını sürdürüyor. İkinci Başkan Ali Dürüst, gelişmeleri yakından takip ettiklerini vurgulayıp, "Alpay’ın kulübü ile sözleşmesi devam ediyor. Bu nedenle anlaşma zemini arıyoruz" dedi. Teknik Direktör Fatih Terim’in de Milli futbolcunun transferinin bir an önce bitirilmesini istediği öğrenildi. 
     
     Galatasaray günlüğü 
     Waltner’e takip 
     GALATASARAY, Macar golcü Robert Waltner’i yakın takibe aldı. Zalaegerszeg takımında forma giyen 25 yaşındaki oyuncu, 3 kez Macar Milli Takımı’nda da oynadı. Geçen sezon ligde 36 maçta 16 gol atan Waltner’in, Nanni ve Jancker’e alternatif olarak Fatih Terim’in listesinde yer aldığı öğrenildi. 
     
     Güç topladılar 
     GALATASARAY, Avusturya kampında hazırlıklarını sürdürüyor. Sarı - Kırmızılı takım, sabah antrenmanında kondüsyona ağırlık verdi. Teknik Direktör Fatih Terim’in basın toplantısı düzenlemesi nedeniyle, çalışmayı Müfit Erkasap yönetti. Futbolcuların hırslı ve moralli oluşu gözden kaçmadı. 
     
     Berkant’a övgü 
     AVUSTURYA kampının en çok beğenilen isimlerinden birisi de gurbetçi Berkant oldu. Yıldız futbolcu, attığı gollerle Fatih Terim’i adeta büyüledi. Terim, "Yıllar önce babasıyla görüşüp, Berkant’ı almak istemiştim. Yapması gerekenleri anlatıyorum. Bence büyük bir yıldız olacak" dedi. 
     
     Seanslar bitti 
     HAKEMLER ile ilişki konusunda, Galatasaraylı futbolculara seanslar düzenleyen psikolog Acar Baltaş, kamptan ayrıldı. İlk günden itibaren Sarı - Kırmızılılar’a konsantrasyon ve kontrol dışı davranışlar konusunda bilgiler veren Aktaş’ın, zaman zaman İstanbul’da da takımla buluşacağı öğrenildi. 
     
     Giz’e son görev 
     GALATASARAY Kulübü Divan Üyeleri’nden gazeteci Bülent Giz son yolculuğuna uğurlandı. Bir dönemler Mersin İdman Yurdu, PTT ve Alibeyköy gibi takımlarda teknik direktörlük görevinde de bulunan Giz, Erenköy Galippaşa Camii’nde kılınan namazın ardından, Beylerbeyi Mezarlığı’na defnedildi. 
     
     Felipe itirafı 
     BİR ay önce transfer arayışları için Brezilya’ya giden Menajer Sinan Engin, Galatasaray’ın aldığı Felipe’yi izlediğini ve beğendiğini açıkladı. Engin, "Çok kaliteli bir oyuncu olduğunu tespit etmiştim. Ancak Sergen’in transferi bittikten sonra Felipe’ye gerek kalmadı. Çünkü Sergen, Felipe’den çok daha yetenekli ve kaliteli. Felipe’den bu yüzden vazgeçtim" diye konuştu. 
     



 SPOR 






















</TEXT>
</DOC>
