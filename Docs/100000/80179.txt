<DOC>
<DOCNO> 80179 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/24/son/sonspo13.html </URL>
<DATE> 2002/04/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe Kulüp doktoru "Rüştü Bursa maçında oynayabilir" 
</HEADLINE>
<TEXT>

     Fenerbahçe Kulüp Doktoru İsmail Başöz, teknik direktör Werner Lorant ile birlikte Almanya'dan dönen Rüştü'nün bel ağrılarında ciddi bir azalma olduğunu açıkladı. 
     Başöz, Rüştü ile bugün görüştüğünü belirterek, ''Bel ağrılarında ciddi bir azalma var. Ancak kendisini antrenmana çıkacak kadar iyi hissetmediği için bugün salonda çalıştırdık. Tedavisi sürüyor. Bursaspor maçında oynayabilir'' dedi. 
     Rüştü'nün tedavi için Almanya'ya Lorant'ın isteği üzerine gittiğini hatırlatan İsmail Başöz, ''Milli kaleciyi muayene eden 1860 Münih takımı doktorunun tanısında farklılık yok. Tedavi için uyguladığı yöntemler de benzer şeyler. Lorant, biraz motivasyon olsun diye Almanya'ya gönderdi'' şeklinde konuştu. 
     Dr. İsmail Başöz, her oyuncu da zaman zaman bel ağrıları olabileceğini belirterek, Rüştü'nün sakatlığının çok fazla abartılmamasını istedi. 
     Başöz, bu kadar yoğun antrenmanlar sonunda futbolcularda bel ağrılarının zaman zaman şiddetlendiğini ifade ederek, şöyle konuştu 
     ''Rüştü'nün belindeki ağrılar dönem dönem olur. Bazen şiddetli oluyor. Ancak bugün bir araştırma yapılsa, normal insanların da çoğunda bel ağrısı vardır. Bel ağrıları sürekli olur. Ama zaman zaman şiddetlenir. Rüştü'nün durumu da böyle. Ağrılarının durumuna göre hafta sonu oynayabilir.'' 
     





</TEXT>
</DOC>
