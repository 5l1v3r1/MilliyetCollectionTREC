<DOC>
<DOCNO> 92050 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/25/son/sontur04.html </URL>
<DATE> 2002/06/25/ </DATE>
<TIME>  </TIME>
<AUTHOR>  </AUTHOR>
<HEADLINE>
ÖSS adaylarının öğretmenliğe ilgisi arttı... Taban puanları fırladı 
</HEADLINE>
<TEXT>

     Üniversitelerin özellikle öğretmenlik ile ilgili bölümlerinin ÖSS taban puanları, adayların yoğun ilgisi nedeniyle yükseldi. 
     Sayısal puan türüyle öğrenci alan ve adayların ilk tercihleri arasında bulunan Bilgisayar ve Öğretim Teknolojileri Öğretmenliği bölümlerinin taban puanları, yine sayısal puan türüyle öğrenci alan tıp fakülteleri düzeyine yükseldi. 
     İktisat, İşletme, Kamu Yönetimi, Maliye, Uluslararası İlişkiler, Gazetecilik, Radyo, Sinema ve Televizyon, Halkla İlişkiler ve Tanıtım bölümleri de ''gözden düştü.'' Öğrenci Seçme ve Yerleştirme Merkezi ÖSYM üniversitelerin, geçen yıl yapılan ÖSS sonucunda oluşan ve bu yıl tercih yapacak adayların baz alacağı taban puanlarını tespit etti. 
     2002-Yükseköğretim Programları ve Kontenjanları Kılavuzu'nda yayımlanan taban puanlarına göre, üniversitelerin özellikle öğretmenlik ile ilgili bölümlerinin büyük çoğunluğunun puanlarının 
     yükseldiği belirlendi. 
     Adayların en fazla tercih ettiği branşlar arasında, Milli Eğitim Bakanlığı'nın en fazla ihtiyaç duyduğu Bilgisayar ve Öğretim Teknolojileri Öğretmenliği, Sınıf Öğretmenliği, Türkçe Öğretmenliği, Türk Dili ve Edebiyatı Öğretmenliği, Matematik Öğretmenliği ve İngilizce Öğretmenliği yer alıyor. 
     Adayların her zaman yoğun ilgi gösterdiği tıp, hukuk ve mühendislik ile ilgili bölümlerin puanlarında çok fazla oynama olmadı. Bu bölümlerin puanları öğretmenlik ile ilgili bölümlerdeki artış kadar olmasa da, ya 1-2 puan arttı ya da değişmedi. Bazı mühendislik dallarında ise 1-2 puan düşüş oldu. 
     Üniversitelerdeki İktisat, işletme, Maliye, Kamu Yönetimi, Uluslararası İlişkiler, Gazetecilik, Halkla İlişkiler ve Tanıtım ile Radyo, Sinema ve Televizyon bölümleri ise adaylarca eskisi kadar ilgi görmüyor. Bundan önceki veriler ile karşılaştırıldığında, bu bölümlerin taban puanları 1-5 puan arasında düştü. 
     





</TEXT>
</DOC>
