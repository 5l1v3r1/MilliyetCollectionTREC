<DOC>
<DOCNO> 66239 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/06/son/sonspo08.html </URL>
<DATE> 2002/02/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Antalyaspor'dan Galatasaray'ın sitemlerine yanıt... 
</HEADLINE>
<TEXT>

     Antalyaspor Basın Sözcüsü Murat Bulak, bazı kişilerin Antalyaspor ile Galatasaray arasında sorun varmış gibi bir izlenim yaratma çabası içinde bulunduklarını, Antalyaspor ile Galatasaray'ın dost ve kardeş kulüpler olduğunu söyledi. 
     Antalyaspor tesislerinde basın toplantısı düzenleyen Murat Bulak, şampiyonluğun en büyük adaylarından biri ve dünyanın en iyi 7. takımı olan Galatasaray ile pazar günü yaptıkları maçın ardından, Antalyaspor'un kamuoyunda haketmediği bir ifade ile mahkum edilmek istendiğini belirtti. Bulak, ''Galatasaray dost ve kardeş bir kulüptür. Galatasaray'ın başarısı bizi sevindirir. Galatasaray'ın, Antalyaspor'a büyük yardımları olmuştur. Ancak bazı yazarların maç sonunda yaptıkları yorumlarla Antalyaspor ile Galatasaray arasında sorun varmış izlenimi yaratılmıştır. Bu üzücüdür'' diye konuştu. 
     Bulak, ulusal basında bazı yazarların Antalyaspor'u hakemlerin koruduğuna dair kabul edilemez yorumlarda bulunduklarına da işaret ederek, ''Antalyaspor hakemler tarafından korunsaydı, her maçta sarı kart cezalısı futbolcumuz olmazdı. Hakemler bu tip sözlerle baskı altında bırakılmak isteniyor. Ancak hakemlerin bu baskılara boğun eğmeyeceğine inanıyoruz'' ifadelerinin kullandı. 
     
     "Futbolcuların arkasındayız" 
     Antalyasporlu hiç bir futbolcunun futboldan para kazanan arkadaşlarına kasten zarar vermesinin düşünülemeyeceğini belirten Bulak, Antalyaspor yönetimi olarak futbolcuların arkalarında olduklarını, futbolcuların Antalyaspor camiasını utandıracak bir hareket içinde bulunmadıklarını kaydetti. 
     Bu hafta Denizlispor ile karşılaşacaklarını hatırlatan Bulak, Denizlispor ile dostluk ilişkisi içinde olduklarını, maçın dostluk havasında geçeceğine inandığını söyledi. 
     Denizlispor'un Trabzonspor'u yenerek Türkiye Kupası'nda bir üst tura çıkmasının bu kulüp adına sevindirici olduğunu ifade eden Bulak, Antalyaspor yönetimi olarak Denizlispor maçına taraftarları götürmek amacıyla 6 otobüsün hazırlandığını, taraftarların bu maçta takımlarını centilmenlik havası içinde destekleyeceklerine inandıklarını belirtti. 
     






</TEXT>
</DOC>
