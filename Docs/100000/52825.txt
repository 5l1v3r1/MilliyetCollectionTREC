<DOC>
<DOCNO> 52825 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/17/son/sontur05.html </URL>
<DATE> 2001/11/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Sabancı ''Seçim barajının indirilmesi istikrarsızlılığa götürür'' 
</HEADLINE>
<TEXT>

     İşadamı Sakıp Sabancı, seçim barajının yüzde 6'ya indirilmesiyle ilgili önerilere ilişkin olarak, ''Seçim barajını düşürmek, Türkiye'yi istikrarsızlığa mahkum etmektir'' dedi. 
     Paris'te gazetecilerin son siyasi gelişmelerle ilgili sorularını yanıtlayan Sabancı, erken seçimin Türkiye için şu anda bir çözüm olamayacağını belirterek, erken seçimin Türkiye'ye yeni üzüntüler getireceğini ve yine koalisyonlara mahkum edeceğini ifade etti. 
     Sakıp Sabancı, Türkiye'ye verilen dış kredilerle ilgili olarak Devlet Bakanı Kemal Derviş'in çalışmalarını takdir ettiğini, ancak ülkenin başarısı için sürekli kredilere bel bağlamanın yanlış olduğunu savundu. Sabancı, ''Bazen, acaba kredi vermeseler daha mı iyi diye düşünüyorum, krediler hortumculara yarayacaksa belki hiç gelmemesi daha iyi'' dedi. 
     Sabancı, Türkiye'nin her şeye rağmen büyük gücü olduğunu belirtti ve ''Biz bu sınıfı geçeceğiz'' diye konuştu. 
     Fransa Cumhurbaşkanı Jacques Chirac, Elysee Sarayı'nda dün düzenlenen törenle işadamı Sakıp Sabancı'ya ''Legion d'Honneur'' şeref nişanı takmıştı. 
     






</TEXT>
</DOC>
