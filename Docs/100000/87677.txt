<DOC>
<DOCNO> 87677 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/03/son/sondun31.html </URL>
<DATE> 2002/06/03/ </DATE>
<TIME>  </TIME>
<AUTHOR>  </AUTHOR>
<HEADLINE>
İran'da 3 ayda 60 binden fazla genç evden kaçtı 
</HEADLINE>
<TEXT>

     İran'da bu yılın ilk üç ayında 60 binden fazla gencin evden kaçtığı, 13 yılda evden kaçan kızların sayısında ise 20 kat artış olduğu bildirildi. 
     Tovse gazetesinin haberine göre, Tahran Allama Tabatabai Üniversitesi öğretim üyelerinden Dr. Enver Semedirad, Tahran'da düzenlenen Toplumsal Sorunlar Milli Konferansı'nda sunduğu bildiride İran polisinin verdiği rakamlara dayanarak, bu yılın ilk 3 ayında 12-16 yaş arasındaki 60 bin 156 genç evden kaçtığını belirtti. 
     Evden kaçan kızların sayısının 1986 yılından 1999 yılına kadar 20 kat artış gösterdiğini belirten Semedirad, 2 yıl önce 16 olan evden kaçan kızların yaş ortalamasının, geçen yıl 14.7'ye düştüğünü de kaydetti. 
     Dr. Daver Şeyhavend ise aynı konferansta sunduğu bildiride, evden kaçan gençlerin yüzde 90'ının dayak yeme, cinsel taciz ve psikolojik nedenlerle bu davranışta bulunduğunu ve kendilerini rahatsız edenlerden korktukları için kimseye dertlerini anlatamadıklarını belirtti. 
     Şeyhavend, ''Evden kaçan gençler, genellikle cinsel tacize uğruyor. Genç kızlar ya babalarının, ya da ağabeylerinin cinsel tacizine uğruyor ve dayak korkusundan konuşamıyor, 11 ila 15 yaş arasındaki erkek çocuklar da genellikle cinsel taciz kurbanı'' dedi. 
     Dr. Şeyhavend bildirisinde ayrıca, Tahran'da her yıl 20 bin kişinin intihar ettiğini, bunun yarım saatte bir kişinin intihar ettiği anlamına geldiğini kaydetti. 
     Bu sayının sadece resmi makamlara bildirilen vakaları kapsadığını belirten Şeyhavend, ''Bizim bu rakamı aslında 4 ile çarpmamız gerekiyor'' dedi. 
     Başka bir bildiride, Doğu Azerbaycan eyaletinin Miyane kentinde intihar oranının çok yüksek olduğu, yüz kişiden 22.6'sının intihar girişiminde bulunduğu kaydedildi. 
     Miyane'de intihar girişiminde bulunanların yüzde 60.7'sinin 16 ile 30 yaş arasında olduğu ve intiharların Temmuz ayında en yüksek 
     düzeyde, Ocak'ta ise en düşük düzeyde olduğu kaydedildi. 
     -EVDEN KAÇANLAR VE FUHUŞ- Sosyoloji profesörü Mecid Abhari ise başkent Tahran'da her gün 50 ila 60 evden kaçmış kızın polis tarafından toplandığını, bunların birçoğunun fuhuşa sürüklendiğini belirtti. 
     2000 yılından beri evden kaçanların sayısının yüzde 12 arttığını 
     belirten Abhari, araştırmalara göre 200-250 randevuevi bulunan başkent Tahran'da 84 bin civarında fahişe olduğunu, fahişelerin sayısının her yıl yüzde 10-15 arttığını kaydetti. Konferansta sunulan başka bir bildiride ise, İran'daki sokak kadınlarının yüzde 55'inin 16-20 yaş arasında olduğu belirtildi. Yüzde 38'i ortaokul, yüzde 19'u lise mezunu olan bu kadınların yüzde 31'i, uyuşturucu kullanmaktan sabıkalı, yüzde 16'sının ise psikolojik sorunları bulunuyor. İran'da evden kaçma, sokak çocukları ve fuhuşun yanı sıra en büyük sorunlardan birini uyuşturucu oluşturuyor. Resmi rakamlara göre, geçen yıl 193 bin uyuşturucu bağımlısı gözaltına alındı. Bu kişiler, para cezası veya kırbaç cezalarının uygulanmasından sonra serbest bırakıldı. 60 milyonluk nüfusunun yüzde 70'inin 30 yaş altında olduğu İran'da, yaklaşık 2 milyon uyuşturucu kullanıcısı olduğu belirtiliyor. 
     





</TEXT>
</DOC>
