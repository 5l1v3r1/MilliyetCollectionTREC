<DOC>
<DOCNO> 55055 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/01/son/soneko04.html </URL>
<DATE> 2001/12/01/ </DATE>
<TIME>  </TIME>
<AUTHOR>  </AUTHOR>
<HEADLINE>
2001'de yatırımlar yüzde 40 geriledi 
</HEADLINE>
<TEXT>

     Merkez Bankası, yılın tamamında sabit sermaye yatırım harcamalarının yüzde 28 civarında azalacağını öngörürken, 2001 yılında toplam yatırımlarda yüzde 40'ın üzerinde gerileme bekliyor. 
     Yıl sonunda tüketici fiyatları endeksi TÜFE ve toptan eşya fiyatları endeksi TEFE artış oranlarının, sırasıyla, yüzde 65 ve yüzde 80 olarak gerçekleşmesi öngürülüyor. 
     Merkez Bankası tarafından yayımlanan, "Para Politikası Raporu'nun" "Genel Değerlendirme Para Politikasına İleriye Dönük Bir Bakış" bölümünde, Türkiye ekonomisinde yaşanan gelişmeler ele alındı. 
     Rapora göre, özel tüketim harcamalarının 2001 yılında yüzde 7 civarında azalması bekleniyor. 
     Yatırım harcamalarının ağırlıklı olduğu yılın üçüncü çeyreğinde reel faizlerde önemli bir düşüş olmaması ve döviz kurlarında gözlenen hareketliliğin devam etmesi ve buna paralel olarak mali piyasalardaki belirsizliğin sürmesi nedeniyle, yılın tamamında sabit sermaye yatırım harcamalarının yüzde 28 civarında azalması bekleniyor. 
     2001 yılında gayri safi yurtiçi hasılanın GSYİH bir önceki yıla göre yüzde 6 oranında gerileyeceği tahmin ediliyor. Bu daralmanın, hizmetler sektöründe yüzde 6,5, sanayi sektöründe ise yüzde 5,7 olacağı bekleniyor. Kuraklık nedeniyle tarım sektörü katma değerinde yüzde 5,8 oranında gerileme öngörülüyor. 
     İşçi gelirlerindeki azalış ve faiz giderlerindeki artışın etkisiyle net dış alem faktör gelirlerindeki bozulmanın gayri safi milli hasılanın GSMH yüzde 8,5 oranında gerilemesine neden olması bekleniyor. 
     






</TEXT>
</DOC>
