<DOC>
<DOCNO> 53778 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/23/son/sontur08.html </URL>
<DATE> 2001/11/23/ </DATE>
<TIME>  </TIME>
<AUTHOR>  </AUTHOR>
<HEADLINE>
İşte Türk girişimciliği... Kastamonu'dan Almanya'ya tabut ihracı 
</HEADLINE>
<TEXT>

     Kastamonu'nun Tosya İlçesi'ne bağlı Suluca Köyü'nde kurulu, tabut imal eden bir şirket, Almanya'da defin firmalarıyla yaptığı bağlantılar sonucunda, ayda ortalama ürettiği 700 tabutu Almanya'ya ihraç etmeyi başardı. 
     Tosya'ya bağlı Suluca Köyü'nde kurulu Mühendisler Orman Ürünleri Mimarlık ve İnşaat İşleri Şirketi, Almanya'ya tabut ihracına başladı. Şirketin Yönetim Kurulu Başkanı İlhan Yamak, yaptıkları dış bağlantılar sonrasında, ilk parti mal olarak Almanya'ya 30 TIR dolusu tabutu gönderdiklerini söyledi. 
     Yamak, son olarak kendilerinden 1500 tabut istendiğini, ancak bir ayda 700 tabut imal edebildiklerini belirtti. Yamak, gelen talepleri karşılamak için fırınlama ve boyama tesisleri kurma çalışmalarını sürdürdüklerini belirterek, şöyle devam etti 
     ''Şirketi kurduğumuzdan bu yana, üretime geçmeden önce, araştırma yapıyoruz. Bize yaklaşık bir yıl önce tabut yapımı için bir teklif geldi, 6 ay gibi bir süre Almanya'nın çeşitli bölgelerinde incelemeler yaparak, çeşitli cenaze defin işleri ile uğraşan firmalarla görüştük. 
     Bağlantılardan sonra gönderdiğimiz tabutlar büyük ilgi gördü. 
     Artan talebi karşılamak için 200 milyar lira harcama yaparak ek tesis kuruyoruz.'' 
     






</TEXT>
</DOC>
