<DOC>
<DOCNO> 73863 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/21/son/sontur13.html </URL>
<DATE> 2002/03/21/ </DATE>
<TIME>  </TIME>
<AUTHOR>  </AUTHOR>
<HEADLINE>
İstanbul'da göstericiler ile polis arasında çatışmalar sürüyor 
</HEADLINE>
<TEXT>

     Güvenlik kuvvetlerinin, Nevruz'u bahane ederek Topkapı'da izinsiz gösteri yapmak isteyen gruplara yönelik müdahalesi sürüyor. 
     Maltepe Matbaacılar Sitesi yakınlarında toplanan yaklaşık 60 kişilik grubu önce dağılmaları yolunda uyaran güvenlik kuvvetleri, bu uyarının dikkate alınmaması üzerine gözyaşartıcı gaz bombası da kullanarak müdahalede bulundu. 
     Gruptan bazı kişileri gözaltına alan polis, diğer kişilerin dağılmasını sağladı. 
     Cevizlibağ'da toplanan ve ellerinde sarı, yeşil, kırmızı renklerden oluşan bez parçaları ve PKK terör örgütünü simgeleyen sözde bayraklar bulunan 300 kişilik başka bir grup da, E-5 Karayolu'na çıkarak her iki yönde araç trafiğine kapattı. 
     Karayolundan Merter'e kadar sloganlar eşliğinde ilerleyen grup, Ambarlar Demirciler Sitesi'ne yaklaştıklarında güvenlik kuvvetlerinin müdahale için hazırlık yaptığını görünce dağıldı. 
     Topkapı'ya ulaşan çeşitli güzergahlarda toplanan küçük gruplar da, güvenlik kuvvetlerinin müdahalesiyle dağıtıldı. 
     Gözaltına alınan çok sayıda kişi, polis araçlarına bindirilerek, ilçe emniyet müdürlükleri ve Vatan Caddesi'ndeki İstanbul Emniyet Müdürlüğü'ne götürüldü. 
     Bu arada, uçuş yapan bir polis helikopteri, toplanan gruplar hakkında yerdeki ekipleri yönlendirirken, Topkapı ve çevresinden de grupların hareketleri konusunda İstanbul Emniyet Müdürlüğü'ne canlı yayın yapılıyor. 
     






</TEXT>
</DOC>
