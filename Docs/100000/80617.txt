<DOC>
<DOCNO> 80617 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/26/son/sontur13.html </URL>
<DATE> 2002/04/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Yunanistan'ın hibe ettiği aşılar gümrükte bekletilince bozuldu... 
</HEADLINE>
<TEXT>

     Yunanistan'ın, Avrupa Birliği'nin AB İnterreg-2 Projesi kapsamında Türkiye'ye hibe ettiği 7 bin doz hepatit-b aşısından 3.900 dozu daha imha edilecek. 
     AB İnterreg-2 Projesi kapsamında, Türkiye-Yunanistan sınır bölgelerinde bulaşıcı hastalıkların önlenmesi amacıyla Yunanistan tarafından Türkiye'ye verilen 7 bin doz hepatit-b aşısının 3.100 dozunun kullanım süresi, bürokratik engeller nedeniyle geçmişti. Kalan 3.900 dozun da, kullanım süresinin Mayıs 2002'de dolacak olması nedeniyle imha edileceği bildirildi. 
     
     140 BİN DOLARLIK AŞI KULLANILAMADI 

     Aşılar, 1 Kasım 2001 tarihinde İpsala Sınır Kapısı'nda Edirne Valisi Fahri Yücel, Yunanistan'ın Evros Valisi Danios Georgios ile Yunanistan'daki Trakya Üniversitesi Rektörü Prof. Dr. Simopone Kostantinos'un katıldığı törenle, İpsala Devlet Hastanesi Başhekimi Dr. Sait Davut tarafından teslim alınmıştı. 
     Daha sonra, Edirne'deki Trakya Üniversitesi Tıp Fakültesi Hastanesi'ne getirilen aşıların kullanımı için Sağlık Bakanlığı'ndan izin istenmiş, Bakanlık da bunların yurtdışında tahlillerinin yapılması gerektiğini bildirmişti. Yazışmalar sürerken, aşılardan 3.100 dozunun kullanım süresi dolmuş, 3.900 doz aşı ise gümrüğe geri verilmişti. 
     İpsala Gümrüğü'nde yeterli saklama koşullarının olmaması sebebiyle aşılar, Maliye Bakanlığı'na bağlı Tasfiye İşleri ve Döner Sermaye İşletmeleri Genel Müdürlüğü TASİŞ Edirne İşletme Şube Müdürlüğü'ne teslim edilmiş, TASİŞ, teslim edilen bu 3.900 ünite hepatit-b aşısıyla ilgili olarak Sağlık Müdürlüğü ile yazışma başlatmıştı. 
     Ancak, aşıların kullanımıyla ilgili onayın çıkmaması nedeniyle, Mayıs 2002'de kullanım süreleri dolacak ve tanesi 20 dolar olan aşıların imhası kararlaştırıldı. 
     140 bin dolar değerindeki aşılar, Türkiye'ye teslim edildiği tarihten 6 ay geçmesine rağmen kullanılamadan imha edilmiş olacak. 
     





</TEXT>
</DOC>
