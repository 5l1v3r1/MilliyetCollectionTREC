<DOC>
<DOCNO> 84607 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/17/son/sonspo21.html </URL>
<DATE> 2002/05/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Galatasaray, Kocaelisporlu Cihan'ın işini bitirdi 
</HEADLINE>
<TEXT>

     Galatasaray, Kocaelisporlu Cihan Haspolatlı ile anlaştığını düzenlediği bir basın toplantısıyla resmen duyurdu. 
     Galatasaray Kulübü Futbol Şubesi Üyesi Burak Elmas ve menajeri Ali Güven ile birlikte Florya Metin Oktay Tesisleri Basın Merkezi'nde toplantı düzenleyen Cihan, Galatasaray'a geldiği için çok mutlu olduğunu söyledi. 
     22 yaşındaki Cihan, sarı-kırmızılı takımın bir dünya kulübü 
     olduğunu ifade ederek, ''Çok büyük bir kulübe geldim. Benim amacım transfer olduğumda Kocaelispor'dan daha güçlü bir takıma gitmekti. Buna da ulaştım. Fatih Terim'in burada olması da Galatasaray'a gelmemde etken oldu. O olmasaydı daha değişik olabilirdi'' diye konuştu. Milli Takım'da başarılı olup, Galatasaray'da da iyi bir başlangıç yapmak istediğini kaydeden Cihan, kendisine büyük emeği geçen Kocaelispor'a teşekkür etti. Cihan, bonservis bedeli bulunmadığını, bununla beraber Kocaelispor'a yetiştirme tazminatı bedeli ödeneceğini sözlerine ekledi. 
     





</TEXT>
</DOC>
