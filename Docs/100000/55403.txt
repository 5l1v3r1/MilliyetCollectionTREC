<DOC>
<DOCNO> 55403 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/04/dunya/dun03.html </URL>
<DATE> 2001/12/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Ankara’dan geri adım 
</HEADLINE>
<TEXT>

     UTKU ÇAKIRÖZER Ankara 

     Türkiye, Avrupa Birliği AB ile yaptığı pazarlıklarda iki şartından birini kabul ettirirken, diğerinde ödün vermek durumunda kaldı. Genelkurmay Başkanlığı’nın 4 Haziran’da açıkladığı ve "taviz verilirse ulusal güvenliğimiz onarılmaz zaafiyete uğrayacak" dediği şartlarda, pazarlıklar sonunda şu uzlaşmaya varıldı 
     1. AGSP çerçevesinde icra edilecek kriz yönetimi faaliyetleri ve harekatının NATO üyesi müttefiklerden herhangi birinin taraf olduğu sorunlarda TürkYunan, Kıbrıs gibi uygulamaya konulmaması. AB adına pazarlıkları yürüten İngiltere bu şartı kabul etti. 
     2. Genelkurmay, "AB’nin kriz bölgelerine müdahalesi durumunda, kriz bölgesinin coğrafi yakınlığı ve Türkiye’nin yaşamsal güvenlik çıkarları söz konusu olduğunda, Türkiye’nin bu harekata katılımının ve belli ölçülerde karar mekanizmasında yer almasının garanti edilmesi" şeklindeki şartından AB’nin ısrarı karşısında vazgeçmek zorunda kaldı. 
     Uzlaşmaya göre, Türkiye, AB operasyonlarının karar aşamasında söz sahibi olamayacağı gibi katılım yönündeki talepleri de kurulacak bir danışma mekanizmasında ele alındıktan sonra yine AB onayına tabi olacak. 
     Türkiye, sağlanan uzlaşma metni aralarında Yunanistan’ın da bulunduğu 15 AB üyesi ülke tarafından onaylanırsa NATO olanaklarının AB tarafından kullanılmasına koşulsuz izin verecek. Ancak metin Atina tarafından onaylanmazsa, Türkiye de vetosunu sürdürecek. Aralık ayının ortalarına kadar konunun netlik kazanması bekleniyor. 
     



 DÜNYA 













</TEXT>
</DOC>
