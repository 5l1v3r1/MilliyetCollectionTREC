<DOC>
<DOCNO> 72969 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/16/son/sonspo10.html </URL>
<DATE> 2002/03/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Lorant "Gönlümdeki libero Ümit Özat" 
</HEADLINE>
<TEXT>

     Fenerbahçe Teknik Direktörü Werner Lorant, ligde yarın yapacakları Malatyaspor maçının kendileri için çok önemli olduğunu söyledi. 
     Alman teknik adam, Samandıra Tesisleri'nde düzenlediği basın toplantısında, takımının Malatyaspor maçına hazır olduğunu belirterek, ''Yarınki maç ve gelecek hafta yapacağımız Gaziantepspor karşılaşmaları çok önemli. Malatyaspor maçına konsantre olmuş durumdayız. Artık kolay maç yok. Yarın da Malatyaspor'u yenmek zorundayız'' diye konuştu. 
     Lorant, sarı-lacivertli futbolcuların yarınki Malatyaspor karşılaşmasını kolay maç olarak görüp görmedikleriyle ilgili bir soruya ise artık tüm maçların zor olduğunu ve maçı ciddiye almayan oyuncuyu da dışarıda bırakacağı yolunda yanıt verdi. 
     
     "Kötü oynamıyoruz" 
     Fenerbahçe'nin son haftlarda kazanmasına karın iyi oyun oynamadığı yönündeki eleştirilerle ilgili olarak da Lorant, ''Bundan sonra güzel futbol, kötü futbol ayrımını kabul etmiyorum. Belki istediğimiz futbolu tam oynayamıyoruz, ama kötü futbol da oynamıyoruz'' dedi. 
     Alman çalıştırıcı, ''Yarınki maçta 5 forvetle mi oynayacaksınız '' sorusuna ise, ''Olabilir. Ama sürekli hücum değil, hücuma yönelik defansif oyuncular da oynayabilir'' diye konuştu. 
     
     Gönlümdeki libero Ümit Özat 
     Lorant, Antalyaspor maçındaki kadrodan değişiklik yapıp yapmayacağıyla ilgili yöneltilen bir soruya ise, ''Antalyaspor maçında zorunlu olarak liberoda Ogün'ü oynattım. Ama benim gönlümdeki libero Ümit Özat'tır. Kaldı ki, o maçta Revivo sakat olduğu için oynamadı'' yanıtını verdi. 
     Mustafa Denizli zamanında 2 forvetle oynandığını ve şu an 5 forvetle yapılan maçlardan daha farklı skorlarla maç kazanıldığı yönündeki bir soruya da Lorant, ''Maçlarda farklı kazanamıyoruz ama çok pozisyona giriyoruz. Bunun örneği de son Antalyaspor maçıdır. 4-0 da, 1-0 da yalnızca 3 puan getirir'' dedi. 
     
     Galatasaray maçının ertelenmesi 
     Lorant, Galatasaray'ın Avrupa Şampiyonlar Ligi'nde yaptığı AS Roma maçı sonrası yaşanan olaylar nedeniyle ligde oynayacağı Trabzonspor karşılaşmasının ertelenmesiyle ilgili olarak şu an görüş belirtmek istemediğini bildirdi. 
     Alman teknik adam, ''Biz yarınki maçı düşünüyoruz. Tabi ki söylecek şeylerim var. Ama yarın maç bittikten sonra konuşacağım. Ben kariyerimde böyle bir olay yaşamadım. Bölge maçlarının yeri ayrı, uluslararası maçların yeri ayrıdır'' diye konuştu. 
     
     Beşiktaş'ın puan kaybı 
     Lorant, Beşiktaş'ın Denizlispor karşısında puan yitirmesini de, ''Dün Beşiktaş 2 puan kaybetti. Bizim için avantaj olup olmayacağı yarın yapacağımız Malatyaspor maçından sonra belli olur'' diye değerlendirdi. 
     
     Tribüne hangi yabancı çıkacak 
     Lorant, yarınki maçta tribünde oturtacağı yabancı oyuncu konusunda ise isim vermedi. 
     Alman hoca, ''Yarın sabah belli olacak. Tribüne çıkacak oyuncuyu kimse bilmiyor'' diyerek sözlerini tamamadı. 
     Diğer yandan Lorant, bu sabah İGS tarafından giydirilirken, Alman çalıştırıcının tercümanlığını yapan Mustafa Kıran'ın evinin soyulduğu öğrenildi. 
     






</TEXT>
</DOC>
