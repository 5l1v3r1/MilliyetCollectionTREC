<DOC>
<DOCNO> 63047 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/19/guncel/gun04.html </URL>
<DATE> 2002/01/19/ </DATE>
<TIME>  </TIME>
<AUTHOR>  </AUTHOR>
<HEADLINE>
İGDAŞ’ın kilit ismi yakalandı 
</HEADLINE>
<TEXT>

İGDAŞ’tan çeşitli şirketlere verilen ihalelerde yolsuzluk yapıldığı iddiasıyla açılan soruşturmanın önemli ismi Kadıoğlu ele geçti 
     ERDEM ÖZTÜRK İstanbul 

     İstanbul DGM’nin İGDAŞ’a yönelik soruşturması kapsamında, hakkında gıyabi tutuklama kararı bulunan Büyükşehir Belediyesi İştirakler Dairesi eski Başkanı Necmi Kadıoğlu yakalandı. 
     İGDAŞ’tan çeşitli şirketlere verilen ihalelerle ilgili soruşturma çerçevesinde gözaltına alınan Kadıoğlu, 6 Kasım 2001’de İstanbul DGM Cumhuriyet Savcısı Abdülaziz Özatlan tarafından, "cürüm işlemek için teşekkül oluşturmak", "kamu kurumunu dolandırmak", "zimmet" ve "resmi evrakta sahtecilik" suçlamalarına ilişkin tutuklanması istemiyle mahkeye sevk edildi. Mahkeme tarafından tutuksuz yargılanmak üzere serbest bırakılan Kadıoğlu hakkında Savcı Özatlan’ın itirazı üzerine gıyabi tutuklama kararı çıkarıldı. Mali Şube Müdürlüğü ekipleri, Kadıoğlu’nun Kocaeli Gölcük’te arkadaşı Hikmet Eroğlu’nun evinde saklandığını belirledi. Eve baskın düzenleyen ekipler, Kadıoğlu ve arkadaşını İstanbul’a getirdi. 
     Kadıoğlu, işlemlerinin tamamlanmasının ardından, hakkındaki gıyabi tutuklama kararının vicahiye çevrilmesi için DGM’ye gönderilecek. 
     



 GÜNCEL 



















</TEXT>
</DOC>
