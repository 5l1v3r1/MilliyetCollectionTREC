<DOC>
<DOCNO> 94282 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/07/son/sonspo10.html </URL>
<DATE> 2002/07/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Güneş "Ben tecrubesiz değilim" 
</HEADLINE>
<TEXT>

     Milli Takımlar Teknik Direktörü Şenol Güneş, yüreğinde umut olan insanların asla yalnız yürümeyeceğini söyledi. 
     Güneş, Mehmet Ali Yılmaz Tesisleri'nde yaptığı konuşmada, Trabzon'da olmaktan çok büyük mutluluk ve gurur duyduğunu ifade ederek, şunları söyledi 
     ''Size karşı yalan söylenirse siz yalan söylemezseniz, size küfrederlerse siz küfretmezseniz, saldırırlarsa saldırmazsanız, siz her zaman düşündüğünüzü ve inandığınızı yaparsınız. Asla yere düşmezsiniz ve başarılı olursunuz. Yüreğinizde umut varsa asla yanlız yürümezsiniz. Ben hiçbir zaman tek başıma iş yapmadım. Benimle aynı duyguları taşıyan kitleler vardı. Biz kimseyi dışlamadık, dışlamayacağız da. Çünkü bugünlere gelene kadar birlik ve beraberlik içinde geleceğimizi düşündük.'' Güneş, hedeflerinin gelecek olduğunu da vurgulayarak, ''Hedefimiz çocukların önünü açabilmektir. Artık yeni futbolcular yetişmelidir. 
     Türk futbolu gelişiyor. Türk futbolunun gelişmesinde Türk antrenörleri, futbolcuları ve yöneticilerinin emeği vardır'' dedi. 
     Güneş, tecrübesiz olmadığını ve ne yaptığını bildiğini de belirterek, şöyle devam etti 
     ''Beni pişiren Trabzon'dur. Evet medya eliştirisiyle, taraftarın tepkisiyle sevgisiyle, yöneticinin yanlışıyla doğrusuyla bütün hepsinden ders alarak bugüne geldim. Biz yeri geldiği zaman ders aldık ama bazen de ders verdik. Yani öğretmen de olduk öğrenci de olduk. 
     Asla kompleks duymadık. Zaman zaman iş yapan insanlar eleştiriliyor. 
     Tabi eleştirilecek, biz de eleştirildik. Hele işi iyi yaparsan çok daha fazla eleştirilirsin. Biz asla rahatsız olmadık. Biz yalandan riyadan rahatsız olduk. Biz hiçbir zaman yalan söylemedik, söylemeyeceğiz de.'' Trabzonspor Kulüp Başkanı Özkan Sümer de yaptığı konuşmada, milli takımın bu başarıya ulaşıncaya kadar uzun yıllar, çok uğraşlar ve çok büyük dayanışmalar yaşadığını ifade ederek, ''Elde edilen bu sonuç son anlık bir çabanın değil bilinçli bir çalışmanın ve kararlı bir dayanışmanın sonucudur. Şuna inanıyorum ki büyük sonuçlar akılla görülebilir, büyük sonuçlara yürekle kararlılıkla yürünebilir. Ama bu sonuçlar ancak paylaşmayla yaşatılabilir'' dedi. 
     Sümer, Güneş'in içlerinden doğan biri olduğunu da vurgulayarak, ''Güneş'in ışıklarıyla aydınlandık sıcaklığını yaşadık. Ama Güneş artık evreni aydınlatacak oralara ışık saçabilecek bir yüksekliğin bir olayın insanı olarak alkışlanmalıdır'' diye kaydetti. 
     Güneş'in altyapısıyla ilgili rahatsız edici ifadelerin kullanıldığını da belirten Sümer, şöyle dedi 
     ''Oysa hiçkimsenin yaşamadığı kadar güçlü bir altyapıyı Şenol Güneş'in yaşadığı ve taşıdığının anlaşılması gerekir. Güneş, bu ülkede yapılamayacak hadiseleri yapmıştır. Yıkılmayacak ilkeleri yıkan bir insandır. Bu büyük başarıda katkısı olan böyle değerli ve bilinçli bir insanın, kalkıpta altyapısın yetersiz olduğunu ifade edecek kadar olaylardan yoksun insanlar içerisinde, Güneş'in bu başarıyı yakalamış olması ayrı bir incelik ayrı bir takdire şayan olaydır.'' Güneş, daha sonra anne ve babasının mezarının bulunduğu Yalıköy'e geçerek, burada anne ve babasının mezarının başında dua etti. 
     Köylüler, Şenol Güneş'in, köye gelişi ve gidişinde silahlarla havaya ateş etti. Güneş, ateş eden kişileri uyararak, ''Ben silaha karşıyım. Böyle bir karşılama istemiyorum'' dedi. 
     





</TEXT>
</DOC>
