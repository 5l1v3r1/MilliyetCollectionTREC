<DOC>
<DOCNO> 95940 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/16/siyaset/asiy.html </URL>
<DATE> 2002/07/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Derviş’i Ecevit’in takdirine bıraktık 
</HEADLINE>
<TEXT>

Kemal Derviş’i Başbakan Ecevit’e havale eden MHP lideri Bahçeli, muhalefete ve yeni oluşumculara seslenerek, "Bulun 276’yı, hükümeti düşürün..." dedi 
     ANKARA Milliyet 

     MHP lideri ve Başbakan Yardımcısı Devlet Bahçeli, "yeni oluşuma destek verirken kabinede kalarak ahlaki davranmadığını" savunduğu Devlet Bakanı Kemal Derviş’in istifası ya da azli konusundaki takdirin Başbakan Bülent Ecevit’e ait olduğunu söyledi. Bahçeli, muhalefet partileri ve yeni oluşuma, "Bulun 276 oyu, hükümeti düşürün" diye seslendi. 
     Bahçeli, dünkü basın toplantısında, TBMM’nin derhal olağanüstü toplantıya çağrılabileceğini ve 3 Kasım’da erken seçim kararı alınmasının ardından idam, anadilde yayın ve öğrenim konuları başta olmak üzere AB yasalarının kendileri dışında çıkarılabileceğini dile getirdi. Meclis’in hemen toplantıya çağrılması için gerekirse imza desteği de vereceklerini kaydeden Bahçeli, şöyle konuştu 
     
     AB düzenlemelerini yapın’ 
     "AB konusunda buyurun gerekli düzenlemeleri yapın, önünüz açık. İdam cezasını terör suçlarını kapsayacak şekilde kaldırın. Anadilde öğretim ve yayın için Türkiye’nin hayrına olduğuna inandığınız düzenlemeleri yapın. Bunları yaptıktan sonra ümit ettiğiniz gibi ekim Brüksel zirvesinde somut müzakere tarihi için gerekli siyasi iradenin oluşmasını sağlayın ve 3 Kasım’da seçimlere böyle girin. Seçim kampanyasını AB referandumuna dönüştürme arzunuz da böylece hayata geçirilmiş olacaktır. Bizim çağrımız budur." 
     MHP’nin bu süreçte hükümeti bozmadan AB yasalarının çıkarılmasına karşı mücadele vereceğini bildiren Bahçeli, bu yasalar çıksa bile AB için müzakere tarihi alınacağı iddialarının hayal olduğunu savundu. 
     
     Derviş konumunu belirlemeli’ 
     Bahçeli, Ecevit’in, "Derviş giderse benim de çekilmem gerekir" ifadesi anımsatılarak, "Sizin yaklaşımınız nedir " sorusunu, şöyle yanıtladı "Derviş’in siyasi kimlik arayışını doğal karşılarım. Ancak teknokrat bakan kimliği ile siyaset yapmak istemesi halinde ortaya çıkacak garipliği önce Derviş düşünmeli ve konumunu belirlemelidir. Derviş’in bu durumu Başbakan’ın takdiri ve tasarrufundadır." 
     Bahçeli, "Daha önce Kürtçe öğrenim ve yayın konusunda bir girişimde bulunurlarsa hükümeti bozacağınızı söylemiştiniz. Şimdi ise çıkarabileceklerini söylüyorsunuz. Hükümeti bozmaktan vaz mı geçtiniz " sorusuna, "Biz çıkaralım demiyoruz, onlara çıkarın diyoruz. Hükümet bozulmayacak, ama 3 Kasım’da seçim şartı getiriyoruz" yanıtını verdi. 
     Koalisyonun milletvekili sayısının 276’nın altına düşmesi halinde hükümetin çekilmesi gerekip gerekmediğine ilişkin bir soru üzerine Bahçeli, bu konuda muhalefetin işinin de zor olacağını belirten şu açıklamayı yaptı "Bir iktidarın görevden uzaklaştırılması için gerekli güvensizlik oyu Anayasamıza göre 276’dır. Yani 57. Hükümeti görevden uzaklaştırmak isteyen yeni oluşum veya muhalefet partileri bir araya gelip 276’yı bulurlarsa hükümet düşer. Hükümetin güvenoyu toplamı 276’nın altına düşerse, meşruiyet sorunu çıkabilir. Ama hükümeti bozmak, koalisyonun elindedir. Yeni bir hükümet kurulması sürecinde izlenecek usuller de ortadadır. Hal böyleyken, bu sürecin de şimdiden yönlendirilmesine çalışıldığı ve Meclis’te birinci parti olan MHP dışında bir blok oluşturularak bu suni birlikteliğin bir hükümete dönüşmesi amacıyla Cumhurbaşkanımızın da etkilenmesi için çaba sarf edildiği esefle görülmektedir. Bu zorlamaların bir sonuç vermeyeceği bilinmektedir." 
     Bahçeli, "Derviş’in istifasının geri alınmasını Cumhurbaşkanı’nın etki altına alınmasının ilk adımı olarak mı değerlendiriyorsunuz " denince "Biz bu yaklaşımların tesiri altında kalınmamasını vurguluyoruz" diye yanıtladı. 
     
     Derviş muhatabımız değil’ 
     Bahçeli, "Derviş’in katıldığı Bakanlar Kurulu’na daha mı temkinli olacaksınız " sorusunu da şu yanıtı verdi "MHP’nin muhatabı Derviş değildir. Derviş, bizim için marjinal faydası sıfıra inmiş durumdadır." 
     
Derviş düğümü bugün çözülecek      Devlet Bakanı Kemal Derviş’in Cumhurbaşkanı Ahmet Necdet Sezer ile yapacağını söylediği görüşme dün gerçekleşmedi. Derviş’in istifa edip etmeyeceği konusundaki kördüğümün çözülmesinin beklendiği Sezer görüşmesinin bugün yapılacağı ifade edildi. Sezer ile görüşmeden bir karar açıklamayacağını belirten Derviş’in randevu talebi dün Cumhurbaşkanı’nın programı nedeniyle kabul edilmedi. Derviş’in Sezer’le yapacağı görüşmede, hükümette kalıp kalamayacağı konusunu tekrar gündeme getireceği ifade edildi. Derviş’in, "yeni oluşuma destek vermesine rağmen hükümette kalması ahlaki değil" diyen MHP’nin eleştirileri nedeniyle yeniden istifayı düşündüğü kaydedildi. 
     
Muhalefetin işi hiç kolay değil      ANKARA Milliyet 

     Hükümeti düşürmek, Devlet Bahçeli’nin basın toplantısında söylediği gibi çok kolay değil. Hükümeti oluşturan MHP 127 , ANAP 79 ve DSP’nin 75 dün akşam saatleri itibarıyla 281 sandalyesi bulunuyor. 6 milletvekilinin daha istifa etmesi halinde koalisyon, TBMM üye tamsayısının 550 salt çoğunluğunu 276 yitirmiş olacak. Ancak, hükümetin istifa etmemekte direnmesi halinde, hükümeti düşürmek isteyen muhalefetin Anayasa uyarınca "276 güvensizlik oyu" bulması gerekecek. 
     
     13 koltuk boş duruyor 
     Anayasa’daki hüküm, halen 13 olan TBMM’deki boş milletvekillikleri ile çekimser kalanlarla oylamaya katılmayanları da hükümetin saflarına ekliyor. Meclis’te koalisyon dışında toplam 256 milletvekili bulunuyor. TBMM’de, DYP 85 , AKP 53 , SP 48 , TDP 3 ve BBP 1 ’ye mensup olanlar dışında 53 istifacının da katıldığı 66 kişilik bağımsızlar grubu yer alıyor. 13 milletvekilliği de, düşürme işlemleri ve ölümler nedeniyle boş bulunuyor. 
     
     Muhalefetin sandalye sayısı 256 
     Hükümeti düşürmeye çalışan DYP, AKP ve SP’nin toplam milletvekili sayısı 186. Bu partilere TDP ve BBP’nin de katılması durumunda rakam 190’a çıkıyor. DSP’den ayrılan 53 ismin bu cepheye katılarak rakamı 243’e çıkarması durumunda bile hükümeti düşürmek için gerekli sayı olan 276’nın 33 milletvekili altında kalıyor. DSP’li istifacılar dışındaki 13 bağımsızın da muhalefete katılması rakamı ancak 256’ya çıkarıyor. Böylesine firesiz bir cephe oluşturulması halinde bile hükümete mensup partilerden en az 20 milletvekilinin daha istifa ederek güvensizlik oyu verecek cepheye katılması gerekiyor. 
     
Meclis’e 1 Eylül’de toplantı çağrısı...      ANKARA Milliyet 

     TBMM Başkanı Ömer İzgi, TBMM’yi 1 Eylül Pazar günü saat 15.00’te olağanüstü toplantıya çağırdı. MHP’nin 10 Temmuz’da 125 milletvekilinin imzasıyla "erken seçimi görüşmek üzere" yaptığı olağanüstü toplantı istemini değerlendiren İzgi’nin konuya ilişkin yazısı parti gruplarına gönderildi. Seçimlerin 3 Kasım 2002’de yapılması gerektiği belirtilen önergede, TBMM’nin bu teklifi görüşmek üzere 1 Eylül’de olağanüstü toplanması istendi. Genel Kurul’un toplanabilmesi için, tam 184 milletvekili aranacak. 
     



 SİYASET 















</TEXT>
</DOC>
