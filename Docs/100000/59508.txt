<DOC>
<DOCNO> 59508 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/28/son/sontur08.html </URL>
<DATE> 2001/12/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye terör raporunu BM'ye sundu 
</HEADLINE>
<TEXT>

     Türkiye tarafından BM'ye sunulan terör raporunda, Türkiye'nin ülkedeki bölücü, aşırı solcu ve dinci örgütlerin listesini AB'ye verdiği belirtilerek, AB'nin buna yanıtının Türkiye'nin terörle mücadelesine gösterecekleri dayanışmanın ölçütü olacağı kaydedildi. 
     Raporun sonuç bölümünde, son olayların hiçbir ülkenin uluslararası dayanışma olmadan terörizmi yenemeyeceğini gösterdiği vurgulanarak, BM Güvenlik Konseyi'nin 1373 sayılı kararının terörizmin tanımı konusunda üye ülkeler için yol gösterici ilkeler niteliği taşıdığına dikkat çekildi. 
     Türkiye'nin terörle mücadelede bölgesel işbirliği inisiyatiflerini desteklediği belirtilen raporda, şunlar kaydedildi 
     ''Ancak, bu inisiyatifler bu çerçevede dışlayıcı değil evrensel işbirliği ile tamamlanmalıdır. Terörizme karşı ortak bir mücadele olmalı ve Türkiye bu konuda her devlet ve her kurumla birlikte çalışmaya hazırdır. Siyasi değerlendirmelere dayanan seçici yaklaşımlar terörizme karşı uluslararası işbirliğinin önünde en temel engeldir.'' 
     
     İade taleplerimiz reddedildi 
     Raporda, Türkiye'nin birçok iade talebinin geçmişte reddedildiğini ve en acı olaylarının düzenleyicilerinin bile üçüncü ülkelerde güvenli bir şekilde kendilerine yer buldukları belirtilerek, şöyle denildi 
     ''Bu iade taleplerimizi yeniledik ve 11 Eylül saldırılarından sonra bu talebin yeniden değerlendirileceğini ümit ediyoruz. Bu çerçevede Türkiye, başlıca büyük tehditleri oluşturan bölücü, aşırı solcu ve aşırı dinci örgütlerin adını hazırlayacakları listeye koymaları için AB'ye verdi. Türkiye, AB'deki partnerlerin vereceği yanıt, terörizmle mücadelemizde gösterecekleri dayanışmanın bir sınavı olacağı görüşündedir.'' Türkiye tarafından BM'ye sunulan raporda, 11 Eylül saldırılarının, terörizmin önlenmesi konusunda uluslararası bir dayanışmanın ve çabanın gösterilmesinin zorunluluğunu ortaya koyduğu belirtildi. 
     Raporda, Türkiye'nin terörizmden çok çeken bir ülke olması nedeniyle BM'nin bu konudaki kararını memnuniyetle karşıladığı kaydedilerek, bu kararın terörizmle mücadelede bir yol haritası olduğu ve tüm üye ülkelerin bu kararı tamamen uygulamasının umulduğu bildirildi. 
     Raporda, Türkiye'nin 11 Eylül saldırılarından sonra ABD'ye desteğini çok güçlü bir şekilde dile getirdiği hatırlatılarak, Türkiye'nin sonsuz özgürlük harekatında askeri kargo uçaklarına hava sahasını açtığı hatırlatıldı. 
     Yaklaşık 20 yıldır terörizmle mücadele eden Türkiye'nin terörizme karşı mücadelede gerekli yasal düzenlemelere sahip olduğu kaydedilen raporda, Türkiye'nin terörizmin, organize suçların ve uyuşturucu kaçakçılığının önlenmesine yönelik işbirliği konularında birçok ikili ve çok taraflı anlaşmaya taraf olduğu kaydedildi. 
     
     Operasyonel maddeler 
     Raporda, giriş bölümünden sonra yer alan ''Operesyonal Maddeler'' bölümünde, Türkiye'nin terörle mücadele konusunda yaptığı yasal düzenlemelere geniş yer verildi. 
     Bu bölümde, Türkiye'de pasaport için başvuranların soruşturmaya tabi tutulduğu belirtilerek, başvuru sahibinin ülkeye yaptığı giriş çıkışların bilgisayar ortamında kaydedildiği bildirildi. 
     Aynı bölümde, yeni bir passaport yasası taslağının hazırlandığı, taslağın yasadışı sınır geçmelere ağır cezalar getirdiği gibi, yeni çıkarılacak passaportların taklit edilmesinin çok daha zor olduğu vurgulandı. 
     Raporda, terörist grupların faaliyetleri hakkında Türk güvenlik güçlerinin kendi aralarında ve uluslararası muhatapları arasında var olan bilgi değişiminin, 11 Eylül saldırılarından sonra artırıldığı da belirtiliyor. 
     
     Çok taraflı işbirliği 
     Türkiye'nin, uluslararası taahhütlerine ek olarak terörizmle mücadele, organize suçlarla ve uyuşturucu kaçakçılığıyla mücadelede yaklaşık 40 ülkeyle 49 anlaşmaya taraf olduğu kaydediliyor. 
     BM tarafından hazırlanan 12 konvansiyonun 10'unun Türkiye tarafından onaylandığını, diğer 2 konvansiyonun da onaylanma sürecinde olduğunu belirtiliyor. 
     ABD Başkanı George Bush'un 23 Eylül'de yayınladığı terörist listesinin hemen ardından, listedeki El Kaide ve Usame Bin Ladin ile ilgili kişilerin veya şirketlerin Türkiye'de faal olup olmadıklarını araştırmak için özel bir komite oluşturulduğu kaydedilen raporda, bu listeden bir kişinin Türkiye'de oldukça kazançlı iş yaptığının tespit edilerek, mal varlığının dondulurulduğu ifade ediliyor. 
     Türkiye'nin Cenevre Konvansiyonu'na koyduğu çekinceyle sadece Avrupa'dan gelen mültecileri kabul ettiği belirtilen raporda, Avrupa ülkeleri dışından gelen ilticacıların geçici bir süre Türkiye'de tutulduktan sonra kabul edilecekleri güvenli bir üçüncü ülkeye gönderildikleri ifade edildi. Her iki durumda da iltica talebinde bulunanların herhangi bir terörist eyleme katılıp katılmadıklarını öğrenmek için çok detaylı bir incelemeden geçirildiği vurgulandı. 
     Raporda, Türkiye'nin siyasi nedenlerden dolayı başvuruda bulunanları iade etmediği, ancak bu durumun terörist faaliyetler için geçerli olmadığı hatırlatıldı. 
     Türkiye'nin, uluslararası topluluğun terörizmle mücadeledeki tüm çabalarını güçlü bir şekilde desteklediği belirtilen raporda, Türkiye'nin terörizmle mücadelede taraf olduğu ikili ve çok taraflı anlaşmalara atıfta bulunuluyor. 
     Raporda, ''Avrupa Konseyi Çerçevesi'' bölümünde de, Konsey üyesi olan Türkiye'nin insan haklarının korunması ve terörizle mücadelede yasal işbirliği konusunda bulunduğu taahhütler belirtilerek, Türkiye'nin bu çerçevede terörizmin önlenmesi konusunda imzaladığı ve onayladığı 1977 Avrupa Konvansiyonu hatırlatılıyor. 
     Raporda, 1977 Avrupa Konvansiyon'un günümüzün gerçeklerini tatmin etmekten uzak olduğu belirtilerek, Türkiye'nin bu konvansiyonun güncelleştirilmesi gerektiğini söylediği kaydediliyor. 
     Türkiye'nin taraf olduğu Avrupa Konseyi'nin terör ve organize suçlarla ilgili doğrudan veya dolaylı Konvansiyonların yanı sıra onay aşamasında bulunan konvansiyonlara yer veriliyor. 
     Raporda, Avrupa Konseyi Bakanlar Komitesi'nin 12 Eylül'de ABD'deki saldırıları çok güçlü ifadelerle kınamasına Türkiye'nin de güçlü bir şekilde desteklediği belirtilerek, ''Türkiye, Avrupa Konseyi Genel Sekreteri'nin terörle mücadeledeki inisiyatiflerini koşulsuz bir şekilde destekledi'' denildi. 
     






</TEXT>
</DOC>
