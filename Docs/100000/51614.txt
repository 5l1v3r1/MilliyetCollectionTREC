<DOC>
<DOCNO> 51614 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/10/son/sonspo06.html </URL>
<DATE> 2001/11/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Gençlerbirliği Basın Sözcüsü "Fatih Altaylı'yı kınıyoruz" 
</HEADLINE>
<TEXT>

     Gençlerbirliği Kulübü Basın Sözcüsü Muammer Akyüz, kadro dışı bıraktıkları Tolga'yı mutlaka satmak gibi bir düşüncelerinin olmadığını bildirdi. 
     Muammer Akyüz, yaptığı açıklamada, Beşiktaş ve Galatasaray kulüplerinden gelen transfer önerileri üzerine, Tolga için çok makul sayılacak bir para talep ettiklerini belirterek, ''Bu futbolcumuz için istediğimiz para, değerinin 3'te 1'i dahi değildir. Bu makul talebimizin nedeni ise para kazanmak değil, genç ve milli bir sporcumuzun önünü açmaktır'' dedi. 
     Gençlerbirliği Kulübü Başkanı İlhan Cavcav'ın, Beşiktaş ve Galatasaraylı yöneticilerle görüşerek taleplerini ilettiğini, Galatasaraylı bazı yöneticilerin de basına, ''Bu transferi gerçekleştirdik'' biçiminde açıklama yaptığını hatırlatan Akyüz, şöyle devam etti 
     ''Ancak, bugün basından okuduğum haberlere göre, Galatasaray Kulübü İkinci Başkanı Fatih Altaylı, İlhan Cavcav'ın büyük kulüpleri hep sağmak istediğini ve Tolga'yı ancak 200 milyar liraya vermemiz durumunda alabileceklerini söylemiş. 
     Gençlerbirliği, hiçbir zaman İstanbul kulüplerine futbolcu satma önerisinde bulunmamıştır. Tam tersine bu teklifler ısrarla onlardan gelmiş, hatta zaman zaman centilmence olmayan yollara başvurmuşlardır. 
     Tolga için istediğimiz bonservis bedelini de Galatasaraylı yöneticiler bilmekteydi. Şimdiye kadar Tolga'nın işi bitti diye demeç verirken, şimdi 200 milyara verirlerse alırız demenin, hem futbolcumuza hem de kulübümüze hakaret olduğunu düşünüyor ve Fatih Altaylı'yı kınıyoruz.'' 
     






</TEXT>
</DOC>
