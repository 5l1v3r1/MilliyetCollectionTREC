<DOC>
<DOCNO> 89068 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/10/son/sontur09.html </URL>
<DATE> 2002/06/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Sıcak ve alkol can aldı... 
</HEADLINE>
<TEXT>

     Antalya'da, alkol aldıktan sonra kamyonunun içinde uykuya dalan sürücü, aşırı sıcağın da etkisiyle kalp krizi geçirerek, yaşamını yitirdi. 
     30 yıldır kamyonuyla nakliye 
     işi yapan Mustafa Uras 47 , Antalya-Isparta karayolundaki stabilize çalışmasının ardından dün gece yemekte alkol alarak, kamyonunun içinde sürücü koltuğunun arkasındaki yatağında uykuya daldı. Sabah arkadaşları tarafından kaldırılmak istenen Uras'ın öldüğü görüldü ve jandarmaya haber verildi. Jandarma tarafından olay yerinde yapılan ilk incelemede, Mustafa Uras'ın kalp krizi geçirerek, öldüğü belirlendi. 3 çocuk babası Mustafa Uras'ın daha önce de kalp krizi geçirdiği bildirildi. 
     
     UZMANLARDAN UYARILAR 
     Öte yandan Antalya Devlet Hastanesi yetkilileri, aşırı sıcakların da etkili olduğu ölümlerin, son günlerde artmaya başladığını anımsatarak, özellikle kalp ve astım hastası kişilerin havasız ve basık ortamlarda kapalı kalmaması gerektiğine işaret ettiler. 
     Aşırı sıcak havalarda alkol kullanımının zararlarına dikkati çeken uzmanlar, gündüz de vatandaşların güneş ışılarının en dik olarak indiği 10.00 ve 16.00 saatleri arasında sokağa çıkmamaları ve denize girmemeleri önerisinde bulundular. 
     





</TEXT>
</DOC>
