<DOC>
<DOCNO> 75243 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/29/yasam/yas09a.html </URL>
<DATE> 2002/03/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Milliyet yazdı, B. kurtuldu 
</HEADLINE>
<TEXT>
Küçük dansöz okuyacak 
     GÜLAY FIRAT 

     Son haftalarda kanal kanal dolaşıp şov programlarında göbek atan, sekiz yaşında olmasına rağmen okula gitmeyen küçük B., konservatuvar öğrencisi olacak. Sosyal Hizmetler İl Müdürü Kahraman Eroğlu, küçük kızın yeni eğitim ve öğretim döneminde okula kaydedileceğini belirterek "İlkokul kaydıyla birlikte küçük B.’nin yeteneği iyi bir yerde geliştirilmesi için konservatuvara tarafımızdan kayıt yaptırılacak" dedi. 
     
     Anne tedavi edilecek 
     Eroğlu, Milliyet’in "Siz çocuğunuzu oynatır mısınız " manşetiyle gündeme getirdiği küçük B. ile ilgili sözlerini şöyle sürdürdü "Ailesi art niyetten uzak ancak bilinçsizce davranmış, küçük kızlarını şovlara çıkarmışlar. Yaptığımız incelemede çocuk ihmali, istismarı veya şiddet tespit edilmemiştir. Bu sebeple aileyi de bilinçlendirmek için kanatlarımız altına alacağız." Eroğlu, B.’nin akciğer hastası olan annesi Yıldız’ın da tedavi olması için yardımcı olacaklarını söyledi. 
     
Avşar Zehra’ya yaptırmam      İSTANBUL Milliyet 

     Ünlü sanatçı Hülya Avşar, küçük B’yi programına dansöz kıyafetiyle çıkarıp dans ettirmesi olayına ilişkin, "İnce düşünemedim. Hakikaten bu kadar derin düşünseydim, programda yer vermezdim. Bu kadar derin düşünmedim" dedi. Star Ana Haber bülteninde B. ile ilgili soruları cevaplayan ünlü sanatçı, programına niçin konuk ettiğini açıkladı. Avşar şöyle konuştu "Çocuğu çok kabiliyetli gördüğüm için, aksine faydası olsun diye böyle bir şey yaptım. Kötü niyetimiz asla yoktu. Kendi çocuğum olsa, büyük söylemiyorum, asla yapmam." 
     B’nin ailesiyse, tek isteklerinin kızlarının yeteneğinin fark edilmesi olduğunu söyledi. Annesi "Tek amacımız kendisini göstermekti. Hiç para almadık. Bin pişmanım" derken, Baba Y. ise, "Televizyonda dans etmesi hatadır. Kabul ediyorum" şeklinde konuştu. 
     



 YAŞAM 
























</TEXT>
</DOC>
