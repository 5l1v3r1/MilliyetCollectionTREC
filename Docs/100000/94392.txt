<DOC>
<DOCNO> 94392 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/08/son/sondun15.html </URL>
<DATE> 2002/07/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Dünya doğal afetlerle boğuşuyor... 
</HEADLINE>
<TEXT>

     Dünya'nın birçok bölgesinde aşırı yağışların getirdiği sel ve salgın hastalık yaşamı güçleştiriyor. 
     
     Yemen sele teslim 

     Yemen'in batı kesiminde etkili olan sellerde en az 10 kişinin öldüğü, çok sayıda kişinin kaybolduğu belirtiliyor. Yetkililer, Selefiye bölgesini etkisi altına alan şiddetli yağışların yol açtığı sellerde ölenlerin çoğunun kadın olduğunu, arama ve kurtarma çalışmalarının sürdüğünü söylediler. Bölgede binlerce hektarlık tarım arazisinin zarar gördüğü öğrenildi. 
     
     Filipinleri tayfun vurdu 

     Filipinler'de etkili olan ''Chara'' tayfunu hafta sonunda en az 15 kişinin ölmesine yol açarken, tayfun yüzünden 3 kişi de kayboldu. 
     Hızı zaman zaman saatte 170 kilometreye ulaşan tayfun nedeniyle 10 bin kişinin evlerinden tahliye edildiği, ölen 15 kişinin arasında 3 Güney Koreli turistin bulunduğu, 2 Güney Korelinin de kaybolduğu belirtiliyor. 
     
     Bangladeş'te yağışlar etkili 

     Bangladeş'te muson yağmurlarının yol açtığı seller ve bunlara bağlı hastalıklardan 11 kişinin öldüğü açıklandı. 
     Yetkililerin açıklamalarına göre, bir hafta süren sellerden en fazla etkilenen bölgelerden Noakhali'de, 8 kişi içtikleri sel suları nedeniyle ishalden öldü. 
     Yetkililer, diğer bölgelerde de 1'i sel sularına kapılan çocuk olmak üzere 3 kişinin öldüğünü belirttiler. 
     
     Endonezya'yı anız dumanı boğdu 

     Endonezya'ya bağlı Borneo adasındaki Pontianak kenti civarında anız yakılması sonucu kentin dumana boğulduğu ve yoğun dumanın hava trafiğini olumsuz etkilediği belirtildi. 
     Havaalanı yetkilileri, görüş mesafesinin bir ara 50 metreye kadar düştüğünü belirtirken, hükümetin yasaklamasına rağmen köylülerin tarlalarını eski hasat kalıntılarından temizlemek için bu yönteme başvurduğu belirtiliyor. 
     





</TEXT>
</DOC>
