<DOC>
<DOCNO> 96079 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/16/son/sonspo03.html </URL>
<DATE> 2002/07/16/ </DATE>
<TIME>  </TIME>
<AUTHOR>  </AUTHOR>
<HEADLINE>
A Milli Basketbol Takımı tecrübesine güveniyor... 
</HEADLINE>
<TEXT>

     14. Dünya Erkekler Basketbol Şampiyonası'nda mücadele edecek A Milli Takım, deneyimli kadroya sahip olmanın avantajını kullanmayı amaçlıyor. 
     A Milli Takım, Türkiye'de organize edilen 32. Avrupa Basketbol Şampiyonası'nda finalde Yugoslavya'ya kaybeden ve 2. olan kadroyu bozmadı. 
     Milliler, 32. Avrupa Şampiyonası'nda başarılı bir performans ortaya koyan kadroyla 14. Dünya Şampiyonası'nda da aynı başarıyı yakalamayı hedefliyor. 
     32. Avrupa Şampiyonası'nda mücadele eden kadroda yer alan Kerem 
     Tunçeri, Ömer Onan, Mehmet Okur, Kaya Peker, Harun Erdenay, Asım Pars, Haluk Yıldırım, Mirsad Türkcan, Hüseyin Beşok, İbrahim Kutluay ve Hidayet Türkoğlu, 14. Dünya Şampiyonası için de aday kadroya çağrıldı. 
     TEK FİRE ORHUN ENE A Milli Takım'da 14. Dünya Şampiyonası için aday kadroda sadece Orhun Ene yer almadı. 
     32. Avrupa Şampiyonası'nda takımın başında kaptan olarak sahaya 
     çıkan, ancak son maçlarda sakatlığı nedeniyle oynayamayan Orhun, şampiyona sonrası milli takımı bıraktığını açıklamıştı. 
     Orhun Ene, geçen sezon Erkekler Birinci Basketbol Ligi'nde İTÜ forması altında kariyerini sürdürmüştü. 
     LEJYONERLER ULUSLARARASI TECRÜBE KAZANDI Milli takımın aday kadrosunda yer alan ve basketbol hayatlarını yurt dışında sürdüren oyuncular, ülke dışında oynayarak uluslararası tecrübelerini daha da artırdı. 
     Amerikan Profesyonel Basketbol Ligi'nde NBA Sacremento Kings takımında forma giyen Hidayet Türkoğlu, bu ülkede düzenlenecek Dünya Şampiyonası için de deneyim kazanmış oldu. 
     Son iki sezondur Yunanistan'da kariyerini sürdüren İbrahim Kutluay, daha da tecrübe kazanırken, Rusya'nın CSKA Moskova takımında forma giyen Mirsad Türkcan ile İsrail'in Maccabi Elite Tel Aviv takımında oynayan Hüseyin Beşok, uluslararası deneyimlerini daha da arttırdılar. 
     HAKYEMEZ ''OYUNCULAR UZUN ZAMANDIR BERABER OYNUYOR'' A Milli Basketbol Takımı Menajeri Doğan Hakyemez, aday kadroda yer alan oyuncuların uzun zamandır birlikte oynadığını, bunun da kendileri için avantaj olduğunu söyledi. 
     Hakyemez, A.A muhabirine yaptığı açıklamada, deneyimli bir kadroya sahip olduklarını belirterek, ''Takımdaki oyuncular son 2 yıldır sürekli birlikte oluyor. Büyük organizasyonlarda yer almanın deneyimine sahibiz. Geçen yıl başarılı olduğumuz kadroyu bozmadan 14. 
     Dünya Şampiyonası'na katılacağız. Bu avantajı da en iyi şekilde kullanmaya çalışacağız'' diye konuştu. 
     





</TEXT>
</DOC>
