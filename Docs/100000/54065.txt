<DOC>
<DOCNO> 54065 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/25/son/sontur07.html </URL>
<DATE> 2001/11/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Ortaöğretim Kurumları Sınavı'na başvurular yarın başlıyor 
</HEADLINE>
<TEXT>

     Ortaöğretim Kurumları Öğrenci Seçme ve Yerleştirme Sınavı'na OKÖSYS başvurular yarın başlıyor. 
     OKÖSYS, Fen ve Anadolu Liseleri ile Adalet Meslek Lisesi, Tarım ve Köyişleri Bakanlığı'na bağlı Ziraat Teknik, Ziraat, Ev Ekonomisi, Veteriner Sağlık ve Laborant meslek liseleri, Tapu ve Kadastro Genel Müdürlüğü'ne bağlı Anadolu Tapu ve Kadastro Meslek Lisesi, Meteoroloji Genel Müdürlüğü'ne bağlı Meteoroloji Meslek Lisesi ve Milli Eğitim Bakanlığı'na bağlı sağlık meslek liselerine öğrenci almak amacıyla Milli Eğitim Bakanlığı'nca yapılacak. 
     OKÖSYS'ye başvurabilmek için ilköğretim okullarının 8. sınıfında öğrenim görüyor olmak gerekiyor. Bazı meslek liselerine başvurabilmek için yaş koşulu da bulunuyor. 
     Adaylar, her okul için ayrı ayrı belirlenen başvuru koşullarını, kılavuzdan öğrenebilecekler. 
     Başvuru belgesi ve kılavuzu, okul müdürlüklerinden alınabilecek. 
     Başvuru formunun hatasız, eksiksiz ve kılavuzdaki kurallara uygun doldurulması isteniyor. Başvuru formundaki hatadan veya eksikten öğrenci velisi sorumlu tutulacak. 
     Sınava başvuru süresi, 13 Aralık Perşembe günü mesai saati bitiminde sona erecek. 
     
     Sınavda kılık kıyafet kuralı 
     OKÖSYS, 9 Haziran 2002 Pazar günü gerçekleştirilecek. 
     Sınav kurallarıyla ilgili geçen yıl yapılan değişikliğe göre, sınavda görev alacak öğretmenler ve diğer görevliler yürürlükteki mevzuata uygun kılık-kıyafetle sınava gelecekler. Adayların da okul kıyafetleriyle sınava katılmaları gerekiyor. Geçen yıl yapılan sınavda, bazı öğrenciler haberleri olmadığı için sınava günlük kıyafetleriyle katılmış, Milli Eğitim Bakanlığı da adayların mağdur olmamaları için bir defaya mahsus olmak üzere izin vermişti. 
     
     Devlet Parasız Yatılı Sınavı 
     Öte yandan, Devlet Parasız Yatılılık ve Bursluluk Sınavı'na başvurular da 7-25 Ocak 2002 tarihleri arasında yapılacak. Bu sınava ilköğretim ve ortaöğretim kurumlarının ara sınıflarındaki öğrenciler başvurabilecek. 
     






</TEXT>
</DOC>
