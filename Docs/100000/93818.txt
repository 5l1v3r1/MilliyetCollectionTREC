<DOC>
<DOCNO> 93818 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/05/spor/spo05.html </URL>
<DATE> 2002/07/05/ </DATE>
<TIME>  </TIME>
<AUTHOR>  </AUTHOR>
<HEADLINE>
F-16 korkusu 
</HEADLINE>
<TEXT>

Milli Takımı taşıyan uçağın yanında savaş uçakları belirdiğinde çığlıklar yükseldi. Futbolcuların eşleri, haberleri olmadıkları için, büyük korkuya kapılmış, ne yapacaklarını şaşırmışlardı 
     ORADA NELER OLDU -3 Bilal Meşe 

     Platini’nin ziyareti ile büyük moral bulan Ay - Yıldızlı futbolcular, uzatmalarda İlhan Mansız’ın altın golüyle Senegal’i devirdiler, yarı finale çıktılar. Fransız yıldız ile karşılaşmadan sonra da görüşen oyuncular, "Öcünüzü aldık" dediler. 
     Soyunma odalarından zafer sarhoşluğuyla çıkan Ay - Yıldızlılar, özellikle maçın ilk yirmi dakikalık bölümünde Senegal’in gol pozisyonlarını unutamamışlardı "İlk yirmi dakika içinde rakibimiz pozisyon buldu. Bu süre içinde gol yeseydik, biterdik, maçı çıkaramazdık." 
     
Samba’nın şansı      Brezilya ile oynanan yarı final maçı dramatik bir sonla biterken, soyunma odalarında asılan yüzler ve yaşla dolan gözler, tam bir yas havasını andırıyordu. Şenol Güneş ile Haluk Ulusoy, millileri "Bu başarı ile yanıtınızı zaten verdiniz. Üzülmeyin, görevinizi yaptınız" diye teselli cümleleri kurarlarken, Ronaldo’nun "Pis burun" tabir edilen vuruşu akıllardan çıkmıyordu. Ve oyuncular aralarında yaptıkları eleştirilerde faturayı Fatih’e kesiyorlardı. Fatih’in zamanlama hatası yapmasıyla savunma dengesinin bozulduğu ve golün geldiği görüşünde birleşiliyordu. 
     
Gerçek final      Brezilya moralsizliğini üzerinden atan Milli Takım’ın, G.Kore ile çıktığı üçüncülük maçı, atmosferi, mücadelesi ve golleriyle "Gerçek final" olarak yorumlandı. 
     Daegu Stadı’ndaki G.Koreli taraftarların Türk bayrağını açmaları, Ay - Yıldızlı ekip arasında büyük sürpriz olarak nitelendirildi. İstiklal Marşı’nın söylendiği anda tribünde açılan dev Türk bayrağı futbolcuların duygulu anlar yaşamasına neden oldu. 
     Futbolcular, "Doğrusu bu kadarını da beklemiyorduk. Sanki Ali Sami Yen Stadı’nda maça çıkmıştık. Bizim için büyük motivasyon oldu. İşte futbol, işte dostluk, kardeşlik, fair - play bu dedik içimizden" diye konuştular. 
     
Büyük jest      Maç bitimindeki tablo nedeniyle futbolseverler ve biz gazeteciler uzun süre sahayı terkedemedik. Basın merkezinin yolunu tuttuğumuzda, gururumuz ile şaşkınlığımız birbirine karıştı. 
     G.Koreli meslektaşlarımız bizleri tebrik ederken, bizim de "Kusura bakmayın, sizi yendik" sözcükleri ağzımızdan dökülüveriyordu. Ama G.Koreli basın mensupları hemen karşılığını veriyorlardı "Hayır, niye özür diliyorsunuz ki Siz gerçek şampiyonsunuz." 
     Otelimizin yolunu tuttuğumuzda, şaşkınlığımız giderek arttı. G.Kore halkı, yolumuzu kesiyor, imza alıyor, birlikte fotoğraf çektiriyordu. Ama üçüncülük gururumuzu maalesef, takımımızla paylaşamadık. 
     
Şaşırtan teşekkür      Maç bitiminde, gazetecilerin yer aldığı serbest bölgeden çıkan en son isim kaleci antrenörü Mehmet Kulaksızoğlu’ydu. Bu alanda bulunan 5 Türk gazetecinin elini sıkan Kulaksızloğlu, "Bu başarıda sizlerin de büyük payı var, hepinize teşekkür ediyorum" diye konuşurken, herkesin ağzı açık kalıyordu. Ne de olsa, Milli Takım’ın basına bakış açısı belliydi. 
     
Kara tahta      Dünya üçüncüsü olarak tarihe geçen Milli Takım’ın, 52 günlük serüveninde bir de KARA TAHTA var. Ay - Yıldızlı futbolcuları, taktik toplantılar için bir araya geldiklerinde, hep kara tahtada yazılı atasözleri karşıladı. Oyuncuları motive etmekle görevli mental Turgay Biçer, tahtaya şunları yazıyordu 
     - Güneş balçıkla sıvanmaz. 
     - Nereye gideceği belli olmayan gemiye hiçbir rüzg r yardım edemez. 
     - Kazanmak beyinde başlar. 
     - Arkadaşını söyle, sana kim olduğunu söyleyeyim. 
     - Kendini yöneten, dünyayı yönetir. 
     - Yalnızca kaybetmekten korkmadığında başarırsın. 
     - İlim bilmektir, ilim kendini bilmektir, sen kendini bilmez isen, nice okumaktır. 
     Çin maçı öncesinde Başkan Haluk Ulusoy da salona gizlice girerek, taktik konuşma öncesi bir atasözü de kendisi üretmişti 
     - Bu takım altın damgalarla Türk futbol tarihine geçmiştir. 
     
Şarkı ve internet      Antalya’da başlayan ve G.Kore’de noktalanan 52 günlük tarihi serüvende, Ay - Yıldızlı futbolcular maçlara, Tarkan’ın, "Bir oluruz yolunda" şarkısıyla gittiler, "Dağ başını duman almış" marşıyla döndüler. 
     Kamp yapılan otellerde kurulan basın merkezleri, sabahın erken saatlerinde futbolcuların adeta işgaline uğruyordu. Her sabah erkenden uyanan futbolcular, internet sitelerinden gazetelerdeki eleştirileri okuyorlardı. Futbolcuların izledikleri gazetelerin başında Milliyet, Hürriyet ve Sabah geliyordu. 
     
Nöbetçi aşçı      Ay - Yıldızlı ekip, 52 gün boyunca yemek özlemi hiç çekmedi. Kafile ile birlikte finallere gelen aşçılar, 24 saat futbolcuların isteklerini yerine getirdiler. Öyle ki, geceleri nöbetçi aşçı bile görev yaptı. Odasında uyuyamayan ve karnı acıkan futbolcular, geceleri aşçının yanına giderek canları çektikleri yemekleri yaptırdılar. 
     
Benzin yok      Dönüş başlamıştı ve Türkiye özlemi sona ermek üzereydi. Busan’dan, bomba ihbarı nedeniyle, rötarlı şekilde kafileyi alan özel uçak, havalandıktan dokuz saat sonra benzin deposunda yaşanan teknik arıza nedeniyle Kazakistan’ın başkenti Alma Ata’ya inmek istedi. Ancak telsizle yapılan bağlantıda Alma Ata’da benzin olmadığının belirtilmesi üzerine uçak bu kez rotayı Özbekistan’a çevirdi. 
     Taşkent’te inen uçak teknik arızayı giderdikten sonra yola yarım saat rötarlı olarak devam etti. Bu bekleyiş sırasında, havalimanına elçilikten gelen Türkler, ellerinde bayraklarla Ay - Yıldızlı ekibe moral verdiler. 
     
Pilotların isteği      Ay - Yıldızlı ekibi taşıyan özel uçağı, Türkiye hava sahasına girmesiyle birlikte, büyük bir sürpriz bekliyordu. Hava Kuvvetleri’ne ait dört F-16 savaş uçağı bir anda belirivermişti. 
     Kafileden kimsenin böyle bir sürprizden haberi yoktu. F-16’ları ilk fark eden, futbolcuların eşleri oldu. İşte o anda kıyamet koptu, hanımlar çığlıklarla eşlerinin yanı gittiler. Hepsi korkmuştu. Ancak pilot açıklayıcı anonsu yapınca, korku yerini coşkuya bıraktı. İnanılmaz bir duygu fırtınası başlamıştı, F-16’lara el sallamak için camlara hücum edenler gözyaşlarını tutamıyordu. 
     F-16 pilotları uçağa öylesine yaklaşmışlardı ki, her hareketleri seçiliyordu. Kimi kafileye alkışlarını yolluyor, kimi elindeki bayrağı sallıyor, kimi de el işaretleriyle forma istiyordu. 
     
Döner ve kebap      Kafilemizi taşıyan uçak İstanbul’a indiğinde, coşkuyu gören futbolcular gözlerine inanamadılar. Bir tören hazırlandığını biliyorlardı, ama yollarda ve Taksim’de biriken insanları görünce, bir kez daha gururlandılar. 
     3.5 saat süren kara yolculuğu sırasında karınlar acıkmıştı. Oylama yapıldı, otobüste yenmek üzere istenen yemek, ekmek arası dönerdi. Hemen getirtildi ve hasret bitti. Ve eğlence bitip, ertesi güne gelindiğinde, tüm futbolcuların hasret çektiği lokantaların adresi de belliydi KEBAPÇILAR... 
     
Denizli’nin sürprizi      DÜNYA Kupası boyunca MİLLİYET’te yazdığı yazılarla alkış toplayan ve takdir edilen Mustafa Denizli, Senegal zaferi sonrası Ay - Yıldızlılara büyük bir sürpriz yaptı. Milli Takımı, turnuvanın başından beri görüşleri ve yazılarıyla destekleyen, inancı hep dile getiren Denizli, soyunma odalarının yolunu tutmuştu. Kapıyı açtı, hemen Şenol Güneş’i kucakladı ve oyuncuları tek tek bağrına bastı. Mustafa Denizli, eski öğrencileriyle işte böylesine sarmaş dolaş olurken, büyük moral veriyordu. 
     
Muzzy, Türkçe öğrendi      MİLLİ Takım’ın en sessiz kişisi kuşkusuz Mustafa İzzet’ti. Ay - Yıldızlı arkadaşlarıyla uyumu mükemmeldi. Herkesi destekliyor ve moral veriyordu. Ancak lisan sorunu vardı. Türkçe bilmediği için, kolaylıkla iletişim kurduğu kişiler Ümit Davala, Alpay ve Tugay oluyordu. Arkadaşları da, ona Türkçe konusunda yardımcı olmaya çalışıyorlardı. Ancak Muzzy, yanlış bir yolla da olsa, Türkçeyi sökmeye başlamıştı. En iyi bildiği Türkçe kelimeler maalesef küfürlerdi. 
     
Serhat’a özel ilgi      MAÇLAR başlamadan önce, kadrodan çıkarılacak isimlerin arasında Serhat da vardı. Ancak Şenol Güneş, kararını açıkladıktan sonra Serhat’ı yanından hiç ayırmadı, genç futbolcu ile sürekli ilgilendi. Belli ki Güneş, geleceğin yıldızını kaybetmek istemiyordu. Nitekim, Şenol Güneş’in, Avrupa Şampiyonası elemelerinde, Serhat’tan forvette yararlanmak için planını şimdiden yaptığı, kulaktan kulağa dolaşmaya başlamıştı. 
     
     BİTTİ 



 SPOR 































</TEXT>
</DOC>
