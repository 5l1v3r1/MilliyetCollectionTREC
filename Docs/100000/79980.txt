<DOC>
<DOCNO> 79980 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/23/son/sonspo10.html </URL>
<DATE> 2002/04/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Metin Tokat "Hakem eskileri televizyonda ahkam kesiyor" 
</HEADLINE>
<TEXT>

     Türkiye Faal Futbol Hakemleri ve Gözlemcileri Derneği TFFHGD Genel Başkanı Metin Tokat, pervasızca konuşan kulüp başkanları ve beyaz camda ahkam kesen hakem eskilerine karşı hukuki mücadelenin başlatıldığını söyledi. 
     TFFHGD'nin 7. Olağan Genel Kurulu'nda konuşan Tokat, pervasızca konuşan kulüp başkanları ve beyaz camda ahkam kesen hakem eskilerine karşı hukuki mücadelenin başlatılığını belirtti. Tokat, bu zihniyetin hakemi hedef haline getirdiğini savunarak, bu programların sosyal patlamalara ve ileride infiallere neden olabileceğini öne sürdü. 
     Bunların adının sorumsuzluk, başıbozukluk ve futbol teröristliği olduğunu kaydeden Tokat, ''Bizler eleştirilere karşı değiliz, biz, TV'lerde herkesin kendi çıkarlarına göre konuşmasına, yargısız infazlara karşıyız. Burada hepimize iş düşüyor, bu programlara çıkmamalıyız, çıkana engel olmalıyız, üzerimizden program yapmalarına izin vermemeliyiz'' diye konuştu. 
     Son olaylar karşısında dernek olarak sessiz kalmadıklarını belirten Tokat, derneğin dürüstlük, adalet ve doğruluk ilkelerini benimsediğini, bu ilkelerden ödün verilmesinin söz konusu olmadığını vurguladı. 
     Tokat, halen hakem camiasının baskı ve sindirme politikaları altında olduğunu savunarak, şunları söyledi 
     ''Türk hakemleri, camiadan ayrılmış, derneğin kuruculuğunu yapmış kişilerin ahlaki boyutları aşan saldırılarıyla karşı karşıyadır. 
     Reyting uğruna yapılan bu saldırılar karşısında yolumuza yılmadan devam edeceğiz ve Türk sporuna hizmet edeceğiz. Ben doğruyolda kaybolmuş bir insan görmedim. Ama ne yaparsanız yapın yengeç yengeçtir, doğru yürümez, yürüyemez. İşte hakem camiası burada, siz neredesiniz. Siz, hakem camiasından ayrılmış, birer hakem eskisisiniz. 
     Bu camiaya en çok zarar verenlerdensiniz. Camianın üyelerinin kişilik haklarına saldıran birer saldırgansınız.'' Kendilerine düdüğü, bayrağı bırakmasını söyleyenlerin bulunduğunu hatırlatan Tokat, kendilerinin de onlardan mikrofonu bırakmalarını istediklerini bildirdi. 
     Bugünkü genel kurulun hakemliğin başkaldırması ve hak arama günü olduğunu kaydeden Tokat, hakemlerin yalnız olmadığını ve en önemlisi kimsenin oyuncağı olmayacağını, bunların önlenmesi için de gerekirse maçlara çıkmamak da dahil her türlü önlemi alacaklarını bildirdi. 
     Dernek çalışmaları hakkında da bilgi veren Tokat, çalışmaları anlattı. Tokat, gelecek sezon hakem ücretlerinin maçtan önce yatırılacağını ve hakemlerin masraflarını buradan karşılayacağını da söyledi. 
     
     MHK Başkanı 
     Kongrede konuşan Merkez Hakem Kurulu MHK Başkanı Bülent Yavuz da Türk hakemliğinin çağ atladığını, uyandığını, dirilişe geçtiğini ve kükreme durumuna geldiğini söyledi. 
     Futbolun tüm dünyada popüler ve ilgi duyulan bir spor olduğunu hatırlatan Yavuz, az gelişmiş ülkelerde futbolun takipçilerinin daha fazla olduğunu anlattı. 
     Böyle bir spor dalının vazgeçilmez unsurlarından birinin de hakemler olduğunu vurgulayan Yavuz, şunları söyledi 
     ''Bizler de haklarımızı diğerleri gibi almak zorundayız. Hakem adalet dağıtan, saygı duyulan insandır. Hakkımızı ararken kavgacı değil, barışçı olmalıyız. Bütün bunlara rağmen bizi kavgaya çağıranlara bu düşünce içinde cevap vermeliyiz. Türk Hakem Camiası 10 binlere ulaştı, Camia içinde 500-600 civarında klasman kadrolarında yer alanlar var. Bu kadroların dışında kalanlar da bu insanlara destek vermelidir. Ancak, dışarıda kalanlardan bazılarının bu sorumluluğu taşıyamadıklarını görüyoruz. Dışarıdaki unsurlara destek ve bilgi verdiklerini görüyoruz.'' Son 2 yılda yapılan çalışmalarla camiaya 4 bin 300 yeni hakem kazandırıldığını kaydeden Yavuz, ülkede iyilerin kullanılmadığını, kötülerin kullanılarak sansasyon yaratılmak istendiğini belirtti. 
     Yavuz, Türk hakeminin Avrupa'da ve dünyada yanına yaklaşılmayacak kadar ileri bir insan olduğunu, bunu yaptıkları yurtdışı çalışmalarında gördüklerini anlattı. 
     Hakem camiasından nasibini almayanların, camiayı, sürekli ''tu kaka'' göstermesinin artık taraftar bulmadığını bildiren Yavuz, Türk hakeminin Avrupa'ya çıkması için hertürlü gayretin gösterildiğini, bunun olumlu sinyallerini de aldıklarını belirtti. 
     Hakemlerin taraftarı olmadığını savunan Yavuz, ''Bütün kulüplerimiz kolaycı bir yöntemle, kendi beceriksizliklerini, hedefi yakalayamama durumunda hakemlerle örtbas etmeye çalışıyor. Herkes kendi görevini yaptığı zaman Türk hakemi öne çıkacaktır. Hakemler açıklandığında bazı fesat kurumları hemen kulüp başkanlarının aklını çelmektedir. Bazı arkadaşlarımız medya tarafından sıkıştırılarak, zor durumda bırakılıyor. Hakemlerin TV'lere çıkmasına izin vermiştik ama bunun zaman zaman sakıncalarını görüyoruz. Hakemlerin yeni sezonda basınla ilgili prosedürlerini görüşüp bir karar vereceğiz'' diye konuştu. 
     Hiçbir Türk hakemine kimsenin talimat veremeyeceğini anlatan Yavuz, tüm bu yakıştırmaların hedeflerin elden kaybolduğu zamanlara rastladığını öne sürdü. Yavuz, sağda solda ahkam kesenlerin, Türk hakem camiasını yönlendirmeye çalışanların, bilirkişi olarak uzman kesilmelerinin kendilerini de rahatsız ettiğini, bu nedenle de bir TV kanalıyla anlaşarak derneğe üye hakemleri çıkarıp doğruları ortaya koyduklarını kaydetti. 
     Futbolculara da seslenen Yavuz, konuşmasını şöyle tamamladı 
     ''Futbolcuların çifte standart uygulamaları, yurtiçindeki maçlarda hakeme yardımcı olmaması, yurtdışı maçlarda kuzu gibi olmaları hakemlerin işini zorlaştırıyor. Hırçın, oyunu bozan ve hakemi sürekli zorlayan futbolcular tespit edilerek, seminerlerde hakemlere bildirilecek ve bu futbolcular üzerinde daha duyarlı olmaları istenecektir. 
     Süper ligde son 30 yılda görülmemiş bir performans sergileniyor. 
     Riskli maçlar oluyor, herkes kendi maçına bakıyor. Biz, maçların risk durumuna göre en deneyimli hakemlerimizi görevlendiriyoruz. Camiada bu yıl önemli olaylar yaşandı, istemediğimiz olaylar oldu. 10 binlera varan camiada bunlar da olabilir, bu olaylar yargıya intikal etmiştir. 
     Bizim görevimiz hakemleri en saygın yere taşımaktır. Türk hakemi gelecek sezona yeni bir kimlikle, tüm sosyal hakları alınmış, mağduriyetleri giderilmiş olarak girecektir. Hakemler arasında karşılıklı saygı-sevgi olduğu, ağabey-kardeş ilişkileri geliştiği zaman Türk hakemi futbolun patronu olacaktır.'' Genel Kurulda daha sonra raporlar üzerinde yapılan konuşmaların ardından seçime geçildi. 
     





</TEXT>
</DOC>
