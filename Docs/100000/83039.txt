<DOC>
<DOCNO> 83039 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/09/son/soneko04.html </URL>
<DATE> 2002/05/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Ocak "Tarımsal kredi faizlerini 65'e çekeceğiz.." 
</HEADLINE>
<TEXT>

     Kamu Bankaları Ortak Yönetim Kurulu Başkanı Safa Ocak, 1 Haziran'dan itibaren tarımsal kredi faizlerini yüzde 70'ten yüzde 65'e, döviz kredisi faizlerini de yüzde 9'dan yüzde 7.5'e çekeceklerini bildirdi. 
     Ekonomi Muhabirleri Derneği EMD üyelerine yönelik sohbet toplantısında konuşan Ocak, krizin ardından toplumun bir ara karamsar bir ortama saplandığını belirtirken, ''Ancak son gelişmeler gösteriyor ki uygulanmakta olan program, öncelikli hedefi olan enflasyonu beklentileri de içerek şekilde kontrol altına almış bulunuyor. Tabi burada daha alınacak mesafeler var'' dedi. 
     Ekonominin büyümesi noktasında piyasalarda ilk kıpırdanışların görüldüğünü ve talebin canlanma arifesinde olduğunu söyleyen Ocak, ''Tabi bu dönemin yine tedbirle yönetilmesi gereken bir dönem olduğunun bilincindeyiz. Yani burada da talep vasıtasıyla olacak canlanmanın da umuyoruz ki eskiden yaşadığımız enflasyonist etkileri içermeden enflasyonist sonuçlarla karşılaşmadan gelişeceğini umuyoruz'' diye konuştu. 
     Ocak, piyasanın canlanmasına paralel olarak 1 yıllık uğraşılarının sonunda kredilerini bu yükselme belirtileri gösteren talebin canlandırılması ve desteklenmesi doğrultusunda kullanmak üzere hazırlıkları yaptıklarını anlattı. 
     
     "Kredi dağıtmayacağız" 
     Ziraat Bankası'nın 30 Haziran tarihine kadar organizasyonel yapısındaki değişiklikleri tamamlaması gerektiğini hatırlatan Ocak, ''Şubelerimizde talebin olduğu noktada, talebi sisteme yansıtacak ve kredileri harekete geçirecek bir organizasyon yaptık. Dolayısıyla kredi verebilmenin arifesine geldik'' diye konuştu. 
     Bir yanlış anlaşılmayı düzeltmek istediğini ifade eden Ocak, ''Kredi dağıtmayacağız. Kredi vereceğiz, kredileri doğru projelere kanalize edeceğiz'' şeklinde konuştu. 
     1 Haziran'dan itibaren tarımsal kredi faizlerini yüzde 70'ten yüzde 
     65'e, döviz kredisi faizlerini de yüzde 9'dan yüzde 7.5'e 
     çekeceklerini de açıklayan Ocak, enflasyon uluslararası normlara indikçe faiz oranlarının da uluslararası alanda mukayese edilebilir noktaya ineceğini umduklarını ifade etti. 
     
     ZİRAAT BANKASI GENEL MÜDÜRÜ 
     Ziraat Bankası Genel Müdürü Niyazi Erdoğan da, müteahhitlik sektörü ve bankanın portföyünde bulunan işletmeler için 2.5 katrilyon liralık gayrinakdi bütçe ayırdıklarını açıkladı. 
     Bankanın misyonu ve pazar profili hakkında bilgi veren Erdoğan, nakit plasman bütçelerinin 1.1 katrilyon lira olduğunu, bunun 1.8 katrilyon gibi basına yansıdığını bunun bir yanlış anlaşılmadan kaynaklandığını vurguladı. 
     Erdoğan, şöyle konuştu 
     ''Yurt içi ve yurtdışı müteahhitlik sektörümüzün üstlenecekleri taahhütlerle ilgili önemli sıkıntıları var ve de Ziraat Bankası'nın portföyünde olan Petkim, Tüpraş ve Botaş gibi büyük işletmeler var. Bu gruba da 2.5 katrilyon lira tutarında gayri nakdi bütçe ayırdık. Bu bütçe geleceğe yönelik tahminler üzerinedir. Revize edilebilir. Ziraat Bankası artık piyasaya çıkmıştır.'' Öte yandan Erdoğan bu 2.5 katrilyonluk bütçenin tüm kuruluşları kapsadığını belirtirken, Banka'nın döviz açısından rahat olduğunu, özellikle küçük ve orta boy işletmelere yönelik olarak döviz kredisi kullandırmayı hedeflediğini kaydetti. 
     Banka'nın 37 adet merkez şube ile yönetildiğini, bunların geniş yetkilerinin olduğunu, bu nedenle artık Genel Müdürlüğe son derece az talep geldiğini söyleyen Erdoğan, bu şubelerin her birine 20-45 şubenin bağlı olduğunu, orta boy birer banka gibi çalıştıklarını anlattı. 
     Erdoğan, kurumsal müşteriler için de Ankara, İstanbul ve İzmir'de 3 adet kurumsal şube açtıklarını da belirtti. 
     





</TEXT>
</DOC>
