<DOC>
<DOCNO> 85868 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/24/son/sondun14.html </URL>
<DATE> 2002/05/24/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD'de çocuklara cinsel taciz yapan zanlıya 130 yıl hapis 
</HEADLINE>
<TEXT>

     ABD'nin Montana eyaletinde çocuklara defalarca cinsel tacizde bulunmakla suçlanan Nathaniel Bar Jonah adındaki zanlı ''afsız'' 130 yıl hapis cezasına çarptırıldı. 
     Eyalet bölge mahkemesi yargıcı Judge Kenneth Neill, 10 yaşındaki bir erkek çocuğunu doğrayarak komşularıyla beraber yediği de iddia edilen, ancak bu suçu kanıtlanamayan Jonah'ın, çocuklara rekor sayıda cinsel tacizde bulunduğunun kanıtlandığını söyleyerek, zanlının cezayı cezaevi yerine bir akıl hastanesinde çekme isteğini reddetti. 
     Jonah, 120 yılı taciz, 10 yılı da çocuk kaçırmaktan aldığı ceza okunurken hiçbir tepki göstermedi. 
     Davacı avukatı Greg Jackson, karardan sonra yaptığı açıklamada ''Her şey beklediğimiz gibi oldu'' derken, zanlının avukatı Don Verney, temyize gideceklerini söyledi. 
     Jonah, Şubat ayında komşusunun 14 yaşındaki erkek çocuğuna kendi evinde cinsel tacizde bulunmakla, tacizde bulunduğu çocuğun 8 yaşındaki kuzenini de boynundan iple asarak boğmaya çalışmakla suçlanıyordu. Jonah'ın tacizine uğradığı bildirilen çocuklar mahkemeye gelerek iddiaları doğrular ifade vermişlerdi. 
     Jonah'ın, 1996 yılında kaybolan Zachary Ramsay adlı çocuğun kaçırılarak öldürülmesiyle ilgili olarak Missoula bölgesi mahkemesinde yargılanacağı, ancak mahkeme gününün henüz tespit edilmediği bildirildi. 
     İki çocuğu öldürmeye teşebbüsten Massachusetts eyaletindeki bir akıl hastanesinde 10 yıl kaldıktan sonra 1991 yılında savcılık kararıyla serbest bırakılan 45 yaşındaki Jonah'ın evinde 14 bin çocuk resmi bulunmuştu. 
     





</TEXT>
</DOC>
