<DOC>
<DOCNO> 83186 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/10/spor/ysenay.html </URL>
<DATE> 2002/05/10/ </DATE>
<TIME>  </TIME>
<AUTHOR> ERDOĞAN ŞENAY  </AUTHOR>
<HEADLINE>
Milli Takım üstüne 
</HEADLINE>
<TEXT>

     Milli Takım'ın Uzakdoğu'da vereceği tarihi imtihanlar için zamanın hayli yaklaştığının farkında mıyız Ogün ve Tümer'in kadroya alınmamaları üstüne olumlu ya da olumsuz kalem oynatanlar hayli romantik düşünceyle bakıyorlar meseleye. 
     Biz Türkler'in yufka yürekli olduğunu söyleyenler hiç de haksız değildirler... Ogün'ün Türk futboluna, özellikle de milli formaya verdiği hizmetleri saymaya kalksak, sayfalar dolar, taşar işin özünde... Ancak milli formanın sorumluluğunu üstlenmiş teknik kafaların şu günlerde naif düşüncelere dalıp, konuya duygusal bakmaya ne hakları vardır, ne de böyle bir lüksleri... Ogün kardeşimizin artık seri halde oynanacak ve performansının en yüksek grafikleri zorlayacağı tempolu oyunlara ayak uydurması zordur. Zaten bunu kendisi de iyi bilmektedir ki, daha ligler bitmeden Milli Takım'ın geleceği adına yorgunluğunu ve elveda mesajını bütün ülkeye kendi sesiyle ilan etme gerçekçiliğini ve mertliğini göstermiştir. 
     Tümer için de milli kadro henüz erkendir ve Şenol Güneş bu kararında çok haklıdır... Öyle ya, eğer Tümer, Beşiktaş'ın seri yenilgilerinde orta sahada sahne alır, Ahmet Dursun ve İlhan Mansız gibi çabuk ve hırslı adamlara enfes toplar çıkarabilir ve Beşiktaş'ın "yenilgiler serisini" attığı ve attırdığı gollerle "galibiyetler dizisi" haline çevirebilme kahramanlıkları ve sürekliliği yaratabilseydi eğer, işte o zaman biz de konuyu terse alır, Şenol hocamıza Tümer'in niçin Kore kafilesinde olmadığını sorgulamaya çalışırdık. 
     Bizce Serhat'ın ve diğer isimlerin kadroya son anda da olsa katılımları teknik ekibin milli kadroyu sıkı eleyip, dokuduklarının net görüntüsüdür... Hakan Şükür - Hasan Şaş - İlhan Mansız gibi golcülerin arasına Serhat gibi müthiş bir tempo adamını katmak, hatta uygun düşerse ilk tertiplerde oynatmak Milli Takım'ın Uzakdoğu'daki şaşırtıcı başarılarına en uygun anahtar adım olabilir. Öyle ya, Fenerbahçe'nin bir yılını eksiksiz seyretmiş spor adamı olarak kolayca söyleyebiliriz ki, Serhat, Fener'in gol makinesi olmuştur tartışmasız... Ayrıca umutsuz pozisyonlara bile attığı umut dolu deparlar ve ikili mücadelelerdeki hırsları Serhat'ı milli formaya taşıyan en önemli gerçekler olmuştur ve de kendisinden umulmadık gol getirileri sağlayacaktır Milli Takımımız Uzakdoğu'da. 
     Uzatmaya gerek yok... Milli formanın namusunu üstlenmiş teknik kadro, başta Şenol Güneş olmak üzere tümüyle yarışmalara kilitlenmişlerdir ve de nefes almadan çalışmaktadırlar. Unutmayalım ki Tanrı sadece dua edenlerle değil, daha çok çalışanın yanındadır Dünya varolduğu zamandan beri olduğu gibi. 
     



 SPOR 



























</TEXT>
</DOC>
