<DOC>
<DOCNO> 88613 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/08/siyaset/asiy.html </URL>
<DATE> 2002/06/08/ </DATE>
<TIME>  </TIME>
<AUTHOR>  </AUTHOR>
<HEADLINE>
AB yolu MHP’siz 
</HEADLINE>
<TEXT>

MHP lideri Bahçeli AB, idam, anadilde yayın, öğretim ve Kıbrıs için önşart öne sürüyor. Meclis’ten geçirebilirseniz biz çekilelim, yeni hükümet kurun 
     ÖNDER YILMAZ, ABDULLAH KARAKUŞ, UTKU ÇAKIRÖZER, ELÇİN ERGÜN 

     Cumhurbaşkanı’nın çağrısıyla toplanan AB Zirvesi’nde "idamın kaldırılması, anadilde yayın ve öğrenim" konularında TBMM çatısı altında adım atılması eğilimi ağırlık kazanırken, MHP Genel Başkanı Devlet Bahçeli, ilk kez "hükümetten çekilmeyi" gündeme getirdi. "AB’nin idam, anadilde yayın, anadilin öğretimi ve Kıbrıs konularında adım atmayı üyelik müzakeresi için önkoşul olarak öne sürdüğünü" belirten Bahçeli, DSP, ANAP, AKP ve SP’ye, "Bu düzenlemeleri TBMM’den geçirebilecekseniz biz çekilelim, siz yeni hükümet kurun" dedi. 
     Dışişleri Müsteşarı Uğur Ziyal ve AB Genel Sekreteri Volkan Vural’ın verdiği brifingle başlayan zirvede şu konuşmalar yapıldı 
     Sezer Brifinge ilişkin soru yoksa, Meclis’teki çoğunluk sırasına göre söz vereceğim. 
     Hasan Gülay Benim gelişime tavır gösterilmesini anlamıyorum. DSP olarak AB’nin yüzde 100 yanındayız. 
     Devlet Bahçeli AB’ye, Türkiye’nin üniter yapısı çerçevesinde girmeliyiz. 
     Mesut Yılmaz İdamın kaldırılması, anadilde yayın ve öğrenimin üniter yapıya darbe vurması söz konusu değildir. 
     Tayyip Erdoğan Şartımız, ölüm cezası yerine, affedilemeyecek şekilde ağırlaştırılmış müebbet hapis. Anadilde yayın da devletin kontrolü dışında zaten yapılıyor. Anadilin kurslarda öğretilmesi de serbest olmalıdır. 
     Recai Kutan Anadilde yayına evet diyoruz. İdam konusunda AİHS’nin 6. ek protokolü imzalanıp onaylanmalı ve ceza kaldırılmalı. 
     Sezer En azından Bulgaristan ve Romanya ile aynı dönemde müzakereye başlamamız gerekmektedir. Anlaşılıyor ki bu konularda Meclis’te bir uyum komisyonu oluşturulması gerekiyor. 
     Gülay ANAP ve Yılmaz’ı kastederek AB kimsenin tekelinde değil. Hiçbir parti, hatta zaman zaman dikkatimizi çekiyor, hiçbir kimse AB konusunu tekeline alamaz. 
     Bahçeli AB üyelik müzakeresi tarihi vermek için idamın kaldırılması, anadilde yayın, anadilin öğretimi ve Kıbrıs konusunda Rum tarafının beklentileriyle çözüm veya onların AB’ye kabul edilmesine itiraz edilmemesini önkoşul olarak öne sürmektedir. MHP dışında buradaki partiler, bu 4 önkoşul konusunda mutabakat içindedir. Karşımıza bir yol ayrımı çıkmaktadır. Bu 4 konuda parlamentoda ortak çaba gerekecektir. Ancak MHP bu girişimlere ortak olmayacaktır. Bu süreçler hükümet tasarrufu olarak başlatılamayacaktır. MHP, bunlara karşı oy kullanacaktır. Koalisyon ortaklarının temel konularda karşı karşıya gelmeleri, siyasi etik ve siyasi gerçekler karşısında doğal bir durum sayılamayacaktır. Diğer partiler mutabık iseler yeni bir hükümet oluşumuna gidilmelidir. Biz Türkiye’nin önünü tıkayan bir konumda asla olmayız. MHP’nin hükümette kalmak gibi bir hırsı ve hevesi yoktur. Bizim dışımızdaki partiler önşart olarak dayatılan bu düzenlemeleri yapmaktan başka çare bulunmadığını düşünüyorsa ve bunun Türkiye’nin hayrına olacağına inanıyorlarsa, biz yeni hükümet oluşumunun önünü açmaya hazırız. Ortak siyasi irade ve destek ortaya konulursa, büyük bir vicdan rahatlığıyla bunun Türkiye için hayırlı olmasını dileriz. 
     Erdoğan Hükümetin ortaklarını dinlediğimizde sanki biri iktidar, diğeri muhalefet gibi konuşuyor. Oysa bu saatten sonra bu tür çelişkili beyanlar, Türkiye’nin gücünü azaltır. Türkiye bir kenar mahalle ülkesi statüsüne razı olmamalıdır. 
     Kutan Düzenlemelerin bir kısmı haziran ayı içinde, kalanı da ekim ayında yapılabilir. 
     
     Gergin diyalog 
     Yılmaz Bütün Türkiye AB konusunda ayakta. Sivil toplum kuruluşlarının, işadamlarının çağrılarını görüyoruz. AB konusunun vebali bütün siyasetçilerin üzerindedir. 
     Bahçeli Biz vebali her konuda paylaşırız. Bu nedenle bu zirvede tutanak tutulmasını ve bunun açıklanmasını istedik. Millet kimi neye mahk m edecekse buradaki açıklamaları okuyup etsin. Ancak, baskılarla bir sonuca varmak mümkün olmadığı gibi tutumumuzda bir değişiklik de söz konusu olmaz. 
     
Avrupa Birliği hükümetten önemli’ANAP lideri Mesut Yılmaz, AB yasalarının önemine dikkat çekti "Meclis’te çözemezsek yeni bir hükümet gündeme gelir" 
     ANKARA Milliyet 

     Başbakan Yardımcısı ve ANAP lideri Mesut Yılmaz, AB konusunda zirvede oluşan mutabakatın yaşama geçirilememesi durumunda yeni bir hükümet arayışının gündeme geleceğini söyledi. 
     
     Çözüm Meclis’ 
     Yılmaz, CNN Türk’te Taha Akyol’un sorularını yanıtlarken, "Bahçeli konuyu bir hükümet meselesi yapacak mı " sorusuna "Hayır" yanıtını verdi. Yılmaz, Bahçeli’nin, "MHP olarak tavrımızda değişiklik söz konusu değildir. Eğer tavrımızdan dolayı AB yolu kapanacaksa Türkiye’nin önünü kapayan parti olmayız. Bu değişikliği partiler iktidar muhalefet ayrımı yapmaksızın sonuçlandırabilirler, istenirse kanun teklifi olarak getirip yasalaştırabilirler. Tasarı olarak getirmek istiyorlarsa birleşerek bir hükümet kurabilirler" demek istediğini söyledi. 
     Yılmaz, yeni bir hükümet kurulmasının mümkün olup olmayacağının sorulması üzerine de, "Matematik olarak mümkün. Siyasi olarak ne kadar mümkün olduğu yapılacak temaslar sonrasında ortaya çıkar" dedi. Yılmaz, AB konusunu hükümet sorunundan daha önemli gördüğünü şu sözlerle özetledi 
     "AB konusu en az hükümet kadar önemlidir. Bu meseleyi hükümet için uzlaşmayla aşmak mümkün görünmüyor. Bu tıkanıklığın aşılmasının yerinin Meclis olduğu zirvede ortaya çıktı. Bu mutabakat Meclis’te sağlanamazsa o zaman yeni bir hükümet meselesi gündeme gelebilir." 
     
     Başbakan dönecek 
     Yılmaz, Başbakan Ecevit’in zihni melekelerinin yerinde olduğunu söyleyerek, "Doktorları, eğer tedaviye uyarsa bir iki hafta içinde görevine döneceğini ve uzun süre görevini yürüteceğini söyledi" diye konuştu. 
     
Bakanlar Kurulu’nu Bahçeli topluyor      ANKARA Milliyet 

     Başbakan Bülent Ecevit, Çankaya Köşkü’ndeki zirvenin ardından idam ve anadilde yayın konularının Bakanlar Kurulu’nda da müzakere edilmesini istedi. Ecevit, Başbakan Yardımcısı Hüsamettin Özkan aracılığıyla konuyu MHP lideri Devlet Bahçeli’ye iletti. Ecevit’in talebi üzerine Bakanlar Kurulu’nun Başbakan Yardımcısı Devlet Bahçeli başkanlığında toplanmasına karar verildi. Ecevit’in rahatsızlığı nedeniyle 29 Nisan’dan bu yana toplanamayan Bakanlar Kurulu, Bahçeli başkanlığında 10 Haziran’da bir araya gelecek. Yaklaşık 1.5 ay sonra toplanacak Bakanlar Kurulu’nun ana gündemi AB’ye üyelik süreci olacak. 
     
Bahçeli MHP’nin hükümet hırsı yok      ANKARA Milliyet 

     MHP lideri Devlet Bahçeli, MHP’nin hükümette kalmak gibi bir hırsı ve hevesi olmadığını belirterek, "Bizim dışımızdaki partiler idam ve Kıbrıs başta olmak zere AB için dört önşart olarak dayatılan düzenlemeleri yapmayı Türkiye’nin hayrına görüyorlarsa biz Türkiye’nin önünü açmak için yeni biri hükümet oluşumunun önünü açmaya hazırız" dedi. AB Zirvesi’nin ardından basın toplantısı düzenleyen Bahçeli, şöyle konuştu 
     "Koalisyon ortaklarının temel konularda karşı karşıya gelmeleri etik ve siyasal gerçekler açısından doğal değildir. Meclis’teki girişimlere de MHP katılmayacak, karşı oy kullanacak ve tavır alacaktır." 
     
Çankaya’dan notlar DSP’li Gülay’ı tanımadılar      n Köşke ilk gelenler, AB brifingi verecek bürokratlarla DSP’yi temsilen gelen Genel Sekreter Hasan Gülay oldu. Gülay, kendisini tanımayan görevliler tarafından kapıda kontrol edildikten sonra içeri bırakıldı. 

</TEXT>
</DOC>
