<DOC>
<DOCNO> 90172 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/16/son/soneko04.html </URL>
<DATE> 2002/06/16/ </DATE>
<TIME>  </TIME>
<AUTHOR>  </AUTHOR>
<HEADLINE>
İsviçre bankalarının başı dertte... Bankalara "Irkçılık" davası... 
</HEADLINE>
<TEXT>

     İsviçre'nin en büyük iki bankası UBS ve Credit Suisse hakkında, ''ırkçılık'' davası açılıyor. 
     İsviçre'de Pazar günleri yayımlanan Sonntags Zeitung gazetesinin haberinde, ABD'li avukat Ed Fagan'ın iki banka hakkında, Güney Afrika'nın eski ırkçı yönetimiyle ilişkileri nedeniyle, yaklaşık 80 milyon İsviçre frangı tazminat isteğiyle dava açmaya hazırlandığı bildirildi. 
     ABD'de açılacak davada, UBS ile Credit Suisse'in 1985-1993 yılları arasında Güney Afrika'ya uluslararası yaptırım uygulanmasına rağmen, faaliyetlerini sürdürmelerinden dolayı suçlanacakları belirtiliyor. 
     Haberde, başka İsviçre şirketlerine karşı da, aynı gerekçeyle dava açılmasının beklendiği kaydedildi. 
     Bu arada iki banka suçlamaları reddederken, yorumcular dava haberinin yarın açılacak Zürih Borsası'nda, UBS ve Credit Suisse hisselerinin değer kaybetmesine yol açabileceğini bildirdiler. 
     





</TEXT>
</DOC>
