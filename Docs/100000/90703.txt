<DOC>
<DOCNO> 90703 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/19/son/sondun11.html </URL>
<DATE> 2002/06/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Ben Affleck, yılın "en gözde bekarı"... 
</HEADLINE>
<TEXT>

     People Dergisi'nin geleneksel ''en gözde bekar'' anketinde bu yıl, ipi ünlü aktör Ben Affleck göğüsledi. Geçen yılın ''en gözde bekarı'' George Clooney ise tahtını genç rakibi Affleck'e kaptırarak, bu yıl ikinci oldu. 
     ''En Gözde Bekar'' anketinde birinciliği ''Pearl Harbour'', ''Forces of Nature'', ''Good Will Hunting'' gibi filmlerle ismini duyuran Affleck kazandı. Affleck'e, ankete katılanların yüzde 67.5'i oy verdi. 
     Yerini bu yıl 29 yaşındaki Affleck'e bırakan ünlü aktör George Clooney de yine gözde olduğunu gösterdi. İkinci sırada yer alan Clooney, yüzde 64.8 oranında oy aldı. 
     Müzik dünyasının ünlüleri de ''gözde bekarlar'' listesine girdiler. Britney Spears ile fırtınalı bir beraberliği bulunan N'Sync topluluğu elemanlarından Justin Timberlake, yüzde 36.3 oy elde ederken, Latin müziğin buğulu sesi Enrique Iglesias, yüzde 44 oyla genç kızların gönlünde taht kurdu. 
     ''Örümcek Adam'' ve ''Tanrının Eseri, Şeytanın Parçası'' filmleriyle ilgi gören aktör Tobey Maguire, aktör Michael Vartan, ''Friends'' dizisinin sempatik oyuncusu Matthew Perry, Jennifer Lopez'in eski nişanlısı Sean ''Puff Daddy'' Combs, aktör Joshua Jackson da bu yılın ''en gözde bekarları'' listesinde yer alan diğer tanınmış isimler oldu. 
     





</TEXT>
</DOC>
