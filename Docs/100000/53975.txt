<DOC>
<DOCNO> 53975 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/25/guncel/gun01.html </URL>
<DATE> 2001/11/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Sırayla lütfen 
</HEADLINE>
<TEXT>

Şişli Belediyesi'nin geçen hafta başlattığı indirimli satış kampanyasına dün Akmerkez ve Carousel alışveriş merkezlerindeki mağazalar da katıldı. İzdiham nedeniyle bazı mağazalar müşterileri sırayla içeri aldı 
     ASLI ÖKTENER İstanbul 

     Ekonomik krizde beli bükülen esnafın yüzünü güldürmek amacıyla Şişli Belediyesi tarafından başlatılan indirim kampanyaları yayılarak devam ediyor. Akmerkez ve Carousel alışveriş merkezlerinde dün başlayan ve yüzde 50'ye varan indirim kampanyası nedeniyle erken saatlerde gözlenen hareketlilik gün boyunca sürdü. 
     
     En çok talep ayakkabıya oldu 
     Alışveriş merkezleri içindeki indirimden en büyük kazancı sağlayanlar ayakkabıcılar oldu. Bata ve Hotiç mağazalarında yüzde 50'lere varan indirimli satış nedeniyle kapılar kapatıldı. Bata yetkilileri bir haftada yapılan satışı bir günde gerçekleştirdiklerini söyledi. 219 milyon lira değerindeki deri çizmeler 109 milyon liradan, 50 milyon lira değerindeki suni deri çantalar da 25 milyon liradan satışa sunuldu. 
     Vatandaş, beğenip fiyatlarının yüksek olması nedeniyle alamadığı ürünlerin sahibi oldu. Alım gücü zaten düşük olanlar ise ay sonuna denk gelen bu kampanyadan faydalanamadı. 
     
     İndirim bugün de sürüyor 
     Akmerkez’deki Yargıcı mağazası da yüzde 50 indirimle kampanyaya katıldı. Kadın pantolonları 89 milyon 900 bin liradan 44 milyon 950 bin liraya, etekler ise 49 milyon 900 bin liradan 24 milyon 950 bin liraya indirildi. 
     Mağaza Müdürü Uğur Alcı, "Cumartesi günleri mağazaya 1500 kişi giriyorsa, indirim nedeniyle bu rakam 4 bine yükselmiş durumda. Bu kampanya esnafa büyük doping oldu, halkımız da faydalandı" dedi. Mudo’nun yüzde 20, Beymen yüzde 30, Park Bravo yüzde 50, Roman mağazalarının da yüzde 20 indirimle katıldığı kampanya bugün de sürecek. 
     



 GÜNCEL 



















</TEXT>
</DOC>
