<DOC>
<DOCNO> 68365 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/19/guncel/gun03.html </URL>
<DATE> 2002/02/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Veliler için kötü haber .. Özel okul fiyatları ikiye katlanacak... 
</HEADLINE>
<TEXT>
Özel okullara 102 zam 
İki yıldır yasal hakları kadar zam yapmadıklarını öne süren özel okul sahipleri, bu yıl enflasyon oranı artı 10 zam yapacak 
     SİBEL KAHRAMAN İstanbul 

     İki yıldır enflasyona destek vermek amacıyla yasal hakları kadar zam yapmadıklarını savunan özel okul sahipleri, bu yıl enflasyon oranı artı yüzde 10 zam yapacaklarını söylediler. 
     İki yıldır yasal hakları kadar zam yapmayan özel okulların şu anki fiyatları, yıllık 2.5 - 10 milyar lira arasında değişiyor. Bu durumda ocak ayı enflasyon rakamı toptan eşyada yüzde 92 baz alındığında veliler, artı 10 puanla birlikte, toplam yüzde 102 daha fazla para ödeyecek. Bir başka deyişle, bugünkü ücretler ikiye katlanacak. 
     
     Velilerden destek bekliyoruz 
     Özel okulların kapanma tehlikesiyle karşı karşıya olduğunu savunan Özel Okullar Derneği Başkanı Rüstem Eyüboğlu, şunları söyledi 
     "Akademik yatırımın dışında yatırım yapamıyoruz. Hakkımız olan zamları yapmazsak pek çok okul kapanır. Bu zammı yaptığımız takdirde de devlet okullarına öğrenci kaçıracağımızı biliyoruz. Ancak velilerin bize destek olacağını umuyoruz." 
     
     KDV indirilsin 
     Özel Okullar Derneği Başkanı Eyüboğlu, devletin, KDV oranında indirim yapması ve su, elektrik gibi hizmetlerden indirimli yararlanılmasını sağlaması durumunda yüzde 25’e varan bir indirim yapabileceklerini de sözlerine ekledi. 
     



 GÜNCEL 






















</TEXT>
</DOC>
