<DOC>
<DOCNO> 85424 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/22/son/sondun01.html </URL>
<DATE> 2002/05/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Dünya sallandı, Yunanistan, Japonya ve Mısır'da deprem 
</HEADLINE>
<TEXT>

     Dün gece Yunanistan ve Japonya'da 5.7, Mısır ise 6 büyüklüğündeki bir depremle sarsıldı. Sarsıntılarda can kaybı meydana gelmediği bildirildi. 
     Mısır'da, Richter ölçeğine göre 6 büyüklüğünde bir deprem meydana geldiği bildirildi. 
     Mısır Ulusal Astronomi ve Jeofizik Araştırma Enstitüsü tarafından yapılan açıklamada, geceyarısından hemen önce meydana gelen ve başkent Kahire'de hissedilen depremin merkez üssünün, Akdeniz'in doğu kesimi olduğu belirtildi. 
     Kahire'nin ana caddesindeki binaların deprem nedeniyle sallandığı bölge sakinleri tarafından bildirildi. 
     Mısır'da 1992'de meydana gelen 5.9 büyüklüğündeki deprem, 450'den fazla kişinin ölmesine ve binlerce kişinin de yaralanmasına yol açmıştı. 
     
     Yunanistan'da 5.7'lik deprem 
     Yunanistan'ın güneyindeki Girit adasında Richter ölçeğine göre 5.7 büyüklüğünde bir deprem meydana geldi. 
     Patras Jeodinamik Enstitüsü'nden yapılan açıklamada, saat 24.00'de meydana gelen depremin merkez üssünün Girit adasının kuzeyindeki deniz yatağı olduğu belirtildi. 
     Depremin Girit ve Çuha adaları ile güneydeki Peloponnes bölgesinin çeşitli kesimlerinde hissedildiğini kaydeden yetkililer, depremde can kaybı veya hasar meydana geldiğine dair henüz kendilerine bir bilgi ulaşmadığını ifade ettiler. 
     
     Japonya'da 5.7 ile sallandı 
     Japonya'nın kuzeyinde bugün Richter ölçeğine göre 5.7 büyüklüğünde bir deprem meydana geldi. 
     Japonya'daki Meteoroloji Ajansı'ndan yapılan açıklamada, yerel saatle 5.04'te TSİ 23.04 meydana gelen depremin merkez üssünün, Başkent Tokyo'nun 1000 kilometre kuzeydoğusunda bulunan Kunaşiri adası yakınlarında, denizin 140 kilometre altı olduğu belirtildi. 
     Japonya'nın en kuzeyindeki Hokkaido adasının doğu ucunda bulunan Nemuro kentinde hissedilen depremin, can kaybı ya da hasara yol açtığı konusunda henüz bir bilgi gelmediği kaydedildi. 
     Rusya'nın kontrolünde bulunan Kunaşiri adası, Japonya ve Rusya arasında ihtilaf konusu olan Kuril adalar zincirinin bir bölümünü oluşturuyor. 
     





</TEXT>
</DOC>
