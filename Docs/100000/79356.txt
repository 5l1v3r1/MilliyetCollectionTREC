<DOC>
<DOCNO> 79356 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/20/ekonomi/eko03.html </URL>
<DATE> 2002/04/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Şeker üssü olduk 
</HEADLINE>
<TEXT>

Alman şeker üreticisi Haribo, Türkiye’de üretime başladı. Haribo, Ortadoğu ve Asya’ya ihracatını da Türkiye üzerinden gerçekleştirecek 
     EKONOMİ SERVİSİ 

     Alman şekerleme şirketi Haribo, Türkiye’de kendi markasıyla şeker üretimine başladığı Türkiye’yi ihracatta üs haline getireceğini açıkladı. Geçen yıl mayıs ayında Pamir Şekerleme’nin yüzde 98.4’ünü alan Haribo, Türkiye şeker pazarında bir numara olmayı hedefliyor. İstanbul Silivri veya Hadımköy’de 13 bin metrekarelik bir tesis kurmayı planlayan Haribo Türkiye, üretiminin yüzde 50’sini ihraç edecek. 
     Haribo’nun Türkiye Başkanı Peter Mantel, kriz ortamına rağmen Türkiye’de yatırım kararı almaktan çekinmediklerini belirterek, "60 milyonu aşan nüfusla iyi bir pazara girdiğimizi düşünüyoruz" dedi. 
     Haribo’nun, Türkiye’yi Ortadoğu ve Asya’ya ihracat üssü olarak kullanacağına değinen Mantel, "Haribo, Arap ülkeleri ve Orta Asya’nın yanı sıra Çin pazarına da Türkiye’deki üretimle ulaşmayı planlıyoruz. Arap ülkelerinde ise Haribo yerine, bu ülkelerde çok iyi tanınan Pamir markasının kullanımını sürdüreceğiz. Pamir, Ortadoğu’ya ihracatta bir numara" dedi. 
     
     12 fabrikası var 
     Mantel, Türkiye’de yılda 6 - 7 bin tonluk üretim yapabileceklerini, yeni fabrikayla kapasite artışına gideceklerini ifade etti. 
     Haribo’nun Almanya’da beş, Fransa’da üç, İngiltere, Danimarka, Avusturya ve İspanya’da da birer fabrikası, ABD’de ise bir dağıtım üssü var. 
     Peter Mantel, 82 yıllık bir geçmişi olan Haribo’nun 43’ten fazla ülkeye ihracat yaptığını ve fabrikalarında 5 bin kişinin çalıştığını kaydetti. 
     



 EKONOMİ 















</TEXT>
</DOC>
