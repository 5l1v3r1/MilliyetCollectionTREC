<DOC>
<DOCNO> 60004 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/31/son/soneko15.html </URL>
<DATE> 2002/12/31/ </DATE>
<TIME>  </TIME>
<AUTHOR>  </AUTHOR>
<HEADLINE>
TSKB Müdürü 2003 yılı için ciddi yatırım kredisi kaynağı mevcut 
</HEADLINE>
<TEXT>

     Türkiye Sınai Kalkınma Bankası TSKB Genel Müdürü Halil Eroğlu, 2003 yılı için ciddi bir yatırım kredisi kaynağı bulunduğunu belirterek, ''Yeter ki ülkede piyasalar, bu kredileri kullanmaya müsait olsun'' dedi. 
     Eroğlu, TSKB'nin Sınai Yatırım Bankası SYB ile Mart ayında birleştiğini anımsattı. 
     Birleşmenin ardından ellerinde kullanılamaz durumda olan SYB'nin Esentepe'deki eski Genel Müdürlük binasını sattıklarını bildiren Eroğlu, bunun parasını nakit olarak alıp sermayeye ilave edeceklerini belirtti. 
     Halil Eroğlu, 84 trilyon lira olan sermayelerini iştirak ve gayrimenkul satışlarıyla 114 trilyon liraya çıkarma kararı aldıklarını kaydetti. 
     Yatırım ve kalkınma bankalarının enflasyon muhasebesini 2003 yılında ilk kez uygulayacaklarını belirten Eroğlu, şunları söyledi 
     ''Sermayemizi kuvvetlendirdik. Biz, bu enflasyon muhasebesine göre uygulanmış olan bilançomuzu da karlı kapatacağız. 
     Bizim için 2002 yılı yenileşme, birleşmenin sancılarını yok etme ve karlı bilançoyla kapatmakla sonuçlanacak. Bu birleşmenin sonucunda TSKB, 800 milyon dolarlık bir aktifi ve 100 milyon dolarlık özvarlığı ile orta büyüklükte bir banka konumuna gelmiştir. Bundan sonraki yıllar için TSKB'ye daha da büyük güç katacaktır.'' TSKB'nin 2003 yılı hedeflerinden bahseden Halil Eroğlu, Türk özel sektörüne yapacakları desteklemelerin 2003 yılında da devam edeceğini belirtti. 
     Eroğlu, ''2002 yılında TSKB, kendi rekorunu kırarak 200 milyon dolara yakın, Türk özel sektörüne yatırım kredisi vermiştir. 2003 yılında da bu devam edecektir. Özel sektörün sanayileşmesini desteklemeye devam edeceğiz'' dedi. 
     
     DÜNYA BANKASI KREDİSİ 2003'ÜN İLK YARISINDA 
     TSKB'nin İstanbul Yaklaşımı kapsamındaki fonksiyonlarını da anlatan Eroğlu, bunlardan birinin Dünya Bankası'nın İstanbul Yaklaşımı kapsamında firmalara vermeyi düşündüğü krediye aracılık etmek olduğunu belirterek, ''Kredi görüşmeleri devam ediyor. Ancak seçim dolayısıyla bir miktar yavaşlamıştı. Aralık ayından itibaren tekrar yoğunlaştı. Tahmin ediyorum 2003 yılının ilk yarısında Dünya Bankası, İstanbul Yaklaşımı kapsamında bu krediyi örgütleyecek ve TSKB aracılığı ile bu kredileri piyasalara kullandıracağız'' dedi. 
     Eroğlu, 500 milyon dolar olan bu kredinin 150 milyon dolarının önce, 350 milyon dolarının daha sonra gelmek üzere görüşüldüğünü söyledi. 
     Avrupa Yatırım Bankası'yla 100 milyon dolardan az olmamak koşuluyla yeni bir yatırım kredisi görüşmelerine devam ettiklerini açıklayan Eroğlu, bunların hepsinin 2003 yılının ilk yarısında gündeme geleceğini söyledi. 
     Eroğlu şunları kaydetti 
     ''Ayrıca, Avrupa Kalkıma Bankası ile bir yatırım kredisi görüşüyoruz. 100 milyon dolar civarında olacak zannediyorum. Japonlarla Mart 2003'te bitecek olan kredinin vadesi uzatılabilir mi diye konuşuyoruz. Bir de Dünya Bankası'nın 200 milyon dolarlık yenilenebilir enerji kredisi var. Bunların hepsi 2003 yılının ilk 6 ayında gelecek. Onun için 2003 yılında Türk ekonomisine ciddi bir yatırım kredisi kaynağı var. Yeter ki ülkede piyasalar, bu kredileri kullanmaya müsait olsun.'' 
     
     MALİ BÜNYELERİN KUVVETLENDİRİLMESİ 
     2000 ve 2001 yılındaki krizlerden en çok etkilenen sektörün bankacılık olduğuna da işaret eden Eroğlu, Türk bankacılığının burada öğrendiği çok önemli tecrübelerle, bundan sonraki dönemde daha sağlıklı yapıyla geleceğine devam edeceğini belirtti. 
     Eroğlu, ''En kıymetli şeyin sermayelerimiz olduğunu bankacılık ve reel sektör öğrenmiştir herhalde. Ancak Türk bankacılık sektörünün mali bünyelerinin enflasyon dolayısıyla yıpranması devam ediyor. O nedenle mali bünyelerinin kuvvetlendirilmesi Türk bankacılık sektörü için önümüzdeki dönemde en önemli işlerden biri olacaktır'' diye konuştu. 
     





</TEXT>
</DOC>
