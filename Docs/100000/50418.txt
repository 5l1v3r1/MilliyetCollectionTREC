<DOC>
<DOCNO> 50418 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/03/son/sontur01.html </URL>
<DATE> 2001/11/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Mert Çiller bir gazeteciyi kadehle yaraladı 
</HEADLINE>
<TEXT>

     İzmir'in Konak ilçesinde bir barda meydana gelen olayda, DYP Genel Başkanı Tansu Çiller'in oğlu Mert Çiller, tartıştığı gazeteciyi kadehle yüzünden yaraladı. 
     Alsancak 1388 sokakta bulunan ''Collection Bar''da düzenlenen ''Kışa Merhaba'' partisini izlemeye giden Yeni Asır Gazetesi magazin muhabiri Yusuf Çınar, partiye katılanlarla röportaj yaptı ve fotoğraf çekti. Bar'da Tansu Çiller'in oğlu Mert Çiller ve arkadaşlarını gören Çınar, fotoğraf çekimi için izin istedi. Ancak iddiaya göre, Mert Çiller, gazeteciye hakaret etmeye başladı. 
     Mert Çiller, ''Benim sizlerle yıldızım barışmadı'' diyerek hakaretlerini sürdürünce, Çınar da Mert Çiller'e, ''Benimle böyle terbiyesizce konuşamazsın'' karşılığını verdi. 
     Elindeki kadehle Çınar'ı yüzünden yaralayan Çiller, daha sonra yanında bulunan arkadaşlarıyla dövmeye başladı. Araya girenler Çiller ve gazetecileri ayırdılar. Ancak bu arada Mert Çiller ve beraberindeki arkadaşları bardan ayrıldılar. 
     Hastaneye giderek tedavisini yaptıran gazeteci Yusuf Çınar, olayı şöyle anlattı 
     ''15 yıldan beri magazin muhabirliği yapıyorum. Böylesine bir olay başıma hiç gelmedi. Gittiğim barda Burak Kut'la karşılaştım. 
     Fotoğraflarını çektim. Daha sonra Mert Çiller'i ve arkadaşlarını gördüm. Fotoğraf çekmek için izin istemek üzere yanlarına gidiyordum. 
     Bir anda hakaret ve küfür etti. Karşılık verince, elindeki kadehle yüzümden yaraladı. Kendisinden davacı olacağım, Savcılığa suç duyurusunda bulunacağım.'' Olayla ilgili soruşturma başlatıldığı bildirildi. 
     






</TEXT>
</DOC>
