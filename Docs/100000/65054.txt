<DOC>
<DOCNO> 65054 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/30/son/sontur16.html </URL>
<DATE> 2002/01/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Liseli, okul tuvaletinde intihara kalkıştı 
</HEADLINE>
<TEXT>

     Antalya'da lise öğrencisi genç kız, girdiği bunalım sonucu okul tuvaletinde ilaç içerek intihara kalkıştı. 
     Necati Gönen Lisesi 11. Sınıf Sosyal Bilimler Bölümü öğrencisi Serpil G. 17 , teneffüs sırasında okul tuvaletinde 13 adet ağrı kesici hap içti. Hap içerken arkadaşı tarafından görülen genç kız, durumun bildirilmesi üzerine bazı öğretmenler tarafından Antalya Devlet Hastanesi'ne kaldırıldı. 
     Midesi yıkanarak hayata döndürülen ve servise yatırılması önerilen Serpil G, sosyal güvencesi olmadığı için hastaneye teminat olarak istenen parayı yatıramayan ailesi tarafından evine götürüldü. 
     Teomanpaşa Mahallesi'ndeki evinde görüştüğümüz genç kız, babası Necati G'nin yıllardır işsiz ve annesinin ise beyninde oluşan tümör nedeniyle hasta olduğunu belirterek, okuldaki bazı sıkıntılar da eklenince bunalıma girdiğini ve intihara kalkıştığını söyledi. İçtiği ağrı kesici hapları evden götürdüğünü anlatan genç kız, okulda baskı gördüğünü de iddia etti. 
     Genç kızın babası Necati G. de, yıllardır işsiz olduğunu, parası olmadığı için hastaneden yatış için istenen 20 milyon lirayı ödeyemediğini ve kızını eve getirmek zorunda kaldığını söyledi. Necati G, okul yöneticilerinin de bu duruma duyarsız kaldığını öne sürdü. 
     Eşinin ve kendinin hasta olduğunu belirterek, kendilerine sahip çıkılmadığından yakınan Necati G, 2 böbreğini satışa çıkardığını anlattı. 
     Bu arada, Necati G'nin evinin kendine ait olduğu ve otomobili bulunduğu öğrenildi. 
     -OKUL YETKİLİLERİ- Serpil G'nin öğrenim gördüğü Necati Gönen Lisesi yetkilileri ise, genç kızın okulunda baskı gördüğü şeklindeki iddialarına karşı çıkarak, önemli ailevi sorunları bulunduğunu, okul danışmanının sürekli ileşitim kurduğunu ve kendisine her türlü psikolojik destekte bulunduklarını söylediler. 
     Yetkililer, Serpil G'nin ailesinin kızlarına ve öğrenim durumuna karşı ilgisiz olduklarını öne sürdüler. 
     Antalya Devlet Hastanesi Başhekim Yardımcısı Dr. Levent Özden de, sosyal güvencesi olmayan hastaların hastaneye yatırılışları sırasında yakınlarından 50 milyon lira teminat ücreti alınması gerektiğini, parası olmayan hastaların ise tedavilerinin ardından taburcu edilirken bu paranın alındığını bildirdi. 
     Özden, intihar girişiminde bulunan Serpil G'nin ailesinin kendilerine bu konuda sıkıntısı olduğuna dair bir başvuruda bulunmadığını, böyle bir durumun söz konusu olması halinde kendilerine yardımcı olabileceklerini söyledi. 
     






</TEXT>
</DOC>
