<DOC>
<DOCNO> 52457 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/15/son/soneko18.html </URL>
<DATE> 2001/11/15/ </DATE>
<TIME>  </TIME>
<AUTHOR>  </AUTHOR>
<HEADLINE>
IMF, dünya ekonomisinin resesyona girdiğini kabul etti 
</HEADLINE>
<TEXT>

     Uluslararası Para Fonu IMF , dünya ekonomisinde bu yıl ve gelecek yıl için resesyon durgunluk 
     tahmininde bulundu. 
     IMF Başkanı Horst Köhler, bugün düzenlediği basın toplantısında dünya ekonomisinin bu yıl ve gelecek yıl yüzde 2.4'lük bir büyüme göstereceğini tahmin ettiklerini bildirdi. İktisatçıların çoğunluğu yüzde 2.5'un altındaki büyüme hızını resesyon işareti olarak yorumluyor. 
     Köhler, bu tahminiyle IMF'nin bu yıl ve gelecek yıl için daha önce yapmış olduğu tahminleri de aşağıya çekmiş oldu. IMF daha önce bu yıl için yüzde 2.6, gelecek yıl için de yüzde 3.5 büyüme tahmininde bulunmuştu. 
     IMF Başkanı, durumun güç olmakla birlikte denetim altında olduğunu söyleyerek, her şeye rağmen, gelecek yıl için dünya ekonomisinde bir toparlanma beklediğini söyledi. 
     Köhler, bununla birlikte pek çok belirsizliğin bulunduğunu belirterek, ABD'ye yönelik 11 Eylül saldırılardan sonra ekonomik tahminlerde bulunmanın ''kahve falına bakmak gibi bir şey olduğunu'' itiraf etti. 
     IMF, dünya genelinde olduğu gibi, dünyanın üç büyük ekonomik gücü için yaptığı büyüme tahminlerini de aşağıya çekti. 
     Köhler, ABD ekonomisinin bu yıl yüzde 1.1, gelecek yıl yüzde 0.7 büyümesini beklediklerini söyledi. IMF, daha önceki tahmininde bu rakamları sırasıyla yüzde 1.3 ve yüzde 2.2 olarak açıklamıştı. 
     Aynı şekilde Japonya'nın bu yıl beklenen yüzde 0.5 eksi büyüme hızı yüzde 0.9'a yükseltildi. 
     IMF'nin Avrupa Birliği'nin bu yıl ve gelecek yılki ekonomik büyüme hızı tahminleri de sırasıyla yüzde 1.8 ve yüzde 2.2'den yüzde 1.7 ve yüzde 1.4'e çekildi. 
     






</TEXT>
</DOC>
