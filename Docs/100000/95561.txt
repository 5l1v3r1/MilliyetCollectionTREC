<DOC>
<DOCNO> 95561 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/13/son/sontur17.html </URL>
<DATE> 2002/07/13/ </DATE>
<TIME>  </TIME>
<AUTHOR>  </AUTHOR>
<HEADLINE>
İsmail Cem ''Milliyet İnternet Sitesi anketine bakın'' 
</HEADLINE>
<TEXT>

     Dışişleri Bakanlığı görevinden ve DSP üyeliğinden istifa eden İsmail Cem, ilk seçimlerde partisinin iktidar olacağı iddiasında olduklarını belirterek, ''Bizim çizgimiz, sosyal demokrasi ekseninde birleşmiş tespihin tanelerinden oluşmakta'' dedi. 
     Cem, TBMM kulislerinde, gazetecilerin sorularını yanıtladı. 
     Çok ciddi bir oluşum içerisinde olduklarını belirten Cem, iyi bir ekip oluşturduklarını ve ilk seçimlerde kuracakları partinin iktidar olacağına inandığını söyledi. 
     Yeni oluşumun, sosyal demokrasi ekseni üzerinde kurulmaya çalışıldığını ve farklı renk ve büyüklükte tespih tanelerinin bu eksen etrafında toplanacağını anlatan Cem, 'işi sıkı tuttuklarını, eksen bozulursa tespih tanelerinin dağılabileceğini'' ifade etti. 
     Özellikle Avrupa Birliği AB konusuna, çok ciddi yaklaştıklarını dile getiren Cem, sözlerini şöyle sürdürdü 
     ''AB o kadar çok konuşulmaya başlandı ki, toplumsal saygınlığını kaybetti. 'Sakız yaptı' diye bir kavram vardır, öyle oldu. Aralık ayında AB için çok önemli kararlar alınacak, fakat AB konusunda bir tıkanıklık yaşanıyor. Şu anki hükümet olur ya da başka bir hükümet olur, AB konusunda en büyük desteği bizim sağlayacağımız da kesindir. 
     Bizim milletvekillerimiz zaten DSP'den gelen milletvekilleri, onlar zaten AB'ye öncülük etmiş kişiler. Bizim için en büyük ciddiyet konularından biri olan AB konusuna zaten gereken önemi gösterecekler.'' 
     
     ''PEMBE RÜYALAR GÖRECEK DEĞİLİZ'' 

     Bir gazetecinin, ''Bir koalisyon kuracak mısınız Ya da muhtemel bir koalisyona katılacak mısınız '' sorusuna Cem, gülümseyerek, şu yanıtı verdi 
     ''Dün bir, bugün iki... Koalisyon falan konuşmanın zamanı değil, Öte yandan ben tek başıma öyle birşey söyleyemem. Sayın Hüsamettin Özkan ve milletvekilleriyle görüşüyorum. Dün bir konuşma yaptım ve bu konuşmaya müthiş bir destek geldi. Milliyet Gazetesi'nin internet sayfasında yapılan ve şu ana kadar 14 bin kişinin katıldığı ankette yüzde 56 oranında destek aldığımızı görüyoruz. Yüzde 13'lük bir bölümde programı görmek istediğini beyan etmiş. Bu yüzde 13'ün yarısı programı beğense ve bize katılsa yüzde 60'lık bir destek demektir. 
     Fakat sadece buraya bakarak pembe rüyalar görecek değiliz.'' 
     
     ''GÜVENE LAYIK OLMALIYIZ'' 

     Yeni oluşuma, toplumun büyük bir destek sağladığını görmekten mutlu olduğunu dile getiren Cem, ''Benim bu güvene sonuna kadar layık olmam lazım'' dedi. Cem, şöyle devam etti 
     ''Bizim çağdaş çoğunluk dediğimiz bir kavram var. Bunun içerisinde ziraatçısı var, esnafı var, işadamı var, kısaca çağdaş halk var. 
     Çağdaş birikimleri değerlendireceğiz. Bunlar, laiklik, Türkiye'yi büyütmek, eşitlik ve hatta kanunlarda yazdığı halde tam oturmamış kadın-erkek eşitliği... 
     Sayın Özkan ile değerlendirmelere devam edeceğim. Sayın Devlet Bakanı Derviş ile olan değerlendirmeler ise hep belirli bir saygı çerçevesinde olacak. Zira özel bir konumu var. Bizim kendisine sadece bir saygımız değil, desteğimiz de var. Bu bağlamda, Pazartesi günü milletvekilleriyle bir toplantı yapacağız. Biz, ciddi bir parti kurmak, iyi bir parti kurmak ve doğru mekanizmaları getirmek için çalışacağız.'' 
     
     SEÇİM HAZIRLIĞI 

     Yapılan görüşmelerle seçime hazırlığını sürdürdüklerini bildiren Cem, muhtemel bir seçimin, 2 aydan önce olmasını beklemediklerini ifade ederek, şunları kaydetti 
     ''Seçim hazırlıklarımız görüşmeler çerçevesinde sürüyor. Bizim seçime giremeyeceğimiz konusundaki açıklamaları çok ciddiye almıyorum. 
     Hukuk hocalarının söylediklerini daha geçerli buluyorum. Biz hiçbir zaman yıkıcılığı değil, yapıcılığın bayrakları olmak istedik ve yıkıcı davranışlardan da uzak olacağız.'' Bir gazetecinin, ''Devlet Bahçeli'nin, 'Devlet Bakanı Derviş'in davranışını ahlaki bulmuyorum' sözlerini nasıl değerlendiriyor sunuz '' sorusuna, Cem, ''Derviş, bu hükümet için çok önemlidir ve çok önemli bir işlevi vardır. Bu bazda, Sayın Bahçeli'nin Devlet Bakanı Derviş hakkındaki sözlerini yakışıksız bulduğumu söyleyebilirim. Son 3 yıl içerisinde siyaset üslubuna hep birlikte bir saygınlık kazandırdık ve bu saygınlığın bozulmasını istemiyoruz'' yanıtını verdi. 
     
     ''UNUTMAYIN, BEN KAYSERİ MİLLETVEKİLİYİM'' 

     İsmail Cem, bir gazetecinin, türbanla ilgili sorusu üzerine, ''Bu konuda tek başıma konuşmak istemem. Ciddi konularda kollektif aklın söylemini bildirebilirim. Ama benim türbanla herhangi bir sorunum yok. 
     Unutmayın, ben Kayseri milletvekiliyim'' dedi. 
     ''Başbakan Ecevit ile kırgın mısınız '' sorusu üzerine de Cem, şunları söyledi 
     ''Bülent Ecevit, halkımıza en büyük hizmeti yapmış bir kişidir. Bu hizmetler 60'lı yıllardan beri sürüyor. Benim Başbakan Ecevit'e kırılmam ya da küsmem söz konusu değildir. Fakat DSP'den ayrılmamızın sebebi partinin gerekli ideolojileri ortaya koyamamasıdır.'' 

     
</TEXT>
</DOC>
