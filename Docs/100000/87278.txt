<DOC>
<DOCNO> 87278 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/01/dunya/dun04.html </URL>
<DATE> 2002/06/01/ </DATE>
<TIME>  </TIME>
<AUTHOR>  </AUTHOR>
<HEADLINE>
FBI, Stinger alarmı verdi 
</HEADLINE>
<TEXT>

FBI, İslamcı teröristlerin son iki hafta içinde ABD’ye omuzdan ateşlenen uçaksavar füzeleri soktuğunu belirledi 
     DIŞ HABERLER SERVİSİ 

     Amerikan Federal Soruşturma Bürosu FBI , teröristlerin ülke topraklarına uçaklara karşı kullanılan ve omuzdan atılan füze soktukları yolunda istihbarat alındığını belirterek, tüm havayolu şirketleriyle güvenlik birimlerini alarma geçirdi. 
     The Washington Times gazetesinin haberine göre, gizli servis birimleri İslamcı teröristlerin son 2 hafta içinde ABD sınırları içine Sovyet yapımı SA - 7 veya Amerikan Stinger uçaksavar füzeleri soktuklarına dair bilgilere ulaştı. 
     Bunun üzerine FBI başta Beyaz Saray ve Pentagon olmak üzere tüm yetkili mercilere gizli bir rapor gönderirken, havaalanları ve havayollarından güvenlik önlemlerinin artırılmasını istedi. FBI’ın söz konusu alarmı 22 Mayıs’ta ilan ettiği belirtildi. 
     Sovyet yapımı SA - 7 füzelerinin yerden 4.5 km., Stinger füzelerinin de 3.3 km. yükseklikteki uçakları vurabildiği belirtiliyor. 
     Gazeteye göre, Amerikan istihbarat kaynakları mayıs başında Suudi Arabistan’ın başkenti Riyad yakınlarındaki Prens Sultan Amerikan Hava Üssü civarında bir uçaksavar füze fırlatıcısı buldular. 
     Söz konusu füzelerin hafif ve taşınması çok kolay silahlar olduğu, ayrıca karaborsadan kolaylıkla temin edilebildiği kaydedildi. 
     



 DÜNYA 















</TEXT>
</DOC>
