<DOC>
<DOCNO> 57766 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/18/son/soneko08.html </URL>
<DATE> 2001/12/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Maliye Bakanı Oral "Kasım ayında rekor vergi toplandı" 
</HEADLINE>
<TEXT>

     Maliye Bakanı Sümer Oral, 2002 yılı bütçesi hedeflerinin beklenenin üzerinde gerçekleştiğini, Kasım ayında tahsil edilen toplam vergilerin geçmiş ayların çok üzerinde olduğunu vurgulayarak, ''Ekonomide mucize yoktur. Hiçbir şey sebepsiz değildir. 
     Yaşanan her sonucun bir matematiksel değeri var'' dedi. 
     Oral, 2001 büçesinde ve kamu maliyesinde sevindirici sonuçlar alındığına da işaret ederek, mali politikalarda ve bütçe uygulamalarında sergilenen disiplinli yaklaşımların ve özenin sonucu olduğuna değindi. ''Ekonomide mucize yoktur'' diyen Oral, hiçbir sonucun nedensiz olmayacağını anlattı. 
     Oral, bütçe hedeflerinin aşılmasının özenli ve disiplinli çalışmanın ürünü olduğunu kaydederek, şunları söyledi 
     ''Her sonucun mutlaka bir nedeni vardır. Mali politikalarda ve bütçe uygulamalarında disiplinli ve özenli bir yaklaşım içindeyiz. 
     Alınan pozifit veriler de bu özenin sonucudur. Ancak bunlar 2002 yılındaki uygulamalarımızı aynı yaklaşım içinde götürmemizi gerektiriyor ki bu çok büyük bir sorumluluktur. Ekonomide mucize yoktur. Yaşanan her sonucun bir matematiksel değeri var. Hiçbir şey sebepsiz değildir. Bunlar 11 aylık bir gelişmedir. 
     2000 ve 2001'de son derece başarılı bir bütçe uygulaması 
     sergilenmiştir ve aynı şekilde devam ediyor. Bu durum 2001 yılı içindeki mali politikalar ve bütçe uygulamaları sonuçlarını daha belirgin şekilde vermeye başladı.'' Oral, yılın ilk 11 ayında vergi toplamada artış görüldüğünü, özellikle Kasım ayında gerçekleşen vergi tahsilatının 4.9 katrilyon lira ile en yüksek rakama ulaştığını, diğer ayların ortalamasının ise yaklaşık 3.4 katrilyon lira olduğunu açıkladı. Sümer Oral, vergi tahsilatındaki verilerin 2001 yılı sonunda bütçe hedeflerinin üzerinde gerçekleşeceğinin en somut göstergesi olduğuna değinerek, son aylarda vergi gelirlerinde görülen artışın yapısallaştığını söyledi. Bakan Oral, Kasım ayında otomotiv, beyaz eşya başta olmak üzere bazı sektörlerde KDV oranlarının yüzde 28'den 18'e çekilmesinin vergi tahsilatını artırmaya dönük bir amaç taşımadığını kaydederken, bunun ekonomide canlanmayı sağlamaya yönelik olduğunu anlattı. Söz konusu ürünlerde KDV indiriminin uzatılması yolunda kendisine talepler geldiğini açıklayan Oral, KDV indiriminin Aralık ayı sonunda biteceğini ve eski oranlara dönüleceğini bildirdi. KDV'lerinde indirim yapılan ürünlerin toplam KDV gelirleri içinde son derece küçük paya sahip olduğuna dikkat çeken Oral, şöyle konuştu ''Biz bu kararnameyi çıkarırken, söz konusu sektörlerde stokları eritme ve ekonomide canlılık yaratmayı hedefledik. Bunda da başarılı olundu, piyasalarda hakikaten bir canlanma yarattı. KDV indirimine konu olan ürünlerin KDV hasılatı ise yeni yılda belli olacak. Dahilde alınan KDV'lerde Temmuz ayından bu yana belirgin bir artış oldu. Nisan ve Mayıs aylarında ayda 400 trilyon lira olan KDV gelirleri, Ekim ayında 800 trilyon liranın üzerine çıktı. Ancak bizim 26'dan 18'e indirdiğimiz maddelerin KDV hasılatı içindeki payı zaten son derece cüzzidir ve bu kalemde hasılatı fazlaca artıracak bir pay değildir.'' Maliye Bakanı Oral, vergi sisteminin ekonomiye duyarlılık göstermesi gerektiğini ifade ederek, ''Ekonomiye kulak tıkayan vergi sistemi olmaz, başarıya da ulaşılamaz'' dedi. Ekonominin canlanmasının vergi gelirlerini artıracağına işaret eden Oral, ekonomik canlılığın olmadığı yerde vergi hasılatında artış görülemeyeceğini ifade etti. Oral, hükümet olarak 2002 yılında atacağı her adımda bir yandan ekonomiyi dikkate alırken, diğer yandan da program ve bütçenin hedef ve ilkelerinden kesinlikle ödün vermeyeceğini vurguladı. 2002 yılının uygulanan program bakımından hayati öneme haiz olduğunu belirten Oral, ''Bugün yaşadığımız olumlu gelişmelerin devamı 2002 programının tavizsiz uygulanmasıyla sonuç verecektir. Yeni yılda özellikle mali politikalarda ve bütçede ilke ve hedeflerden kesinlikle uzaklaşmadan, herhangi bir rahatlığa kesinlikle sapmadan sürecek'' diye konuştu. İlkeli ve hedeflerden sapmayan mali politika ve bütçe uygulamaları sonucunda Türkiye'nin 2002 yılı sonunda çok daha sağlıklı bir ekonomiye kavuşacağını belirten Oral, bunun da yatırım, üretim ve istihdam yaratan bir ekonomi anlamını taşıdığını kaydetti. Sağlıklı bir ekonominin mutlaka sağlıklı bir kamu maliyesinin üzerine oturacağını belirten Bakan Oral, ekonominin düzelmesi için mali dengelerin kalıcı ve sağlıklı yapıya kavuşmasına bağlı olduğunu bildirdi. Faizde ve kurda görülen düşüşlerin kamu maliyesine ve bütçeye yansıyacak olumlu gelişmeler olarak değerlendiren Oral, bunların kalıcı olmasının çok önemli olduğunu vurguladı Oral, ''Bu da uygulanan politikaların ödünsüz sürdürülmesine bağlıdır. Bütçede yer alan faiz büyüklükleri aşağı yukarı 42 katrilyon liradır. Bütçe faiz düşüşü dikkate alınarak, yapıldı. Kurdaki düşüş kamu maliyesini mutlaka olumlu etkileyecek. Çünkü devlet büyük alıcı'' diye konuştu. Hükümetin Hayat Standardı Yasası'nı yürürlüğe koyarken, aynı kanun maddesinde uygulamanın 2002 yılı sonunda yürürlükten kalkacağı ifadesinin yer aldığını hatırlatan Oral, ''Bu kanun uygulamaya gelirken, 2002 yılı sonunda kalkacağı belirtilmişti. Dolayısıyla 2002 sonunda bu kanun uygulamadan kalkıyor'' diye sözlerini tamamladı. 
     






</TEXT>
</DOC>
