<DOC>
<DOCNO> 96593 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/18/son/soneko34.html </URL>
<DATE> 2002/07/18/ </DATE>
<TIME>  </TIME>
<AUTHOR>  </AUTHOR>
<HEADLINE>
TÜSİAD Üyeleri karamsar... 
</HEADLINE>
<TEXT>

     Türk Sanayicileri ve İşadamları Derneği TÜSİAD üyeleri, siyasi istikrar ve ekonomik duruma ilişkin öngörülerinde karamsar bir tablo çizdiler. 
     TÜSİAD üyeleri arasında yapılan aylık siyasi ve ekonomik değerlendirme anketinin Haziran ayı sonuçlarına göre, genel siyasi ortam açısından önümüzdeki 3 aylık dönemde siyasi istikrarın kötüleşmesini bekleyenlerin oranı Haziran ayında çok ciddi bir sıçrama kaydetti. Mayıs ayında, genel siyasi ortamın daha istikrarsız olacağı yönünde belirtilen görüşlerin oranı yüzde 51.5 iken, Haziran'da bu oran yüzde 76.7'ye fırladı. 
     Gelecek 12 aylık dönemde siyasi istikrarsızlığın artacağını öngörenlerin oranı da yüzde 'ten yüzde 58.1'e yükseldi. 
     TÜSİAD üyeleri, siyasi istikrar için öncelikli görülen önlemler arasında ilk üç olarak ''seçim sisteminin değiştirilmesi'', ''siyasi partiler yasasının değiştirilmesi'' ve ''siyasi ve ekonomik kriterler açısından AB'ye uyumun hızlanması'' konularını sıraladılar. 
     
     EKONOMİDEKİ İYİMSERLİK YERİNİ KARAMSARLIĞA BIRAKTI 
     Genel ekonominin mevcut durumuyla ilgili önceki aylardaki iyimserlik, Haziran ayında yerini cidddi bir karamsarlığa bıraktı. Mayıs ayında genel ekonomik durumu daha istikrarsız görenlerin oranı yüzde 6.1 iken, bu oran Haziran'da yüzde 52.7'ye çıktı. 
     Siyasi belirsizlikler nedeniyle Haziran dönemiyle birlikte gelecek 3 ay ve 12 aylık döneme ilişkin beklentilerde kötüleşme görüldüğüne dikkat çekilen ankete göre, Mayıs ayında, gelecek 3 aya ilişkin genel ekonomik durum daha istikrarlı diyenlerin oranı yüzde 47 ve daha istikrarsız diyenlerin oranı yüzde 13.6 iken, Haziran ayında daha istikrarlı diyenlerin oranı yüzde 16.2'ye indi. İstikrarsız diyenler ise yüzde 43.2'ye yükseldi. 
     TÜSİAD üyelerinin gelecek 12 aylık döneme ilişkin genel ekonomik durum beklentisine bakıldığında da, daha istikrarlı yönde görüş bildirenler yüzde 60'dan yüzde 31.1'e düştüğü ve daha istikrarsız diyenlerin yüzde 10.8'den yüzde 44.6'ya çıktığı görüldü. 
     Ankete göre, ekonomiyi olumsuz etkileyebilecek sorunların başında ''hükümetten kaynaklanan sorunlar'' gelirken, ikinci ve üçüncü sıralarda ''yüksek reel faizler'' ve ''orta-uzun dönemin belirsizliği'' yer aldı. 
     Yüksek enflasyon ve kurdaki dalgalanmanın belirsizliği ise, ekonomiyi olumsuz etkileyecek sorunlar arasında en sonda belirtildi. 
     Ekonomik istikrar için gerekli önlemler arasında, ''hükümetin ekonomi yönetimi tek elde toplanmalıdır'' maddesi ilk sırada sayıldı. 
     
     TÜSİAD'A TAM DESTEK 
     Anketin ''TÜSİAD değerlendirmesi'' bölümünde de üyelerin, TÜSİAD'ın hükümete, ekonomik programa, AB üyeliğine ve demokratikleşme hareketine ilişkin tavrına bakışı değerlendiriliyor. 
     Üyelerin, bu konularda TÜSİAD'a tam destek verdiği dikkat çekiyor. 
     Ankete göre, TÜSİAD'ın hükümete karşı tavrını doğru bulunların oranı yüzde 88, ekonomik programa ilişkin tavrını doğru bulanların oranı yüzde 91, AB üyeliğine ilişkin tavrını doğru bulanların oranı yüzde 92 ve demokratikleşme haraketine ilişkin tavrını doğru bulanların oranı yüzde 89. 
     Bu arada, Mayıs ayında görülen üretim ve satış hacimlerindeki artışın ardından üyelerin çoğu, Haziran ayı anketinde mevcut aya ait üretim ve satış hacminin, stokların ve personel sayısının, nakit kredi kullanımının ve alacaklarının tahsilindeki gecikmelerin aynı kaldığı şeklinde görüş iletti. 
     
     BÜYÜMEDE DÜŞÜŞ, ENFLASYON VE DOLAR KURUNDA ARTIŞ 
     TÜSİAD üyeleri ankette, bu yılın sonuna ilişkin büyüme, enflasyon ve dolar kuru tahminlerini de açıklıyorlar. 
     Mayıs ayındaki tahminlerini revize eden üyelerin, büyümenin düşeceği, enflasyonun ve dolar kurunun artacağı yönünde görüş belirttikleri dikkat çekiyor. Büyüme tahmini yüzde 2.6'dan yüzde 2'ye çekilirken, enflasyon tahmini yüzde 37.8'den yüzde 43.5'e çıktı. Yıl sonu dolar kuru tahmini de 106 bin 307 lira artışla 1 milyon 856 bin 177 liraya yükseltildi. 
     Ankete göre, bu yıl sonuna ilişkin Mayıs ve Haziran aylarında ifade edilen tahminler şöyle 
     
     
TAHMİNLER Mayıs Haziran Büyüme GSMH yıllık artış 2.6 2.0 Enflasyon TEFE yüzde 37.8 43.5 Dolar kuru 1.749.871 1.856.177 
     





</TEXT>
</DOC>
