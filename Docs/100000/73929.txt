<DOC>
<DOCNO> 73929 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/22/siyaset/siy06.html </URL>
<DATE> 2002/03/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Abanoz’a 3 yıl istendi 
</HEADLINE>
<TEXT>

İstanbul Emniyet Müdürlüğü döneminde "Bakanlık onayı beklemeden" büro amirliği kuran Kazım Abanoz, "Görevini kötüye kullanmaktan" yargılanacak 
     NEZİH GÜROL İstanbul 

     Kazım Abanoz’un, İstanbul Emniyet Müdürlüğü döneminde "bakanlık onayını beklemeden Rüşvet ve Yolsuzlukla Mücadele Büro Amirliği’ni kurup faaliyete geçirmek suretiyle görevini kötüye kullandığı" gerekçesiyle açılan davada, üç yıla kadar hapsi istendi. Abanoz hakkında daha önce de "usulsüz atamalarla kadrolaşmaya gittiği" gerekçesiyle dava açılmıştı. 
     İstanbul 3. Ağır Ceza Mahkemesi’nde açılan davanın iddianamesi şöyle Abanoz, mevcut teşkilat ve çalışma sisteminde yeri olmayan Rüşvet ve Yolsuzlukla Mücadele Büro Amirliği’nin kurulup faaliyete geçirilmesini planladı. Mutemet adı verilen gizli ajanlar istihbarat çalışmaları yapacaklardı. İl Emniyet Komisyonu toplantısında çalışmaları açıklayan Abanoz, büronun kuruluşunu İstanbul Valiliği’nin onayına sundu. Valilik de 23 Kasım’da İçişleri Bakanlığı’nın onayına sunulması talimatıyla "olur" verdi. 
     İstanbul Valiliği’nin 28 Kasım tarihli yazısıyla talebin İçişleri Bakanlığı’ndan onay alınmasından sonra faaliyete geçilmesi konusunda talimat verildi. Onay beklenmeden bir komiser ve bir komiser yardımcısıyla 6 polis memuru görevlendirildi. 
     



 SİYASET 















</TEXT>
</DOC>
