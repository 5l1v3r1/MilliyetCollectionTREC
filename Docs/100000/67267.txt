<DOC>
<DOCNO> 67267 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/12/son/soneko15.html </URL>
<DATE> 2002/02/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Devlet Temmuz ayına kadar hiç personel almayacak 
</HEADLINE>
<TEXT>

     Devlet Bakanı Recep Önal, IMF'ye verilen Niyet Mektubu'na da giren ''personel azaltılması'' çalışmasının, daha çok atıl Kit'lerdeki personelle ilgili olduğunu vurguladı. 
     Önal, ''Kit'lerle ilgili, yeni bir personel bildirim çalışması var. Buna göre Kit'ler, üç ayda bir personelin durumunu bildirecekler'' dedi. 
     Bakan Önal, düzenlediği basın toplantısında, personel yerleştirme ve nakil işlemleri konusunda bilgiler verdi. 
     Gazetecilerin sorularını da yanıtlayan Önal, boş kadroların iptaline ilişkin soruya karşılık, Maliye Bakanı Sümer Oral, Devlet Bakanı Faruk Bal ve kendisi dahil üç bakandan oluşan bir komisyon kurulduğunu hatırlattı. 
     Önal, Hazine, Maliye ve Devlet Planlama Teşkilatı ve Devlet Personel Başkanlığı DPD uzmanlarından oluşan teknik komitenin ise bu konuda bir çalışma yaptığını, konunun Dünya Bankası ile ilişkili olduğunu ve Kit'lerde verimlilik artışıyla ilgili çalışma yürütüldüğünü kaydetti. 
     Devlet Bakanı Önal, teknik komitenin yapacağı çalışmanın, bakanlardan oluşan komisyona gelerek değerlendirileceğini kaydetti. 
     
     Yeni sınav yok 
     Bakan Önal, memur alımına dönük yeni bir sınav yapılıp yapılmayacağını ilişkin soruya karşılık, kamu bankalarından gelecek personelin yerleştirilmesi konusunda ellerinde bir takvim bulunduğunu, ayrıca Temmuz ayına kadar hiç personel almama düşüncesinde olduklarını bildirdi. 
     Yeni bir sınav yapılmasına dönük çalışmaları olmadığını, ancak mevzuat ve hukuk açısından bir çalışmaları olacağını ifade eden Önal, en geç sonbaharda bir sınav yapabileceklerini vurguladı. 
     
     Ataması yapılan memurlar 
     Bakan Önal, 5. dönem merkezi yerleştirme öncesinde, ataması yapılan personelin sayısının 70 bin olduğunu, ancak şu ana kadar işe yerleştirilenlerinin 51 bin 774 olduğunu da söyledi. 
     Önal, bunlardan 19 bin 975'ini bakanlıklara, 14 bin 8'inin müsteşarlıklar, başkanlıklar ve genel müdürlüklere, 6 bin 903'ünün kit ve bağlı ortaklıklara, 4 bin 782'sinin üniversitelere, 3 bin 705'inin askeri kurumlara, bin 76'sının belediyelere, 110'unun da İl 
     Özel İdareleri'ne yerleştirildiğini bildirdi. 
     Bakan Önal, geri kalan memur adaylarının, güvenlik ve diğer nedenlerden dolayı göreve başlatılmadığını ifade etti. 
     Önal, başlangıcından bugüne kadar, özelleştirme nedeniyle nakledilen personel sayısının ise 15 bin 950 olduğunu belirtti. 
     
     Kamu bankaları personelinin nakli 
     Önal, kamu bankaları personelinin nakline ilişkin soru üzerine, kamu bankalarından gelen elemanların atamalarında, aile bütünlüğüne özen göstermeye çalıştıklarını belirtti. 
     Bakan Önal, ''çok miktarda ziraat mühendisi var. Büyük bir bölümü ziraat mühendisi olarak çalışmamış. Elektrik ve makina Mühendislerine büyük bir talep var. Bunları, Bayındırlık ve Köy Hizmetleri'ne gönderme imkanı var, ziraat mühendislerini de Tarım Bakanlığına göndermek zorundayız'' dedi. 
     Kamu bankalarından 2002 Temmuz'una kadar, kamu kurumlarına personel nakil planının aylara göre dağılımının yapıldığına işaret eden Önal, genelde Ziraat Bankası'ndan 12 bin, Halk Bankası'ndan da 4 bin olmak üzere personel nakli yapılacağını vurguladı. 
     Önal, atandığı kurumda göreve başlamayan personel hakkında, 557 sayılı kanuun 62 ve 63. maddelerinin uygulanacağını ve bunların atamalarının iptal edilerek, memuriyetten çekilme işlemi yapılacağını belirtti. 
     Devlet Bakanı Önal, ilgili bankaların yönetim kurulunca Devlet Personel Başkanlığı'na bildirilecek personelin naklinde, 45 gün içerisinde başka kamu kuruluşlarına atama teklifinin yapılacağını, bu kuruluşların da beş gün içerisinde personelin atamasını gerçekleştireceğini bildirdi. 
     Önal, Ziraat ve Halk Bankası'ndan 2001 yılında 1606, 2002 yılında da 36 olmak üzere, toplam 1642 personelin atamasının yapıldığını kaydetti. 
     Öte yandan 5. dönem merkezi yerleştirme sınavı için 31 bin 671 adayın başvurduğunu, bunlardan 6 bin 409'unun sınavının geçersiz sayıldığını belirten Bakan Önal, başvuranlardan 5 bin 347'sinin, puanı 70'in altında olduğu halde talepte bulunduğunu dikkati çekti. 
     Önal, hemşirelik, diş protezi ve anestezi konusunda personel açığı bulunduğuna da dikkati çekti. 
     






</TEXT>
</DOC>
