<DOC>
<DOCNO> 51607 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/10/son/soneko04.html </URL>
<DATE> 2001/11/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Arjantin'de siyasi muhalefet kemer sıkmaya karşı... 
</HEADLINE>
<TEXT>

     Arjantin hükümeti, ekonomiyi kurtarma-toparlanma planını, ABD'deki uluslararası mali çevreler ile Amerikan yönetimine iyi pazarladı, ancak, içerde, yerel yönetimlere hakim siyasi muhalefet, kamu harcamalarının kısılmasına karşı çıktı. 
     Arjantin Devlet Başkanı Fernando de la Rua, ABD'yi ziyaretinde dün Wall Street yatırımcılarının karşısında ekonomiyi kurtarma planını savunup, borç takasının, ülkeyi ayakta tutmanın en iyi yolu olduğunu söyledi. 
     Borç takası planını eleştiren çevreler, bu hareketin, Arjantin'in iflasının yakın olduğuna dair işaret sayarken, Arjantin Devlet Başkanı De la Rua, borç yükünün ödenmesinin bir yolunun bulunup, durgunluktan çıkılacağını anlattı. De la Rua, 300 kadar yatırımcı ve analiste hitaben konuşmasında, ''Arjantin borçlarını daima ödemiştir ve yükümlülüklerini yerine getirmeye devam edecektir'' dedi. De la Rua, ABD'ye daha fazla para istemek için değil, durumu anlatmak için geldiğini söyledi. De la Rua, bugün BM Genel Sekreteri Kofi Annan ile de görüşecek. 
     Arjantin pezosunun devalüe edilmesinin ekonomi için felaket olacağını vurgulayan De la Rua, güçlü valilerin ülke bütçesinin dengelenmesine yönelik ulusal plana muhalefetinin aşılacağını, muhalif valilerin fikirlerini değiştireceklerini kaydetti. 
     Bu arada, Arjantin Ekonomi Bakanı Domingo Cavallo, milyarlarca dolarlık borç takasını ABD'de izah etme amaçlı ziyaretini beklenilenden erken tamamlayıp ülkesine döndü. Arjantin Devlet Başkanı Fernando de la Rua ile ABD Başkanı George W. Bush'un yarınki görüşmesi öncesinde Cavallo'nun neden erken dönmeye karar verdiği açıklanmadı. 
     Arjantin hükümetinden bir sözcü, Cavallo'nun moralinin, keyfinin yerinde olduğunu belirtmekle yetindi. 
     
     Valilier karşı... 
     Bu arada, Arjantin'in muhalif valileri, 22 milyar dolarlık uluslararası kurtarma paketinin alınabilmesi için şart koşarken, kemer sıkma tedbirlerine karşı çıktı. 
     De la Rua'nın iktidardaki koalisyon hükümetinden sadece sekiz vali ile bir bağımsız vali kurtarma planını imzaladı, 14 muhalif vali ise karşı çıktı. 
     Öte yandan, ABD Başkanı Bush'un ulusal güvenlik danışmanı Condoleezza Rice, Arjantin'in kamu açıklarını artırıcı harcama politikalarına son verici planları uygulamak zorunda olduğunu söyledi ve bu fikrin ABD Başkanı Bush tarafından da De la Rua'ya iletilmesi bekleniyor. 
     






</TEXT>
</DOC>
