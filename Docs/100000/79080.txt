<DOC>
<DOCNO> 79080 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/18/son/sondun30.html </URL>
<DATE> 2002/04/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Mesut Yılmaz "AB'nin esas korkusu Türk nüfusu" 
</HEADLINE>
<TEXT>

     ANAP Genel Başkanı, Devlet Bakanı ve Başbakan Yardımcısı Mesut Yılmaz, Avrupa Birliği'ndeki AB büyük ülkelerin Türkiye konusunda yaşadığı en büyük korkunun Türk nüfusu olduğunu söyledi. 
     Özel bir toplantıya katılmak için İtalya'nın Floransa kentinde bulunan Yılmaz, gündemdeki konularla ilgili olarak Türk basınına açıklamalarda bulundu. 
     Yılmaz, NATO ve Rusya arasında ortak konsey kurulması konusunda, ''Bizim politik hedeflerimize uygundur. Artık soğuk savaş dönemi sona erdi. Önümüzdeki dönemler daha çok ekonomik açıdan ele alınmalıdır. 
     Prag'da yapılacak NATO toplantısında, Bulgaristan ve Romanya'nın da NATO'ya girmesi için gayret göstereceğiz'' dedi. 
     Türkiye'yi enerji bakımından ''stratejinin kalbinde'' diye tanımlayan Yılmaz, ''Türkiye üzerindeki askeri tehdit ne kadar azalırsa kalkınmaya daha fazla bütçe aktarılır. Bu da Türk halkının refahıdır'' şeklinde konuştu. 
     Türk nüfusu korkusu İtalyan hükümetinin AB'yi geniş ve esnek görmek istediğini kaydeden Yılmaz, ''Bu açıdan Türkiye ile İtalya'nın arzuları örtüşüyor. Ulusal devletler ile AB arasında daha dengeli bir çizgi izlenmeli. Tahmin ediyorum ki, Başbakan Silvio Berlusconi'nin yaklaşımı, AB'deki büyük ülkeler tarafından destek bulmayacaktır. Bu esasla Türkiye de nüfusu bakımından, AB'ye girmesi halinde, büyük bir konum alacağından, AB'deki büyük ülkelerin esas korkusunu Türkiye'nin nüfusu teşkil etmektedir. Bu Rusya için de geçerlidir'' dedi. 
     Yılmaz, son günlerde AB-Türkiye arasındaki yoğun diplomasi diyalogunu, ''takvimin zorlanması'' şeklinde açıkladı. 
     ''Kopenhag'da önümüzü açan bir kararın alınmasını bekliyoruz. 
     Kopenhag siyasi kriterlerini yerine getirmek için önemli adımlar atıldı, ama tamamlanmadı. Hükümet içinde uzlaşma sağlanması söz konusu'' diyen Yılmaz, Türkiye'nin, AB-Türkiye ilişkilerine önümüzdeki dönemde daha fazla ağırlık vermesi gerektiğini, gelecek haftalarda Türkiye'de AB'deki parlamenterler ve sivil toplum örgütlerinin de katılımıyla toplantılar yapılacağını söyledi. 
     
     Kıbrıs'ın AB üyeliği 
     Öte yandan, Kıbrıs'taki görüşmelerle ilgili bir soruyu yanıtlayan Yılmaz, ''Bir süreç devam ediyor. Rum kesiminde sanki konu çözümlenmese de Kıbrıs AB'ye girecekmiş gibi bir ortam yaratılmamalı'' diye konuştu. 
     Kıbrıs sorunu çözülmeden Rum kesiminin AB'ye alınmasının, AB'nin geleceği açısından vahim bir sorun olacağını belirten Yılmaz, AB'nin tarafsız olması gerektiğini, taraf tutması halinde çözümü zorlaştıracağını kaydetti. 
     Mesut Yılmaz, hafta sonundan itibaren İzmir, Manisa ve Ağrı'ya yapacağı yurtiçi gezilerle ilgili olarak da şunları söyledi 
     ''Bunun bazı kesimlerce seçim politikası olarak algılanması yanlıştır. Seçim söz konusu değildir. Hükümet bu konuda çok net bir anlaşma sağlamış ve 2004 Nisan ayına kadar hükümetin devam edeceğini açıklamıştır. Ortak faaliyetlerimizin ürünlerini görmek istiyoruz. 
     Yurtiçi gezilerimi şimdi yapmamın sebebi, sadece iklim şartlarının daha müsait olmasından dolayıdır, seçimle ilişkilendirmek doğru değildir.'' 
     





</TEXT>
</DOC>
