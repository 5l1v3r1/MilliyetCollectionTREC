<DOC>
<DOCNO> 56778 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/12/yazar/uras.html </URL>
<DATE> 2001/12/12/ </DATE>
<TIME>  </TIME>
<AUTHOR> Güngör URAS  </AUTHOR>
<HEADLINE>
Markı değiştirmek için tahvil çıktı 
</HEADLINE>
<TEXT>

     Hazine durdu durdu, elinde mark, frank, florin olanların yürürlükten kalkacak paralarını euroya dönüştürmek için yılın son günlerinde tahvil çıkardı. Ama duyuru iyi yapılamadı. Halkımızın haberi yok. 
     Bu tahviller bankalarda satılıyor. Satış cuma akşamı sona erecek. Evinde ve elinde mark, frank, florin olanlar için bu çok iyi bir fırsat. Markı, frankı, florini tahvil almaya yetişmeyenlerin üzerini Türk lirası ile tamamlama şansları da var. 
     Yılbaşından itibaren Avrupa’da milli paralar dolanımdan kalkıyor. Euro adı verilen tek bir para birimi kullanılacak. Yılbaşından itibaren Alman markı, Belçika frangı, Yunan drahmisi, İspanyol pesetası, Fransız frangı, İrlanda lirası, İtalyan lireti, Lüksemburg frangı, Hollanda florini, Avusturya şilini, Portekiz esküdosu, Fin markkası isimleri altında para birimleri olmayacak. 
     İnsanlarımızın çoğu bu paraların yılbaşından sonra dolanımdan kalkacağını bilmiyor. Bilemiyor. Bunların mutlaka euro denilen yeni ve ortak para birimi ile değiştirilmesi gerektiğinden habersiz. 
     Değişimi bankalar yapıyor. Ellerinde dolanımdan kalkacak yabancı ülke parası bulunanların bunları bankalara götürerek karşılığında Türk lirası almaları mümkün. 
     Fakat Hazine’nin çıkardığı euro tahvili değişim için en kolay yol. Üstelik bu tahviller euro üzerinden yüzde 7 net faizli. Kabaca dolara yüzde 7 yıllık net faiz gibi bir hesap yapabilirsiniz. 
     Bankalar 14 Aralık Cuma akşamına kadar bu tahvilleri satacak. Bu işte geç kalan Hazinemiz henüz tahvilleri bile bastırtamadığından şimdilik tahvil yerine senet veriliyor. Senetler daha sonra tahvil ile değiştirilecek ama, zararı yok, zahmeti var. Tahviller ben senet yerine tahvil diyeceğim 100 euro ve katları olarak satışa sunuluyor. Örneğin Ayşe Hanım Teyzem’in evinde 196 Alman makı var ise, bankanın birine başvurarak 100 eurolu bir tahvil satın alabilir. Ali Rıza Bey Amcam’ın evinin köşesinde 221 Hollanda florini var ise, bankadan 100 euroluk tahvil alabilir. 
     Hazine bu tahvillere yıllık yüzde 7 basit faiz ödemesini de euro olarak yapacak. 184 gün vadeli 6 ay vadeli bu tahvilleri vadesinden önce paraya çevirmek isteyenlere Hazine geri satın alma garantisi veriyor. İlla da 6 ay vade sonunu beklemek zorunluluğu yok. İsteyen tahvili geri götürdüğünde, tahvili satın alırken ödediği yabancı para ne olur ise olsun Türk lirası olsun, Alman markı olsun, Hollanda florini olsun fark etmez Hazine tahvilin karşılığında tahvil sahibine euro yeni Avrupa para birimi ile ödeme yapılacak. İsteyen o günkü döviz kuru üzerinden euro karşılığı Türk lirası talep edebilecek. Euro cinsi tahviller Hazinemiz bunlara bono diyor, ben anlatım kolaylığı için tahvil dedim iyi bir yatırım aracı. Yararlanınız. 
     
     







Türklerin alfabeleri 


Varlık Vergisi... 


İlkokul çocukları süte doyacak 


Yürekler taşlaşıyor, yarın çok geç olabilir 


İnce zevk ve işkence 


Seçim bitti gözler Çankaya'da 


Arjantin’de tango ağlatıyor 2 


Kadının gözü, erkeğin cimciği 


AGSP çıkmazı 


Alacakaranlık kuşağı gibi... 


Hangisi doğru 


Nemaların geleceği 


Yazarları da soyarlar 


Türkiye için tehlikeli fırsatlar var 


Niye bir ömür eşittir bir hayata 


Markı değiştirmek için tahvil çıktı 


</TEXT>
</DOC>
