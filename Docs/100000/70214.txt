<DOC>
<DOCNO> 70214 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/01/son/soneko09.html </URL>
<DATE> 2002/03/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Tunca Toskay ''Dış ticaret açığına karşı önlem alınmalı'' 
</HEADLINE>
<TEXT>

     Devlet Bakanı Tunca Toskay, dış ticarete ilişkin projeksiyonların Türkiye'nin yüzde 5 düzeyinde sürekli büyümesi ve bugünkü ekonomik yapının esas alınması durumunda dış ticaret açığı 2010 yılında 100 milyar dolar olabileceğini gösterdiğini söyledi. 
     Toskay, Dünya Gazetesi tarafından Ankara Hilton Oteli'nde düzenlenen ''Komşularla Ticaret'' konulu sempozyumda yaptığı konuşmada, 100 milyar dolarlık bu açığın o günkü ihracat düzeyine eşit bir büyüklük olacağının tahmin edildiğini kaydetti. 
     Bakan Toskay, dış ticaret açığının ihracat değerinin yüzde 75'ini geçtiği yılları izleyen dönemlerde Türkiye'nin ekonomik krize düştüğünü vurgulayarak bu durum dikkate alınınca, 2010 yılı için tedbirlerin şimdiden ciddi biçimde alınması gereğinin ortaya çıktığını söyledi. 
     ''Mevcut sanayileşme yapısının değiştirilmesi en temel ve radikal çözüm önerisi olarak önümüzde durmaktadır'' diyen Toskay, dışa açıklığın da veri olarak alınması durumunda, sanayileşme yapısının değiştirilmesinin, bir yandan yeni teknolojilerin Türkiye'ye getirilmesi bir yandan da mevcut teknolojinin komşu ülkelerde daha verimli olarak kullanılmasına bağlı göründüğünü kaydetti. 
     Devlet Bakanı Tunca Toskay, komşu ülkelere yönelik ihracatın artırılması ve yatırımların özendirilmesinin mevcut koşullar altında en verimli ve tercih edilebilir politika olduğunu söyledi. 
     Bakan Toskay, 22. kuruluş yıldönümünü kutlayan Dünya Gazetesi tarafından Ankara Hilton Oteli'nde düzenlenen ''Komşularla Ticaret'' konulu sempozyumda yaptığı konuşmada, Türkiye'nin bölgesinde bir yandan Avrupa Birliği'nin AB gelişmiş piyasasında entegre olmaya çalışan, Avrupa Birliği Merkezi'ne göre bir çevre ülke, bir yandan da çevresinde yeni gelişmekte olan ekonomilere göre daha gelişmiş merkez bir ülke konumuna geldiğini söyledi. 
     Türkiye'nin sanayileşmekte olan bir ülke olduğunu kaydeden Toskay, 1. kuşak sanayiler olan tekstil ve hazır giyim ile demir-çelik 
     sektörlerini kurduğunu ve 2. kuşak sanayiler olan otomotiv, elektrikli ve elektronik makineler ile kimya sektörlerini hızla geliştirdiğini anlattı. 
     Toskay, bu sanayi yapısı ile Türkiye'nin AB ekonomisi ile komşu ülke ekonomileri arasında, bir geçiş ekonomisi olarak düşünülebileceğini söyledi. 
     Ekonominin sahip olduğu bu geçiş özelliğinin dış ticarete de yansıdığını kaydeden Toskay, komşu ülkelere yönelik ihracatın da hızla temel tarımsal ürünlerden, makine ve teçhizata doğru kaydığını, tekstil ve konfeksiyon ile demir çeliğin bu ülkelere yönelik ihracatta daha az ağırlıklı mal grubu olduğunu söyledi. 
     ''Bu veriler Türkiye için sürdürülebilir bir ihracat performansı açısından, komşu ülkelerin gelişmiş ülke ekonomileri kadar önemli bir pazar olduğunu göstermektedir'' diyen Toskay, Türkiye'nin bu ülkelerden ithalatının ise enerji ithalatı ile sınırlı olduğunu söyledi. 
     Toskay, orta vadede enerji ihtiyacı nedeniyle komşularla ithalatın artacağını belirterek ''eğer bu ülkelere ihracata gereken önemi vermezsek, dış ticaret dengesinin aleyhimize dönebileceği söylenebilir'' dedi. 
     
     Türkiye sermaye ihracı da yapıyor 

     Bakan Toskay, Türkiye'nin bir süredir dışarıya yoğun biçimde sermaye ihracı yapan bir ülke konumuna geldiğini kaydederken, Türkiye'nin 1995-2000 yılları arasında dışarıda yatırdığı kayıtlı sermayenin 4 milyar doları bulduğunu kaydetti. 
     Türkiye'nin aynı dönemde aldığı sermayenin özelleştirme gelirleri dahil, 10 milyar dolar civarında olduğunu ifade eden Toskay, Türkiye'nin bundan sonraki politika tercihlerinin bu gelişmelerin dikkate alınarak belirlenmesi gerektiğini söyledi. 
     Toskay, Romanya ve Bulgaristan'a yönelik Türk yatırımlarının 600 milyon dolar civarında olduğunu belirtirken, Romanya'da 6 bin 965 adet Türk firmasının bulunduğunu ve Azerbaycan'a yatırılan sermayenin ise, 1.2 milyar dolar tutarında olduğunu söyledi. 
     Bakan Toskay, komşu ülkelerin bir çoğunda akrabalık ilişkilerinin, kültürel yakınlığın tüketim kalıplarındaki benzerliğin ve ulaştırma maliyetlerinin, bu ülkelerin Türk girişimcisi açısından bir cazibe merkezi olmasına yol açtığını kaydetti. 
     
     Komşu ülkelere ihracat arttı 

     Komşu ülkelerle ticaretin Türkiye'nin kısa, orta ve uzun vadeli stratejileri açısından büyük önem taşıdığına dikkat çeken Toskay, ''Türkiye'nin 2001 yılında komşu ülkelere ihracatı, bir önceki yıla göre yüzde 47.3 oranında arttı'' dedi. 
     Toskay, Irak'a ihracatın yüzde 128, İran'a yüzde 53, Suriye'ye yüzde 46, Bulgaristan'a ise yüzde 23 oranında artış gerçekleştirildiğini kaydederken, komşu ve çevre ülkelerin hepsine ihracat artışının, genel ihracat artışının üzerinde gerçekleştiğini söyledi. 
     Tunca Toskay, ''ihracat için adeta parmağını bile oynatmayanlar bugün bu ihracatın artış rakamını kullanmaya başladılar'' dedi. 
     Komşu ve çevre ülkelere yönelik ihracatta kaydedilen yüksek oranlı artışların, 2000 yılından itibaren bölge ülkeleri ile karşılıklı resmi temaslar, ticaret heyetleri ve fuarlara katılım gibi ticari ilişkileri geliştirmeye yönelik çeşitli gayretler neticesinde elde edildiğini söyledi. 
     Toskay, 2002 yılında komşu ve çevre ülkelerle 36 adet karma ekonomik komisyon toplantısının gerçekleştirilmesinin de program dahilinde olduğunu kaydetti. 
     
     Eximbank'ın ihracata finansmanı 

     Devlet Bakanı Tunca Toskay, ihracatın bölge ülkelerine yönelik olarak artırılması için Eximbank kaynaklarının verimli ve etkin kullanılmasının çok önemli olduğunu söyledi. 
     Türk Eximbank'ın 2001 yılında ihracata 2.7 milyar dolarlık nakdi kredi, 2.8 milyar dolar sigorta-garanti imkanı olmak üzere toplam, 5.5 milyar dolar destek sağladığını belirtirken, 2002 yılında da tüm ihracata 6.8 milyar dolar finansman sağlanmasının planlandığını bildirdi. 
     Toskay, Türk girişimcisinin bu coğrafyaya bulunduğumuz coğrafya-komşular yatırım yapmaya istekli olduğunu belirtirken, şöyle devam etti 
     ''300-500 milyon dolarlık bir kaynağı, her yıl bu coğrafya da yapılacak olan, stratejik anlamı olan yatırımların finansmanında destek olarak girişimciye sağlayabilirsek, yaklaşık bunun 3-4 katı kadar kaynağı da girişimci üstüne koyar. Her yıl 1.5-2 milyar dolarlık bu coğrafyada yatırımı gerçekleştirme potansiyeline sahip oluruz. 
     Burası riskli bir coğrafya, ancak yüzde 80-75'lik bir başarı bile 5 yıl içinde Türkiye'yi bu coğrafyada çok daha güçlü bir hale 
     getirecektir.'' 
     






</TEXT>
</DOC>
