<DOC>
<DOCNO> 99467 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/01/son/sontur22.html </URL>
<DATE> 2002/08/01/ </DATE>
<TIME>  </TIME>
<AUTHOR>  </AUTHOR>
<HEADLINE>
İsmail Cem "AB konusunda öncülük lafla olmaz" 
</HEADLINE>
<TEXT>

     YTP Genel Başkanı İsmail Cem, çirkin siyaset anlayışını ve köhnemiş siyaseti değiştirmek için yola çıktıklarını söyledi. 
     Cem, partisinin grup toplantısında, erken seçim konusundaki gelişmelere değindi. Konuşmasına, ''Biz ne yapmak istiyoruz, neye karşı mücadele ediyoruz '' diye sorarak başlayan Cem, seçimlere girilirken yeni kurulan partilerin seçim sandıklarında temsilci bulundurmalarına imkan tanıyan düzenlemelerin geçmiş dönemlerde TBMM'de hep yapıldığını hatırlattı. 
     1999 yılı seçimleri öncesinde de BBP'nin seçim sandıklarında temsilci bulundurmalarına imkan tanıyan düzenleme için kendilerinin girişimde bulunduklarını belirten Cem, dün de benzer bir konunun ilgili komisyonlara geldiğini, YTP, AK Parti ve SP'nin seçim sandıklarında temsilci bulundurmalarının önerildiğini hatırlattı. ''Bu o kadar da önemli değil. Bizim temsilcimiz, halkımız, gencimiz, organize edilmiş bir şekilde o sandıkların başında olacak'' diyen Cem, yapılanı ''ayıp'' olarak değerlendirdi. 
     Kendi temsilcilerinin sandık başında bulunmaması için karar alındığın belirten Cem, ''İşte bu anlayış... Çok mu korkuyorlar bizden, bilmiyorum. Ama bir yarışa çıkıyorsun, rakibini kuraldışı ve siyasi ahlak dışı, o yarışta geriden başlıyorsun. Biz neden varız, neyi değiştirmek istiyoruz Biz, işte bu çirkin siyaset anlayışını, köhnemiş zihniyeti değiştirmek için yola çıkıyoruz'' diye konuştu. 
     Cem, YTP'nin milletvekilleriyle iftihar ettiğini, bunun dün komisyon ve genel kuruldaki çalışmalarda kanıtladıklarını belirterek, ilerde daha fazlasını ve daha iddialısını yapacaklarını, ama bugünden öncü bir parti olduklarını tüm Türkiye'ye gösterdiklerini söyledi. 
     
     ''AB-TÜRKİYE İLİŞKİLERİNDE CİDDİ KATKIMIZ OLDU'' 
     Cem, konuşmasında AB konusuna da değinerek, AB öncülüğü ve önderliğinin lafla olmayacağını savunarak, ''AB konusunda hepimiz sizler ve ben yaptıklarımızla öncülüğü almış insanlarız'' görüşünü kaydetti. 
     AB konusunun komisyona gelmesinde en büyük katkıları getirdiklerini, haklı iki önerinin kabul edildiği ve böylelikle ilk metindeki büyük yanlışların düzeltildiğini anlatan Cem, şimdi bu değişiklikleri Genel Kurul'un kabul etmesi halinde AB yolunda önemli bir adım atılmış olacağını belirtti. Cem, bununla her şeyin bitmiş olmayacağına dikkati çekerek, ancak Türkiye'nin bir müzakere sürecini başlatabilmesi için önemli bir adım atılmış olabileceğini, bunların hayata geçirilmesiyle AB ile müzakerenin başlayabileceğini söyledi. 
     ''Türkiye'nin, AB ile ilişkilerinde bu noktaya gelmesinde çok ciddi katkılarımız oldu'' diyen Cem, kendilerinin ülkeyi müzakere sürecinin eşiğine getirdiklerini, bunu artık sonuçlandırmak gerektiğini vurguladı. Cem, ''Bugün Meclis'te bunları kabul etmemiz lazım ve elbette seçimden sonra YTP, Türkiye'nin en büyük partisi sıfatı ve kimliğiyle, sadece AB davasının öncüsü olmayacak, sonuçlandırılmasını da sağlayacaktır'' diye konuştu. 
     AB'ın Türkiye'nin yenileşme, çağı paylaşma ve Atatürk'ün muasır medeniyeti paylaşma projesinde çok önemli bir aşama olduğunu kaydeden Cem, bunu mutlaka gerçekleştireceklerini söyledi. 
     





</TEXT>
</DOC>
