<DOC>
<DOCNO> 83571 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/12/son/sondun12.html </URL>
<DATE> 2002/05/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Derviş Yunan basınına konuştu "Zor günler geride kaldı" 
</HEADLINE>
<TEXT>

     Devlet Bakanı Kemal Derviş, Türkiye'nin AB yolunda ilerleyerek ''çok şey kazanacağını'' belirtti. 
     Derviş, Atina'da yayımlanan To Vima gazetesine verdiği demeçte, AB'nin üye ülkelere ekonomi alanında büyük destekleri olduğunu belirterek, ''AB, ekonomi alanında Yunanistan, İspanya, İrlanda ve Portekiz gibi ülkelere kurumsal bir temel oluşturup yatırımcıların güvenini destekleyerek çok şeyler yapmıştır. Türkiye AB yolunda ilerlemekle çok şey kazanacaktır'' dedi. 
     Bu süreçte Türk-Yunan işbirliğinin de önemli bir rol oynayacağını, işbirliğinin her iki ülkeye de yararı olacağını belirten Derviş, ''Türkiye ve Yunanistan'ın iyi komşuluk ilişkileri oluşturmasında büyük yarar var. Türkiye ve Yunanistan'ın Balkanlar'da ve Karadeniz'de belirleyici iki faktör olduğuna inanıyorum. Ne kadar çok işbirliği yapılırsa, Türk ve Yunan ekonomileri için o kadar iyi olacaktır'' dedi. 
     Türk ekonomisinin son zamanda zor günler geçirdiğini, ancak bunların artık arkada kaldığını belirten Derviş, Türk ekonomisinin süratle iyiye doğru gittiğini kaydetti. Derviş, son zamanlarda yapılan çalışmalar ve alınan önlemler sonucunda geleceğe ümitle bakmak gerektiğini belirtti. Derviş, ''Ekonomi alanında gerçekleştirilen reformlar aynı zamanda uzun vadede siyasi gelişmelerden bağımsız sağlıklı bir ekonominin temellerini oluşturmaktadır. Zor günler arkada kaldı. Ekonominin düzelmeye başladığı yönünde önemli göstergeler var. 
     Enflasyon düşüyor, kalkınma hızı yükseliyor. Merkez Bankası'ndaki rezervlerimiz çoğalıyor. Henüz topluma yansımamış olan bu düzelmeleri yakından izliyoruz'' dedi. 
     Başbakan Bülent Ecevit'in sağlık durumuyla ilgili bir soruyu yanıtlarken, Türk ekonomisinin artık şahıslara bağlı bir ekonomi olmaktan çıktığını ifade eden Derviş, şöyle dedi 
     ''Tabii ki, Başbakan'ın bir an önce sağlığına kavuşmasını ve yeniden birlikte çalışmamızı bekliyorum. Ancak, aynı zamanda geleceğe bakarken, Türkiye'nin ekonomik durumunun bir erkek, ya da bir kadına bağlı olmadığını da belirtmek istiyorum.'' 
     





</TEXT>
</DOC>
