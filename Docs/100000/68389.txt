<DOC>
<DOCNO> 68389 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/19/siyaset/siy00.html </URL>
<DATE> 2002/02/19/ </DATE>
<TIME>  </TIME>
<AUTHOR>  </AUTHOR>
<HEADLINE>
DSP Ecevit’siz de ayakta durur ’ 
</HEADLINE>
<TEXT>

DSP’nin Ecevit’ten sonra da aynı çizgide yoluna devam edeceğini söyleyen partililer, "Ancak onun desteğini hep ararız" diyor... 
     GÜNSELİ ÖNAL Ankara 

     Başbakan Bülent Ecevit’in "DSP benden sonra da aynı şekilde devam eder. Yarışta ipi göğüsleyen genel başkan olur" sözleri, DSP’lilerden tam destek gördü. Başbakan ve eşine uzun ömürler dileyen DSP milletvekilleri, Ecevit’in "Önümüzdeki günlerde partililerin katkılarından somut bir şekilde yararlanmak için bir takım kuracağım" şeklindeki sözlerini şöyle değerlendirdi 
     
     AHMET GÜZEL 
Veliaht tayin edeceğini sanmam 
     Bülent Bey 1980’li yıllarda seçimleri kaybettikten sonra DSP Genel Başkanlığı’ndan ayrılmıştı. DSP, yoluna onsuz devam etti ve bugünlere geldi. Sayın Ecevit’in veliaht tayin etmesi beklenemez. Demokrasiyi, demokrasinin erdemlerini ortaya koyarak öğreten bir insanın kendisine veliaht tayin ederek siyasi geçmişini tehlikeye atması mümkün değil. 
     
     ULUÇ GÜRKAN 
Ecevit’siz çok da kolay olmayacak 
     Partimizin, yetkin bir kadrosu var. Ecevit’in bir veliahtı olmaması normal. DSP hanedan anlayışlarına kapılmaz. DSP’nin Ecevit’ten sonrasına hazır olup olmadığını yaşayarak göreceğiz ama Ecevit’siz çok kolay olmayacak. Ancak bu, bugünün sorunu değil. 
     
     ZİYA AKTAŞ 
Desteğine hep ihtiyaç duyacağız 
     Partinin Ecevit’e her zaman ihtiyacı olacak. Ondan sonra DSP’yi bugünden de ileri noktalara götürebileceğine inandığım güçte ve nitelikte bir kadromuz var. Ama Ecevitler’in desteklerine her zaman ihtiyaç olacak. Allah’tan ikisine de uzun ömürler diliyorum. Ecevit, genel başkanlık yarışında bir kişiyi işaret etmeyecektir. Bu yarışı bir oyun gibi nitelersek, Ecevit hakemlik yapmalıdır. 
     
     AHMET SANCAR SAYIN 
İçimizden yeni bir lider çıkarabiliriz 
     Sayın Ecevitler yıllardır demokratik sol anlayışı yerleştirmek için mücadele ettiler. Benim gibi pek çok genç insanı, bilim adamlarını, toplumun çeşitli kesimlerinin temsilcilerini DSP kadrolarına kattılar. Siyasette veliaht tayin edilmez. Partiler kendi kadroları içinden kendi liderlerini çıkarır. 
     
     YÜCEL ERDENER 
Sarsılırız ama onsuz yine devam ederiz 
     Cumhuriyette veliaht olmaz, ipi göğüsleyen kazanır. İsimleri yıpratmanın gereği yok. Sayın Ecevit’ten sonra DSP belki sarsıntı geçirir ama gençlerimizle ve gençleri eğitecek deneyimli kadromuzla yolumuza devam ederiz. Dışarıya açık çalışan bir parti olmadığımız için kadrolarımız yeterince tanınmıyor. Ama seçim bölgelerimizdeki çalışmalarımızla tanınıyoruz. 
     



 SİYASET 














</TEXT>
</DOC>
