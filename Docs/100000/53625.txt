<DOC>
<DOCNO> 53625 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/22/son/sontur10.html </URL>
<DATE> 2001/11/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Ecevit bugün Erkan Mumcu'ya yüklendi... 
</HEADLINE>
<TEXT>

     DSP Genel Başkanı ve Başbakan Bülent Ecevit, Türkiye'de Atatürk'ü anlamadan Atatürkçü olan pekçok kimse bulunduğunu belirterek, bunların, Atatürk'ün ''Köylü milletin efendisi olmalıdır'' sözünü de anlamadıklarını söyledi. 
     Ecevit, grup toplantısındaki konuşmasına, Atatürk'ün ''Köylü milletin efendisidir'' sözünü hatırlatarak başladı. Ecevit, milletvekillerinin bu sözü uzun süre alkışlamasının ardından '''Bu sözü hemen herkes bilir memleketimizde. Ama bu sözün esin kaynağını bilenler çok azdır sanırım. Bunu hatırlatmak isterim'' dedi. 
     Ecevit, Atatürk'ün bu sözünü şöyle anlattı 
     ''Atatürk, gençliğinde bir ara ataşemiliter olarak Sofya'daydı. 
     Bir gün Sofya'da ekabirin önde gelenlerin gittiği bir kahvehanede oturup, kahvesini içerken, yanındaki masasına bir Bulgar köylüsü gelip oturdu. Bu köylü , garsonlardan kahve istedi ama bir türlü gelmedi. 
     Birkaç kez istedi ama yine gelmedi. Onun üzerine, garsonu çarırarak niye benim kahvemi getirmiyorsun diye sordu. Bu arada kahvenin sahibi geldi ve Kusura bakma, buraya gelenlerin ne kadar ekabir olduğunu görüyorsunuz. Burada size kahve veremeyiz dedi. Bunun üzerine Bulgar köylüsü dedi ki, Ben bu toprakları savaşta kılıcımla ve silahımla, barışta sabanımla korurum. Ama benden bir fincan kahveyi esirgeyemezsin. Bunun üzerine, çok mahçup oldu kahvenin sahibi ve köylüye ikramda bulundu. Cumhuriyet olduktan sonra Atatük, Çankaya'da arkadaşlarıyla sohbeti sırasında bu olayı anlattı. Bu olaydan çok etkilendiğini belirtti ve dedi ki, Ben Türk köylüsünü milletin efendisi olarak görmek istiyorum. '' Ecevit, Türkiye'de ''Atatürk'ü anlamadan, Atatürkçü olan birçok kimse olduğunu'' belirterek, ''Onlar Atatürk'ün bu sözünü sanırım pek ciddiye almamışlardır. Ama Atatürk, bu sözünün gereğini yerine getirmek için elinden geleni yapmıştır.'' dedi. 
     
     Toprak ağaları engeli 
     Atatürk'ün, Toprak reformu ve köy kooperatifçiliği üzerinde önemle durduğunu ama ömrünün bunları gerçekleştirmeye yetmediğini anlatan Evevit, toprak ağalarının engelinin aşılamadığını söyledi. Ecevit, Atatürk'ün bir yandan köylüyü kalkındırmak için elinden geleni yaparken, bir yandan tarımı geliştirirken, bir yandan da sanayii geliştirdiğini kaydederek, köylünün durumunu iyileştirmek için elinden gelen çabayı gösterdiğini ifade etti. Ecevit, Atatürk'ün, Ankara yakınlarında örnek bir çiftlik kurduğunu, ancak atılan adımların, zaman yetişmediği için sınırlı kaldığını belirtti. 
     1940'larda büyük bir atılım yapılarak köy enstitülerinin 
     kurulduğunu hatırlatan Ecevit'in bu sözleri de salonda büyük alkışla karşılandı. ''Köy enstitülerinden amaç, köylü gençlerin öncülüğünde köylüyü kalkındırmaktı'' diyen Ecevit, ama bir yandan toprak ağalarının, bir yandan da kent burjuvalarının amansız bir savaş açarak bu projeyi engellediğini söyledi. 
     






</TEXT>
</DOC>
