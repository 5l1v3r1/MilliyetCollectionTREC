<DOC>
<DOCNO> 58194 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/21/ekonomi/eko04.html </URL>
<DATE> 2001/12/21/ </DATE>
<TIME>  </TIME>
<AUTHOR>  </AUTHOR>
<HEADLINE>
ÜÇ SENARYO 
</HEADLINE>
<TEXT>

Menem’in Bakanı Kiguel gelebilir      Cavallo’nun yerine ekonomi danışmanı Miguel Kiguel’in geleceği konuşuluyor. Kiguel geçtiğimiz hafta halkın yoğun tepkisi nedeniyle finans sekreterliği görevinden istifa eden ekonominin ikinci ismi Daniel Marx’ın yerine getirilmişti. Kiguel, 1990’lı yıllarda Carlos Menem döneminde Maliye Bakanı’ydı. Bu arada Devlet Başkanı de la Rua bir an önce yeni yasaları çıkarmayı ve IMF’nin bloke edilen kredilere onay vermesini istiyor. 
     
Cavallo hükümet kurabilir      İstifa eden Ekonomi Bakanı Domingo Cavallo’nun, IMF ve ABD’nin desteğini alarak 1998’de kurmuş olduğu partinin de yardımıyla tek başına bir azınlık ya da teknokratlar hükümeti kurması gündeme gelebilir. Bu durumda IMF programının pürüz çıkmadan yürütülebileceği yorumu yapılıyor. Daha önce, Arjantin Hükümeti’nin parçalı yapısının IMF programının rahat bir şekilde uygulanmasını engellediği için krizin derinleştiği belirtiliyordu. 
     
Ülkede moratoryum ilan edilebilir      Arjantin’in moratoryum ilan ederek borçlarını ödemeyebileceği ya da uzun bir vadeye yayabileceği de düşünülüyor. Ancak böyle bir durumda dış yardımlar kesileceği için daha otoriter rejimler ülkede gündeme gelebilir. 132 milyar dolarlık dev bir dış borç yükü altında bulunan ülkede çalışanların maaşlarını ödeyebilmek için özel emeklilik fonlarındaki 4 milyar dolara el konuldu. Bu durumda borçların ödenmesi çok zor gözüküyor. 
     



 EKONOMİ 

















</TEXT>
</DOC>
