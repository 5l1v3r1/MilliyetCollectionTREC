<DOC>
<DOCNO> 66063 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/05/son/sonspo15.html </URL>
<DATE> 2002/02/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Lorant ''Deplasman galibiyetimizin olmaması beni endişelendiriyor'' 
</HEADLINE>
<TEXT>

     Fenerbahçe Teknik Direktörü Werner Lorant, bundan sonra yapacakları tüm maçların kendileri açısından zor geçeceğini söyledi. 
     Werner Lorant, antrenman sonrası Samandıra Tesisleri'nde düzenlediği basın toplantısında, bir gazetecinin ''Önünüzde zorlu 2 maç var, ne düşünüyorsunuz '' sorusuna, ''Yalnızca 2 maç değil, bundan sonraki tüm maçlarımız zorlu geçecek'' diye yanıt verdi. 
     Kendisi için en önemli ve en zor maçın önlerindeki Yimpaş Yozgatspor karşılaşması olduğunu kaydeden Alman teknik adam, ''Deplasman galibiyetimizin olmaması beni endişelendiriyor. Artık bu hafta deplasman galibiyetlerine başlamalıyız. Bu nedenle Yimpaş Yozgatspor maçına çok önem veriyorum'' dedi. 
     
     "Her oyuncu eşittir" 

     Fenerbahçe'de forma giyen her oyuncunun birer yıldız olduğunu belirten Lorant, futbolcularının en ufak bir antrenmanda bile ellerinden gelenin en iyisini yapmak zorunda olduklarını vurguladı. 
     ''Benim için her oyuncu eşittir'' diyen Alman çalıştırıcı, şunları söyledi 
     ''Kim olursa olsun antrenmanda en iyi biçimde çalışmalı. Ben şu söze çok önem veririm Nasıl çalışırsan o biçimde oynarsın . 
     Futbolcuların antrenmanlarda kendilerine maçtaki güveni kazandırmaları gerek. Antrenmanlar maçların aynasıdır. Oyuncularım benim için eşittir ve önemli olan antrenmanda gösterdikleri performanstır.'' Lorant, Yimpaş Yozgatspor maçında hangi yabancı oyuncuyu kadroya almayacağı konusunda ise henüz karar vermediğini, bu kararı perşembe günkü idmandan sonra vereceğini söyledi. 
     
     "Umut ederek şampiyon olunmaz" 

     Lorant, bir gazetecinin Fenerbahçe'nin şampiyonluk şansıyla ilgili sorusuna da şöyle yanıt verdi 
     ''Yalnızca umut ederek şampiyon olunmaz. Çok çalışmalı ve sürekli kazanmalısınız. Bizim için bundan sonraki her maç final havasında geçecek. Ayrıca önümüzde Yimpaş Yozgatspor maçı varken, 2 hafta sonraki Galatasaray maçından sözetmek de hoşuma gitmiyor. Galatasaray şampiyonluktaki rakibimiz, ama benim için önemli olan önümüzdeki ilk maçtır.'' 
     
     "Yaşın önemi yok" 

     Fenerbahçe'nin yaşlı futbolculardan kurulu bir takım olmasıyla ilgili eleştirilere de yanıt veren Lorant, kendisi için yaşın önemi olmadığını, önemli olanın futbolcunun sahada gösterdiği performans olduğunu bildirdi. 
     Lorant, günümüzde tıbbın yardımıyla yaşam süresinin bile uzatıldığını ifade ederek, ''Artık bir futbolcunun yaşını tartışmak doğru değil. Futbolcular çok uzun süre forma giyebilirler. Bizde deneyimli futbolcular var, ama genç oyuncularımızı da unutmayız.'' Alman teknik adam son olarak, bugünkü idmanda Ceyhun'a verdiği cezayla ilgili bir soruya da esprili bir biçimde yaklaşarak, ''Hayır ben Ceyhun'a ceza vermedim. Yalnızca O'nun iyiliği için biraz daha fazla çalıştırdım'' dedi. 
     






</TEXT>
</DOC>
