<DOC>
<DOCNO> 76906 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/07/guncel/gunz1.html </URL>
<DATE> 2002/04/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Satırbaşı 
</HEADLINE>
<TEXT>

     Kızılay’da ikinci Gönen dönemi 
     Kızılay Genel Başkanlığı’na, MHP’nin desteklediği Ertan Gönen 219 oy alarak yeniden seçildi. İki olağanüstü kongresi mahkeme kararıyla iptal edilen Kızılay’ın 3. Olağanüstü Kongre’si Sürmeli Oteli’nde gerçekleştirildi. Kongrede muhaliflerin, Gönen ve arkadaşları hakkında hapis kararı bulunduğu için seçilemeyeceklerini öne sürmeleri üzerine gerginlik yaşandı. Sayım sonucunda oylamaya katılan 284 kişiden 197’si Gönen’in listesine, 69’u ise muhaliflere oy verdi. Çizilen isimlerin yerine ismi yazılan Gönen, 219 oya ulaştı. 
     
     Sokak kedileri yuva sahibi oldu 
     Sokak kedilerine sahip bulunması için Pfizer Hayvan Sağlığı ve Beşiktaş Belediyesi, 2. Evcil Hayvanlar ve Çiçekçilik Fuarı’nda "Sokak Hayvanlarını Evlat Edinelim" kampanyası başlattı. 20’den fazla sokak kedisi de hayvanseverler tarafından sahiplenildi. Kampanyaya katılanlara Beşiktaş Belediyesi ve Pfizer tarafından teşekkür belgesi ve kedilerin yeni isimlerinin yer aldığı künyeler verildi. Ayrıca Pfizer, sahiplerine kavuşan kedilerin 2002 yılı boyunca aşı ve bakım masraflarının tamamını karşılayacak. 
     
     Hareketsizlik öldürüyor’ 
     Bugün Dünya Sağlık Günü. Dünya Sağlık Örgütü’nün tahminine göre her yıl 2 milyon kişi yetersiz egzersiz nedeniyle ölüyor. Bu nedenle Dünya Sağlık Günü’nün mesajı da "sağlık için hareket et" olarak belirlendi. Hareketsizlik birçok hastalık riskini artırırken, riski azaltmak için yürüyüş, yüzme ve bisiklete binme öneriliyor. Spor yapamayanlara en azından yürüyüş öneren Acıbadem Carousel Hastanesi Ortopedi ve Travmatoloji Bölümü Başkanı Prof. Burhan Uslu, fiziksel aktivitenin depresyona da iyi geldiğine dikkat çekiyor. 
     
     Obezite salgın hastalık gibi 
     Vehbi Koç Vakfı VKV Amerikan Hastanesi tarafından halka açık ücretsiz diyabet, obezite ve kolesterol taraması gerçekleştirildi. Hyatt Regency Oteli’nde basın mensuplarına bilgi veren VKV Amerikan Hastanesi Endokrinoloji ve Metabolizma Hastalıkları Uzmanı Doç. Dr. Şafak Güven, taranan 675 kişiden, erkeklerin yüzde 7.4’ünün, kadınların ise yüzde 19’unun obez olduğunu söyledi. Güven, "Halkın artık obezitenin bir hastalık olduğunu bilmesi gerekiyor. Erken teşhis, tedavide çok önemli" dedi. 
     
     Meme çatlağına bitkisel çözüm 
     Bebeklerin sütten erken kesilmesine neden olan meme başı çatlaklarına bitkisel içerikli bir krem çare oldu. Meme problemleri yüzünden bebeklerini emziremeyen anneler için geliştirilen Garmastan Pomad, meme başını nemlendiriyor ve bakterilerin buraya yerleşmesini engelleyerek çatlakları önlüyor. Pomad, hamilelik öncesinde kullanıldığında koruyucu, çatlak oluştuktan sonra ise tedavi edici özellik gösteriyor. Uzmanlar, hamileliğin 8. ayından itibaren göğüslerin pomadlarda emzirmeye hazırlanması gerektiğini söylüyor. 
     



 GÜNCEL 

























</TEXT>
</DOC>
