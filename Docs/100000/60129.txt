<DOC>
<DOCNO> 60129 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/02/spor/spo04.html </URL>
<DATE> 2002/01/02/ </DATE>
<TIME>  </TIME>
<AUTHOR>  </AUTHOR>
<HEADLINE>
TRABZON’DAN İŞBAŞI 
</HEADLINE>
<TEXT>

Bordo-Mavililer, bugün Antalya’da 11 gün sürecek ikinci yarı hazırlıklarına start verecek. Yönetim Kurulu ise Bushi ile masaya oturup, Arnavut golcüye imza attırmaya çalışacak 
     Takım toplanıyor 
     TRABZONSPOR, on günlük iznin ardından bugünden itibaren Antalya Belek’te devre arası hazırlık çalışmalarına başlayacak. 11 gün sürecek kamp boyunca Karadeniz ekibi, sekiz takımın katılımıyla 8 - 12 Ocak tarihlerinde gerçekleştirilecek bir turnuvaya katılacak. Brezilyalı oyunculara yarına kadar izin verilirken, Teknik Direktör Briegel’in isteğiyle denenmek için Brezilyalı Anderson’un da kampa geleceği bildirildi. 
     
     Bushi ile pazarlık 
     YÖNETİM, bir yandan kamp hazırlıklarıyla ilgilenirken, diğer taraftan da transfer çalışmalarını yürütüyor. Prensip anlaşmasına varılan Bushi, bugün İstanbul’a gelip, yönetimle son kez masaya oturacak ve büyük ihtimalle sözleşme imzalayacak. Arnavut golcü, ardından da kampa katılacak. Salazar’ın gözden çıkarılmasının ardından libero mevkisi için düşünülen Brezilyalı Diaga ile görüşmeler sürüyor. 
     
Briegel halka iniyor      BORDO - Mavili kulübün teknik patronu Briegel ve Yardımcısı Ahmet Akcan, Trabzonspor bilincini yeniden ayağa kaldırabilmek için sokağa iniyor. Alman hoca, zaman buldukça gittiği her yerde Trabzon sevgisini canlandırmaya çalışacak. 1970 ve 1980’lerin Trabzonspor ruhunu geri getirmeyi hedefleyen Briegel’in, Şenol Güneş’le görüşmesinden sonra bu kararı aldığı ve "Fenerbahçe karşılaşmasında yakalanan atmosferi neden her maça taşımayalım" dediği öğrenildi. 
     



 SPOR 




















</TEXT>
</DOC>
