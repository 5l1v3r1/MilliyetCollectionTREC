<DOC>
<DOCNO> 67388 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/13/yasam/yas03.html </URL>
<DATE> 2002/02/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Felç de olsa o bir anne 
</HEADLINE>
<TEXT>

Hapşırmamak için kendini tutunca felç olan hamile kadın, gözleriyle bebeğinin cinsiyetini sordu... 
     MÜMİN ÇOTAK Bursa DHA 

     Hapşırığını engellemek için ağzını ve burnunu kapatıp, kendini sıkınca felç olan 5 aylık hamile Aygün Çokelliler, kendisiyle alfabeyi okuyarak iletişim kuran eşi Hakan’a, karnındaki bebeğin cinsiyetini sordu. 
     Eşinin kendisiyle gözleriyle iletişim kurduğunu belirten Hakan Çokelliler, "Bizi görünce Aygün’ün gözleri gülüyor. Konuşamıyor ama anlıyor" derken şunları söyledi "Kendisine alfabenin tüm harflerini okuyorum. İsteğindeki harfe gelince gözlerini açıp kapatıyor. Biz de isteğini anlıyoruz. Kendisi bana bebeğin yaşayıp yaşamadığını sordu. Yaşadığını söyleyince sevinçle cinsiyetini öğrenmek istedi. Belli olmadığı için kendisine yanıt veremedim." 
     
     Bebeği yaşıyor ama... 
     Genç kadının sağlık durumunda bir gelişme olmadığını belirten Uludağ Üniversitesi Tıp Fakültesi Reanimasyon Anabilim Dalı Başkanı Prof. Dr. Oya Kutlay ise şunları söyledi "Aygün’ün tedavisi devam ediyor. Beklemekten başka çaremiz yok. Kendisinin şuuru açık. Bebeği yaşıyor. Bebeğin sağlık durumu hakkında net bir şey söyleyemeyiz. Bizim için önemli olan anne. Gerekirse bebek alınabilir. Bu konuda babadan imzalı belge aldık." 
     



 YAŞAM 






















</TEXT>
</DOC>
