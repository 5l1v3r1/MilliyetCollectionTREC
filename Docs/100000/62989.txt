<DOC>
<DOCNO> 62989 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/18/son/sonspo16.html </URL>
<DATE> 2002/01/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Avustralya Açık'ta Hingis ve Williams 4. turda... 
</HEADLINE>
<TEXT>

     Sezonun ilk ''Grand Slam'' mücadelesi olan Avustralya Açık Tenis Turnuvası'na, Melbourne kentinde devam ediliyor. 
     Melbourne Park Kortları'nda süren 8.6 milyon dolar yaklaşık 12 trilyon lira toplam ödüllü turnuvanın 5. gününde, tek erkeklerde ve tek bayanlarda 3. tur maçları başladı. 
     Tek erkeklerde 6 numaralı seribaşı İngiliz Tim Henmann, yurttaşı 28 numaralı seribaşı Greg Rusedski karşısında, 6-4, 6-3, 1-6 ve 
     6-3'lük setlerle 3-1 galip gelerek 4. tura yükselirken, 12 numaralı 
     seribaşı Arjantinli Guillermo Canas, İsveçli Jonas Bjorkman'a 6-3, 6-2 ve 6-4'lük setlerle 3-0 yenilerek elenmekten kurtulamadı. Bir diğer İsveçli raket 16 numaralı seribaşı Thomas Johansson ise Faslı 21 numaralı seribaşı Younes El Aynaoui'yi 5-7, 6-2, 6-2 ve 6-4'lük setlerle ve 3-1'lik skorla geçerek tur atladı. Zorlu mücadelelerin yaşandığı tek bayanlarda ise geçen yılın Wimbledon ve ABD turnuvaları şampiyonu 2 numaralı seribaşı ABD'li raket Venus Williams, 32 numaralı seribaşı Slovak rakibi Daniela Hantuchova'yı, ilk seti 6-3 yitirmesine karşın daha sonra aldığı 6-0 ve 6-4'lük setlerle ve 2-1'lik skorla yenerek, 4. tura çıktı. Geçen yılın finalisti 3 numaralı seribaşı Çek asıllı İsviçreli Martina Hingis ise 46 dakika süren zorlanmadığı maçta, Alman Barbara Rittner engelini 6-1 ve 6-0'lık setlerle ve 2-0'lık skorla kolaylıkla geçti. Turnuvanın 8 numaralı seribaşı Yugoslav asıllı ABD'li Monica Seles de 31 numaralı seribaşı İtalyan Francesca Schiavone önünde 6-4 ve 6-4'lük setlerle 2-0 galip gelerek, 4. tura yükseldi. Turnuvada yarın tek erkekler ve tek bayanlarda 3. tur maçları tamamlanacak. 
     






</TEXT>
</DOC>
