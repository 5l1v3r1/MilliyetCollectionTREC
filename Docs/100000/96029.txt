<DOC>
<DOCNO> 96029 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/16/son/sondun34.html </URL>
<DATE> 2002/07/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Gökbilimciler dünya dışı zeki yaratıkları bulabilecek mi 
</HEADLINE>
<TEXT>

     Evrende insan haricinde zeki varlıkları araştırmak için kurulmuş dünyanın en büyük özel kurumu olan ABD-California'daki ''Search for Extraterrestrial Intelligence SETI Institute'', gelecek 25 yıl içinde hiç bilinmeyen, hayal edilemeyen zeki varlıkarın izine rastlanabileceğini belirtiyor. 
     Gökbiliminin, Hubble ve Chandra gibi daimi uzay teleskoplarıyla son 10 yılda önemli aşamalar kaydettiği günümüzde, daha önce varlıkları bilinmeyen milyonlarca yıldız güneş sistemleri içinde, basit benzetmeyle ''ET'' gibi varlıklara rastlama olasılığının ''çok'' arttığı özellikle vurgulanıyor. 
     Avustralya'nın başkenti Canberra'da dünya dışı varlıklarla ilgili toplantıya katılan SETI'nin kıdemli astronomu Seth Shostak, ortalama 90 bin ışık yılı 1 ışık yılı 10 trilyon km çapındaki bizim gökadamız Samanyolu'nda ''başka yaşamlar aramanın, en azından samanlıkta iğne aramakla aynı olduğunu'' belirtiyor. 
     
     TARAMA RADYOTELESKOP AĞI 

     ABD'nin San Francisco kentinin 290 km kuzeydoğusunda Hat Creek Gözlemevi tesisinde, büyük radyoteleskop ağı inşa edilecek ve 2005'te hizmete girecek. 
     Microsoft'un kurucularından Paul Allen'in maddi katkı sağladığı ve ''Allen Teleskopları Dizgesi'' adını alan sistem, 350 adet 6 metre çaplı radyo teleskop ağından oluşuyor. Bu sistem, 100 metre çapında çanağı bulunan dev tarama radyoteleskoplardan daha erimli olacak ve 100 kat hızlı çalışacak. Sistem, dünya dışı varlıkları tarama işini 1 milyon yıldıza kadar genişletecek. 
     SETI, Porto Riko adası Arecibo'daki radyoteleskopuyla bugüne dek hedeflenen bin yıldızın 500'ünü inceledi ve ''olası yabancı uygarlık veya varlıklara ilişkin'' hiçbir işaret saptamadı. 
     ''Başka us'' taşıyan evrendeki canlıların, bir Amerikalı komedyenin belirttiği gibi, ''bizimle temasa geçmeye tenezzül etmeyeceği'' şakası bir yana, ''Dünya insanı'' usunu fersah fersah, binlerce ışık yolu öteden geçip gitmiş olabileceği de hatıra getiriliyor. 
     





</TEXT>
</DOC>
