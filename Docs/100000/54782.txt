<DOC>
<DOCNO> 54782 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/29/son/sontur16.html </URL>
<DATE> 2001/11/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Beyaz Enerji'nin esrarengiz Bay X'i mahkemeye çıktı 
</HEADLINE>
<TEXT>

     ''Beyaz Enerji'' davasında, ''rüşvet alıp verme'', ''ihaleye fesat karıştırma'' ve ''görevi kötüye kullanma'' suçlarından 15 sanığın yargılandığı davanın bugünkü duruşmasında tanık olarak dinlenen ve iddianamede ''X'' diye geçen şahıs olduğu ileri sürülen Kayseri Elektrik İletim A.Ş Yönetim Kurulu Başkanı Fikret Saner Başaran, TEAŞ Yönetim Kurulu'ndan şirketi lehine bir an önce karar çıkarılması için Birsel Sönmez ya da Muzaffer Selvi ile görüşmediğini, 200 bin Dolar rüşvet teklifinde de bulunmadığını söyledi. 
     Ankara 4. Ağır Ceza Mahkemesi'nde görülen davanın bugünkü duruşmasına, tutuklu sanıklar Muzaffer Selvi, Ünal Peker ve Birsel Sönmez ile tutuksuz yargılanan sanıklar eski Enerji ve Tabii Kaynaklar Bakanlığı Müsteşar Yardımcısı Mustafa Mendilcioğlu, eski Hidroelektrik Santraller Daire Başkanı Hasan Hüseyin Çoğalan, işadamları Mustafa Geçek ve Ahmet Araçman, çok sayıda sanık avukatı ile müdahil avukatları katıldılar. 
     Mahkeme Başkanı Eyüp Sabri Yağcı, TEAŞ'ta yolsuzluk yapıldığına ilişkin iddianamede delil olarak yer alan ve Birsel Sönmez ile ''X'' diye anılan kişi arasında geçen görüşmenin yer aldığı mikro kasetin, çözüm tutanağının dosyaya ibraz edildiğini bildirdi. 
     Avukatı Memduh Tekelioğlu'nun, kaset çözümünü daha sonra değerlendireceklerini belirtmesinin ardından söz verilen Birsel Sönmez, tutanağı kabul etmeyerek, ''Konuşma benim tarzıma uygun değil'' dedi. 
     Başkan Yağcı'nın, kaset çözüm tutanağında ismi geçen Taner Başaran'ı tanıyıp tanımadığını sorması üzerine Sönmez, böyle bir kişiyi tanımadığını, yine tutanakta ''Soner'' diye söz edilen kişiyi de bilmediğini kaydetti. Sönmez, Fikret Saner Başaran'ı ise tanıdığını söyledi. 
     
     Ne hatırlıyorum ne kabul ediyorum 
     Birsel Sönmez, tutanakta ''Bir şey takdim edilecekmiş, ne takdim edilecekti '' diye sorulması üzerine de, ''Konuşmayı ne hatırlıyorum ne de kabul ediyorum. Yasal olmayan bir bant delil olarak dosyaya sunulmuş. İçeriğini kabul etmiyorum'' diye konuştu. 
     Sönmez, bir başka soru üzerine de Kayseri Elektrik ile TEAŞ arasında yapılan Elektrik Alım-Satım Anlaşması'nın ESA , TEAŞ Yönetim Kurulu'ndan ''şerhsiz'' çıktığını söyledi. 
     Tanık olarak dinlenen Kayseri Elektrik İletim A.Ş Yönetim Kurulu Başkanı Fikret Saner Başaran, Yamula Hidroelektrik Santrali anlaşmasıyla ilgili TEAŞ Yönetim Kurulu'ndan bir an önce karar çıkarılması için herhangi bir çabasının olmadığını, 200 bin Dolar rüşvet teklifinde bulunmadığını söyledi. Başaran, TEAŞ Yönetim Kurulu'ndan kendi şirketi adına karar çıkması için herhangi bir kişiyle görüşmediğini ileri sürerek, ''Birsel Sönmez ile telefonda ya da yüz yüze görüşmem olmadı. Muzaffer Selvi ile de görüşmedim'' dedi. 
     Başkan Yağcı'nın sorusu üzerine Başaran, TEAŞ Yönetim Kurulu üyelerine 6 adet saat hediye etmediğini belirtti. Başaran, Sanık Selvi'nin sorusu üzerine ise aynı zamanda Demir Enerji yetkilisi olduğunu, Kayseri Elektrik A.Ş'nin bu şirketin yüzde 70 hissesine sahip olduğunu söyledi. 
     Birsel Sönmez'in avukatı Memduh Tekelioğlu, söz alarak dosyaya delil olarak sunulan mikro kaset çözümünün, yasadışı yollarla elde edildiğini, delil sayılamayacağını öne sürdü. İddianamede ''X'' olarak gösterilen şahsın beyanının da alındığını ifade eden Tekelioğlu, müvekkilinin tahliyesini istedi. 
     Diğer tutuklu sanıklar Selvi'nin avukatı Emre İncula ile Peker'in avukatı Mehmet Özşahin de tahliye talebinde bulundular. 
     Cumhuriyet Savcısı Kürşat Kayral, suçun niteliği, kanıtların yeterince toplanmış olması, tutuklu kaldıkları süre ve belli bir ikamet sahibi olmaları dolayısıyla tutuklu sanıkların tahliyelerine karar verilmesini istedi. 
     






</TEXT>
</DOC>
