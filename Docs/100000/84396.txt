<DOC>
<DOCNO> 84396 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/16/son/sonspo22.html </URL>
<DATE> 2002/05/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Feyyaz Uçar "Lucescu'dan öğreneceğim çok şey var" 
</HEADLINE>
<TEXT>

     Beşiktaş'ta teknik direktör Mircea Lucescu'nun yardımcılığına getirilen siyah-beyazlıların eski futbolcusu Feyyaz Uçar, ''Tekrar yuvaya döndüğüm için mutluyum'' dedi. 
     Fulya Tesisleri'nde teknik direktör Lucescu ile tanışan Feyyaz Uçar, tesislerden ayrılırken gazetecilere yaptığı açıklamada, ''Yuvaya döndüğüm için mutluyum. Lucescu'dan öğreneceğim ve Beşiktaş'ta yapacağım çok şey var. Amacım, bana verilen sorumluluklar içinde çalışıp, Beşiktaş'ı Avrupa'nın en çok gol atan takımı yapmak'' dedi. 
     Eski takım arkadaşı Sergen'in hocası olarak görev yapacağının hatırlatılması üzerine de Feyyaz Uçar, ''Olayı bu şekilde değerlendirmeyelim. Ben futbolcuma ağabey, arkadaş ve kardeş gibi yaklaşırım. Herkes sorumluluğunu bildikten sonra problem olmaz'' diye konuştu. 
     Feyyaz Uçar, Denizlispor'dan ayrılışı nedeniyle eski kulübünün teknik direktörü Rıza Çalımbay'ın kendisine sitem etmesiyle ilgili olarak da ''Denizlispor Kulübü Başkanı Mustafa Baysal ve yönetimine teşekkür ederim. Rıza Çalımbay'a da önümüzdeki sezon başarılar dilerim'' dedi. 
     Beşiktaş Futbol Takımı Menajeri Sinan Engin ise tesislerden ayrılışı sırasında yaptığı açıklamada, teknik direktör Mircea Lucescu'nun yarın Romanya'ya gideceğini söyledi. 
     Rumen teknik adamın gelecek hafta çarşamba günü İstanbul'a döneceğini anlatan Engin, Beşiktaş'a dönmesi gündemde olan Pascal Nouma'yla ilgili olarak da henüz netlik kazanan bir konunun olmadığını ifade etti. 
     





</TEXT>
</DOC>
