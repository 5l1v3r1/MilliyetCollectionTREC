<DOC>
<DOCNO> 84134 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/15/son/sondun44.html </URL>
<DATE> 2002/05/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Denktaş "Rumlar Kıbrıs'ın hükümeti olmadıklarını kabul etmeli" 
</HEADLINE>
<TEXT>

     KKTC Cumhurbaşkanı Rauf Denktaş, ''Rumların, Kıbrıs Türklerinin hükümeti olmadıklarını kabul etmeleri halinde Haziran'a kadar bir çözüm bulunabileceğini'' söyledi. 
     Cumhurbaşkanı Denktaş, BM Genel Sekreteri Kofi Annan ile görüşmesinden sonra yaptığı açıklamada, görüşmeden çok memnun olduğunu belirtti. 
     Verimlli ve yararlı bir görüşme yaptıklarını, Kıbrıs konusunu değerlendirdiklerini ifade eden Denktaş, bu akşamki yemekte konuları görüşmeye devam edeceklerini kaydetti. 
     Denktaş, ''Haziran'a kadar bir çözüm bulunabilecek mi '' sorusuna karşılık, ''Haziran'a kadar Kıbrıs sorununun çözümlenebileceği görüşünü kendisinin ortaya attığını'' belirtti ve bu konuda iyimser olduğunu söyledi. 
     Rauf Denktaş, ''Rumlar, Kıbrıs Türklerinin hükümeti olmadıklarını kabul etmeleri halinde Haziran ayına kadar bir çözüm bulunabilir'' dedi. 
     





</TEXT>
</DOC>
