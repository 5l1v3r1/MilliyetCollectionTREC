<DOC>
<DOCNO> 88503 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/07/son/sondun25.html </URL>
<DATE> 2002/06/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Yunanistan "Türkiye'de kriz isteyen güçler var" 
</HEADLINE>
<TEXT>

     Yunanistan Dışişleri Bakanlığı Sözcüsü Panos Beglitis, ''Türk savaş uçaklarının Ege'de Atina FIR hattı ve Yunan hava sahasını ihlallerinin sayısının arttığını'' öne sürdü. 
     Atina Haber Ajansı'nın ANA haberine göre, bir grup Yunan gazeteciye açıklama yapan Beglitis, Dışişleri Bakanlığı'nın Savunma Bakanlığı ile yakın işbirliği içinde ''ihlalleri'' izlediğini belirtti. Beglitis, ''Atina'nın istikrarlı bir politika izlediğini ve ülke çıkarlarının korunması konusunda da serinkanlı ve kararlı olduğunu'' vurguladı. 
     Türkiye'deki bazı güçlerin kriz istediğini de savunan Beglitis, ''Biz özel bir dikkat gösterip, gerginlik atmosferi yaratılmasına katkı yapmadan, kararlı ve ısrarlı bir biçimde ülkemizin stratejik hedeflerine ulaşma çabamızı sürdüreceğiz'' dedi. 
     Beglitis, gazetecilerin soruları üzerine Atina'nın hem NATO nezdinde tüm girişimleri yaptığını hem de Türkiye'nin Atina Büyükelçiliği'ne konuya ilişkin bir nota verildiğini açıkladı. 
     Sorular üzerine NATO belgelerinde Montrö anlaşmasında yer aldığı biçimde ''Bosphorus'' yerine ''İstanbul Boğazı'' ifadesi kullanılmasına değinen Beglitis, Atina için önem taşıyan konunun boğazlara verilen coğrafi ad değil, Türkiye'nin Montrö anlaşmasından kaynaklanan yükümlülüklerini yerine getirmesi olduğunu söyledi. 
     Beglitis, ''Bu alanda da ortada bir sorun yok. Ayrıca bilmeyenler için şu bilgiyi vereyim. NATO, zaten, Uluslararası Denizcilik Teşkilatı gibi 1990'lı yılların başından bu yana 'Türk boğazları' coğrafi terimini kullanıyor'' dedi. 
     





</TEXT>
</DOC>
