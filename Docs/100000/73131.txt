<DOC>
<DOCNO> 73131 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/17/son/sontur07.html </URL>
<DATE> 2002/03/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Sabancı "Aflar oldukça cezaların caydırılıcılığı kalmıyor" 
</HEADLINE>
<TEXT>

     İşadamı Sakıp Sabancı, af kararlarının, mahkumları yeniden suç işlemeye teşvik ettiğini savunarak, ''Cezaevinden afla çıkan banka soygunu yapıyor'' dedi. 
     Abant'ta yakın dostlarıyla tatil yapan Sabancı, bazı emekli generallerin MİT eski görevlisi Korkut Eken hakkında yaptıkları açıklamalarla ilgili ''Adli mekanizmanın içinde karar verenler var. Konusuna göre ihtisası olan kişiler, onlar yapıyorlar biz onları seyrediyoruz. Bizim işimiz üretmek. Bu konuda bana göre ihtisası olanlar konuşsun, uzman hakimler, savcılar var, dedi. 
     
     Avrupa'nın tutumu 
     Avrupa ülkelerin, ''terör'' ve Türkiye'nin AB'ye üyeliği ile ilgili tavırlarını da değerlendiren Sabancı, şöyle konuştu 
     ''Benim kendi olayımdan dolayı, Rahmetli Özdemir Sabancı'dan dolayı bağrımız yanık olduğu için bazen şaşırıyoruz. Oradaki bir bayan elleri ile zafer işareti yapıyor. Ne zaferi, ne kadar güzel öldürdük Özdemir Sabancı'yı... Özdemir Sabancı ne yapmıştı, ne hatası vardı. 
     Çalışıyordu, fabrikalar yapıyordu. Japonları Türkiye'ye getirmeye çalışıyordu. Türkiye ile Japonya arasında köprüler kuruyordu. İşte suçu buydu'' diye konuştu. 
     ''Avrupalıların bize karşı peşin hükümlü olmasına şaşıyorum'' diyen Sabancı, ''Bu kadar tek yanlı olmalarına üzülüyorum. Bir yandan da dönüyorum acaba biz görevimizi iyi yapıyor muyuz diye düşünüyorum. El ele verme becerisini ve akıllı takımlar yapmada, kendimizi anlatmada verimli miyiz Biz başkalarından birşey beklerken, Anadolu deyimiyle evimizin önünü iyi süpürüyor muyuz 
     İnşallah daha istikrarlı, daha güvenli ortamlar gelecek. Şimdi Türkiye'nin hakları yeniliyor. Haklarımızı yiyenlere de hakkımızı yiyenlere karşı umursamaz çalışanlara da kızıyorum'' dedi. 
     
     Banka soygunları 
     Sabancı, son günlerde yaşanan banka soygunları ile ilgili olarak da ''İstanbul'da yaşanan soygunları uzmanlar soysal gelişmelerle ilgili bir kriter olarak kabul edebilirler. Bana göre ise Avrupa'da, ABD'de gün içinde çok sayıda soygun olayı yaşanıyor. Yaşananları büyütmeden, bu konuda daha iyi denetimler getirilmeli'' dedi. 
     Sabancı, polisin Türkiye'de soyguncuları yakalayıp adli mercilere teslim ettiğini belirterek, ''Adli meselelerde aflar ufukta oldukça, cezaların caydırıcılığı kalmıyor. Cezaevinden afla çıkan banka soygunu yapıyor'' diye konuştu. 
     






</TEXT>
</DOC>
