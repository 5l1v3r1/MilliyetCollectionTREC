<DOC>
<DOCNO> 53037 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/19/son/sondun17.html </URL>
<DATE> 2001/11/19/ </DATE>
<TIME>  </TIME>
<AUTHOR>  </AUTHOR>
<HEADLINE>
New York Times yazarı Safire'ye göre hedefte Saddam var 
</HEADLINE>
<TEXT>

     Bush Yönetimine yakınlığıyla tanınan New York Times gazetesi yazarı William Safire, Saddam Hüseyin'i devirmek için ABD ve müttefiklerini hareket geçirmeye yönelik yayınları sürdürüyor. Taliban yönetimini düşürme hedefinin yerine getirildiğini belirten Safire, artık Saddam'ı devirme zamanının geldiğini öne sürdü. 
     Safire, ABD Başkanı George W. Bush'un Ulusal Güvenlik Danışmanı Condoleezza Rice'nin "Saddam çok tehlikeli bir adam" yolundaki açıklamalarının Saddam'a karşı bir koalisyonun oluşturulmasının kararlaştırıldığının "açık bir gösterge"si olarak yorumladı. 
     William Safire, New York Times gazetesinde yayınlanan yazıda yoğun hava gücüne ek olarak kararlı bir süpergücün özel kuvvetlerinin yol gösterdiği yerel güçlerin, özgürlüğü arzulayan baskı altındaki bir halkın yanında yer alması halinde baskıcı bir rejimin devrilebileceğini öne sürdü. 
     ABD askeri liderlerinin Afganistan'daki savaşma güçlüklerine ilişkin tüm tereddütleri bir kenara atarak bu ülkeye karşı operasyon düzenlediklerini kaydeden Safire, benzer tereddütlerin eski Başkan Bush'un Kuveyt'i işgal eden Irak'a karşı harekete geçmeyi kararlaştırdığında yaşandığını kaydetti. O zaman Saddam'ın ordusunun üçüncü dünyanın en güçlü kuvvetleri olduğu, yarım milyon ABD askerinin gerekeceği yolunda uyarıların yapıldığına dikkat çeken Safire, buna karşın operasyonun başlamasından çok kısa bir süre sonra Irak ordusunun çözüldüğünü savundu. 
     Kosova için de oluşturan koalisyonun sonuç verdiğini öne süren Safire, Afganistan'da da artık Taliban yönetiminin El Kaide'ye karşı tavır aldığı göründüğünü belirtirken övgüler yağdırdığı ABD Savunma Bakanı Rumsfeld'in Afganistan ile ilgili stratejisinin ağır bastığını öne sürdü. 
     William Safire, Taliban'ın düşürülmesinin Usame bin Ladin ve fanatik yanlılarını yok etmek için şart olduğunu belirterek "Bunun gerçekleştirildiğine göre, artık Bush yönetiminin İkinci Aşama olarak adlandırdığı, daha önce tamamlanmayan, Irak'taki nükleer ve biyolojik silahları yok etme işine dönüyoruz. Bağdat, dünyanın devlet terörizminin merkezidir. Sadece Saddam'ın, şehirleri tamamiyle yok etme ve dünya çapında salgınları yaratmanın yeteneği ve kanıtlanmış idaresine sahiptir" iddiasında bulundu. 
     Bush'un danışmalarının bazılarının Başkanın Afganistan'daki başarılarını iç politika açısından kullanmasını önerirken bazılarının ise, Saddam'ın 11 Eylül saldırılarına karıştığını ortaya koyan kanıtlar elde edilinceye kadar beklenilmesinden yana olduklarını ifade eden Safire, "çok daha gerçekçi" bir görüşün Bush'un Ulusal Güvenlik Danışması Condoleezza Rice tarafından dile getirildiğini belirtti. 
     New York Times yazarı, Rice'nin "Kendi halkı, bölgesi ve bizim için bir tehdit olan Saddam'ın çok tehlikeli bir adam olduğunu 11 Eylül olaylarının ortaya koymasına gerek yok" yolundaki sözlerini, Saddam'ı devirmek için bir koalisyonun kurulmasının kararlaştırıldığının "açık bir gösterge" olarak yorumladı. Safire, "Eğer, Dr. Rice, Başkanın düşüncelerini yansıtıyorsa, teröre karşı savaşta İkinci Aşama sadece zaman meselesidir" iddiasında bulundu. 
     Zamanlamanın hayati bir önem taşıdığını da savunan Safire, şimdiye kadar teröre karşı savaşa yardımcı olmayan Suudi ve Mısırlı yönetimlerin kazanan tarafın yanında olma ihtiyaçlarını gördüğünü öne sürerken de "Laik, Müslüman Türkiye konuşmaya hazırdır" görüşüne de yer verdi. 
     






</TEXT>
</DOC>
