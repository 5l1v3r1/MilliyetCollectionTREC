<DOC>
<DOCNO> 51974 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/13/guncel/gun01.html </URL>
<DATE> 2001/11/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Toprak evleri yuttu 
</HEADLINE>
<TEXT>

Rize'de yağmurla gelen facia Toprak altında kalan 13 evde 6 kişi öldü. Sele kapılan 2 kişiden ümit kesildi 
     RİZE DHA 

     Doğu Karadeniz'de 2 gündür aralıksız süren yağış, felaket getirdi. Yağışlar nedeniyle oluşan heyelanlarda toprak altında kalan evlerde 6 kişi ölürken, sel sularına kapılan 2 kişinin yaşamından da ümit kesildi. Rize'nin Çamlıhemşin ilçesi Konaklar mahallesi ve Kaptanpaşa köyünde, aşırı yağışlar nedeniyle meydana gelen heyelanda, evlerin enkazı altında kalan Zekeriya Korkut, Yusuf Kesici, Emine Kaçar, Gürcan Aktaş, Muradiye Tolon ve oğlu İdris Tolon öldü. Korkut ve Kesici'nin inşaat işçisi oldukları ve Aktaş'ın evinin onarımında çalıştıkları belirtildi. Çayeli'nde de Kadir ve Yaşar Çiftçi'den haber yok. 
     
     52 ev boşaltıldı 
     Rize Valisi Bülent Karaçöl, 83 köy yolunun kapalı olduğunu ve 94 köye elektrik verilemediğini belirterek şu bilgileri verdi "Şu ana kadar 13 evin toprak altında kaldığı belirlendi. 52 ev de tehlike arz ettiği için boşaltıldı. Çamlıhemşin, Ardeşen, Fındıklı, Çayeli, Pazar ve Hemşin'de okullar 2 gün tatil edildi. Yağışların neden olduğu heyelanlardan 40 köy zarar gördü." 
     Cumhurbaşkanı Sezer ile Başbakan Ecevit, Rize'nin bazı ilçelerindeki sel ve heyelan nedeniyle yaşamını kaybedenlerin ailelerine başsağlığı dileyerek, geçmiş olsun dediler. 
     
Yağmur duası felaket getirdi      Cezayir’de 575 ölü 
     DIŞ HABERLER SERVİSİ 

     Cezayir’de aşırı yağışların neden olduğu sel ve heyelanlarda 575 kişi ölürken, binlerce aile evsiz kaldı. Sele neden olan yağmurun, "Diyanet İşleri Bakanlığı"nın ülkeyi aylardır etkisi altına alan kuraklığa bir önlem olarak halka "Yağmur duasına çıkın" çağrısından sonra patlaması da dikkat çekti. 
     Ülkede 9 Kasım’da başlayan sağanak yağmur aralıksız 2 gün sürerken, en çok etkilenen başkent Cezayir’de 575 kişinin öldüğü, 300’den fazla insanın da yaralandığı belirtildi. Sellerden ülkenin batısındaki Tiaret, Relizan, Oran, Klef, Ain Temuşan ve Tipaza bölgeleri etkilendi. Yüzlerce kişinin kayıp olduğunu belirten yetkililer, 4 bin ailenin evsiz kaldığını açıkladı. 
     



 GÜNCEL 


















</TEXT>
</DOC>
