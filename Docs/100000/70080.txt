<DOC>
<DOCNO> 70080 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/28/son/sontur27.html </URL>
<DATE> 2002/02/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Çiller Demirel'i ziyaret etti 
</HEADLINE>
<TEXT>

     DYP Genel Başkanı Tansu Çiller, Avrupa Parlamentosu'nun, sözde Ermeni soykırımına ilişkin aldığı son kararın ''üzücü'' olduğunu belirterek, ''Fransa'nın tarihine baktığınız zaman soykırımı görmüyorsunuz da Türkiye'ninkini mi görüyorsunuz '' dedi. 
     Çiller, 9. Cumhurbaşkanı Süleyman Demirel'i, Kuleli Sokak'taki çalışma ofisinde ziyaret etti. 
     Tansu Çiller, yaklaşık 1 saat süren basına kapalı görüşmenin ardından, gazetecilerin sorularını yanıtladı. 
     Bir gazetecinin, ''28 Şubat'ta sizi Demirel ile buluşturan nedir '' sorusu üzerine, ziyaretin bugünün tarihiyle bir ilgisinin bulunmadığını, Demirel ile dün görüşmek istediklerini, ancak programlarının uymadığını söyledi. Kısa bir süre önce yurtdışından döndüğünü belirten Çiller, izlenimlerini Demirel ile paylaşma ihtiyacı hissettiğini kaydetti. 
     Demirel ile iktisat, dış politika ve Avrupa Birliği AB 
     konularında görüş alışverişinde bulunduklarını, bunun çok yararlı olduğunu ve devam edeceğini de ifade eden Çiller, Demirel'in engin bir tecrübesinin bulunduğunu ve bundan yararlanmaya çalıştıklarını belirtti. Çiller, ''28 Şubat'a ilişkin'' bir başka soru üzerine, ''Bu meseleleri bugün tartışmadık. Genel bir konjonktür değerlendirmesi yaptık. Bu, bir 28 Şubat ziyareti değildir'' diye konuştu. Çiller, sözlerini şöyle sürdürdü ''Türkiye'nin geçmişindeki önemli olayların ötesinde, önünde çok büyük olaylar var. Türkiye'nin önünde bir AB meselesi, olası bir Irak operasyonu ve çok ciddi iktisadi sıkıntılar var. Türkiye'nin meşgul olması gereken meseleleri bunlar. Türkiye, bunları nasıl aşacaktır Bütün gayretimizi, dikkatimizi ve açılımlarımızı bu doğrultuda oluşturmak mecburiyetindeyiz. Türkiye, hakikaten zor günlerden geçiyor ve iyi idare edilmeden geçiyor. Bunun bedelini de bütün millet ödüyor. Bugün bizim üstünde durduğumuz şeyler, hep bu çözüm doğrultusundaydı.'' 
     






</TEXT>
</DOC>
