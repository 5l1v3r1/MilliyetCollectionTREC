<DOC>
<DOCNO> 87971 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/05/guncel/gun02.html </URL>
<DATE> 2002/06/05/ </DATE>
<TIME>  </TIME>
<AUTHOR>  </AUTHOR>
<HEADLINE>
SSK hastalarına müjde 
</HEADLINE>
<TEXT>

Durmuş’tan SSK çilesine dur diyecek öneri Maliye kaynak aktarırsa serbest sevk sistemiyle SSK’lı hastalar istedikleri hastanede tedavi olabilecek 
     ANKARA Milliyet 

     Sağlık Bakanı Osman Durmuş’tan SSK’lı hastaları memnun edecek bir öneri geldi. Durmuş, SSK’lı hastalara da istedikleri hastanede tedavi olma olanağı getirecek "serbest sevk sistemi" kurmayı hedeflediklerini dile getirdi. Milliyet’e konuşan Durmuş, bu sistemle ilgili olarak tüm hastanelerden tedavi masraflarını "şişirmeme duyarlılığı" beklediğini açıkladı. 
     
     Maliye kaynak aktarsın 
     "SSK hastanelerini şimdiki sistemle devralmam" diyen Durmuş, şöyle konuştu "Şimdi SSK hastanelerini alsam, ayda 100 trilyonluk hizmet verdiklerini düşünürsek, bu hizmetin karşılığını SSK’dan 6 ay sonra tahsil etmemiz söz konusu. Bu durumda Sağlık Bakanlığı hastaneleri kapatır. Eğer Maliye Bakanlığı, SSK’ya ödeme için gerekli kaynağı 2 ayda aktarırsa, o zaman hazırım." 
     
     Rekabet artar 
     Durmuş, bu sistemle SSK’nın ödeme kuruluşu olma işlevini yerine getireceğini ve hastaneler arasındaki rekabetin artacağını belirtti. Bütçeyi "bileşik kaplar" olarak gördüğünü, bu nedenle serbest sevk sisteminde faturaya dikkat edileceğini vurgulayan Durmuş, Çalışma ve Sosyal Güvenlik Bakanı Yaşar Okuyan’a bağlı kurumlar batarsa tüm bakanlıkların etkileneceğini söyledi. 
     



 GÜNCEL 















</TEXT>
</DOC>
