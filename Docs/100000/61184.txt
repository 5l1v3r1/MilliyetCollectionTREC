<DOC>
<DOCNO> 61184 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/08/son/sondun13.html </URL>
<DATE> 2002/01/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Afganistan'da Kandahar'a hala girilemiyor 
</HEADLINE>
<TEXT>

     Birleşmiş Milletler yardım kuruluşları, güvenlik koşullarının kötü olması nedeniyle aylardır girilemeyen ve yardım götürülemeyen Kandahar'daki 400 bin kişinin yaşamından büyük endişe duyulduğunu açıkladılar. 
     Dünya Gıda Programı Sözcüsü Christiane Berthıaume, Afganistan'da 6 milyon insan için şu ana kadar 118 bin ton gıda gönderildiğini, ancak hala ulaşılamayan binlerce insan olduğunu belirtti ve yardım götürülemeyen Kandahar'daki gıda ihtiyacının, inanılmaz düzeye ulaştığını, insanların açlıkla karşı karşıya olduğunu bildirdi. 
     İsviçre'nin Cenevre kentinde düzenlenen basın toplantısında söz alan Birleşmiş Milletler Mülteciler Yüksek Komiserliği BMMYK Sözcüsü Kris Janowski ve Uluslararası Göçmen Ofisi IOM Sözcüsü Jean Philippe Chauzy de, Kandahar'daki insanların akıbetlerinin bilinmediğine dikkat çektiler ve yardımın ulaşmadığı binlerce insanın, Afganistan-Pakistan sınırına yığıldığını, çoğunluğun ise ağır kış koşulları nedeniyle yardım kuruluşlarının merkezlerine ulaşamadığını söylediler. 
     






</TEXT>
</DOC>
