<DOC>
<DOCNO> 64668 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/29/ekonomi/eko02.html </URL>
<DATE> 2002/01/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Veto etkilemedi 
</HEADLINE>
<TEXT>

Cumhurbaşkanı Sezer’in bankacılık yasasıyla ilgili 3 maddeyi veto etmesi borsayı sadece yüzde 0.8 düşürdü, dolar ise 9 bin lira geriledi 
     EKONOMİ SERVİSİ 

     Cumhurbaşkanı Ahmet Necdet Sezer’in geçen hafta cuma günü piyasalar kapandıktan bankacılık yasasının 3 maddesini veto etmesinden sonra, piyasalarda beklenen hızlı dalgalanma yaşanmadı. 
     
     12.450’den döndü 
     Borsa, veto kararının ardından yapılan ilk işlemlerde aşağı yönde hızlı bir hareket gösterdi. Endeks ilk dakikalarda 12.449 puana kadar geriledi. Ancak buradan gelen alımlarla düşüşlerin hızı kesildi. Devlet Bakanı Kemal Derviş’in yaptığı açıklamalar, piyasaların haftaya rahat başlamasında etkili oldu. Gün boyu liderler zirvesini bekleyen borsa günü yüzde 0.83’lük düşüşle kapattı. Endeks 106 puanlık kayıpla 12.764’e geriledi. Endeksin 7 Ocak’taki 14.999 puan seviyesinden bu yana geçen son üç haftalık kaybı yüzde 14.9 oldu. İşlem hacmi ise iyice daraldı ve dün 280.5 trilyona geriledi. 
     Liderler zirvesinde, Meclis’te bekleyen yasalarla ilgili uzlaşma yönünde bir gelişmenin sağlanamaması, bugün açılışta borsaya satış baskısı şeklinde yansıması bekleniyor. Uzmanlar, bankalar yasasıyla ilgili pürüzlerin 4 Şubat’taki IMF İcra Direktörleri Kurulu toplantısından önce çözülememesi halinde, IMF’nin toplantıyı ertelemesinin gündeme gelebileceğini ve bunun da piyasalarda dalgalanmalara yolaçabileceğini belirttiler. 
     
     Dolar dalgalandı 
     Bankalar yasasıyla ilgili veto kararının ardından sabah saatlerinde 10 bin liralık artışla 1 milyon 340 bin liraya kadar yükselen dolar, daha sonra satışların artmasıyla 1 milyon 333 bine indi. 
     



 EKONOMİ 




















</TEXT>
</DOC>
