<DOC>
<DOCNO> 96301 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/17/son/sondun41.html </URL>
<DATE> 2002/07/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Erken seçim kararı dünya basınında... 
</HEADLINE>
<TEXT>

     Hükümet ortaklarının dünkü liderler zirvesinde erken seçim kararı alması dünya basınında yankı bulmaya devam ediyor. 
     Belçika'da Le Soir gazetesi, Başbakan Bülent Ecevit'in ''nihayet'' erken seçim fikrini kabul ettiğini ve ''aşırı sağın önerdiği 3 Kasım tarihinde mutabık olduğunu'' yazdı. Gazete, muhalefetin ısrar etmesi halinde seçim tarihinin daha öne çekilebileceğini öne sürdü. 
     ''İsmail Cem grubunun parti kurmasının vakit alacağını, bu hedefe ulaşmak için aşılması gereken çok sayıda bürokratik engel bulunduğunu'' yazan Le Soir, Türkiye'nin Kasım ortalarından önce yeni bir hükümete kavuşamayacağını belirtti. 
     La Derniere Heure gazetesi de koalisyon ortaklarının erken seçimin 3 Kasım'da yapılması konusunda görüş birliğine varmasını, ''Türkler 
     Sandığa Gidiyor'' başlığıyla duyurdu. 
     La Libre Belgique gazetesi de son istifalarla ''istikrarı iyice kaybolan Ankara hükümetinin'' erken seçimi kabul ettiğini bildiren bir habere yer verdi. 
     ALMAN BASINI Alman Frankfurter Rundschau gazetesi de haberinde, Başbakan Ecevit'in, 3 Kasım'da erken seçim yapılmasını kabul ettiğini yazdı. 
     Die Welt gazetesinde yayınlanan yorumda ise koalisyon ortaklarının 3 Kasım'da erken seçimlere gidilmesi yönünde karar aldıklarına işaret 
     edilerek, bu sürenin bile Türkiye'de AB üyeliği için gerekli reformların yapılması için geç olduğu ileri sürüldü. Türk halkının yüzde 70'inin Türkiye'nin geleceğini Avrupa'da gördükleri ifade edilen yorumda, bu isteğin başlıca temsilcilerinin de İsmail Cem, Kemal Derviş ve Hüsamettin Özkan olduğu savunuldu. AB'nin de Türkiye'nin içinde bulunduğu şu aşamada yardımcı olması gerektiği ifade edilen yorumda, Almanya'da 22 Eylül'de yapılacak seçimlerde muhafazakar Birlik partilerinin CDU CSU seçimleri kazanması durumunda, bunun Türkiye'deki ''Avrupa coşkusunu'' frenleyeceği görüşüne yer verildi. Frankfurter Allgemeine Zeitung gazetesi ise ekonomiden sorumlu Devlet Bakanı Kemal Derviş'e ilişkin geniş bir habere yer verdi. Haberde, ''Türkiye'deki ekonomik durumu düzeltmeyi başaran Derviş'in sonunda politikaya da atılmaya karar verdiği'' belirtildi. Haberde, ''Derviş'in, ekonomiyi kısa vadeli canlandırmak için değil, uzun vadeli olarak düzeltmeye çalıştığı'' ifade edildi. 
</TEXT>
</DOC>
