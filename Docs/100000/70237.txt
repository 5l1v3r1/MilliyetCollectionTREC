<DOC>
<DOCNO> 70237 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/01/son/soneko32.html </URL>
<DATE> 2002/03/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Renault Nissan'daki payını yüzde 44.4 'e yükselttiyor 
</HEADLINE>
<TEXT>

     Renault, Nissan'ın sermayesindeki katılım payını yüzde 44.4'e yükseltiyor. 
     Renault'tan yapılan açıklamaya göre, Renault, 1999 yılında Renault-Nissan arasında yapılan anlaşma uyarınca elinde bulundurduğu 9 milyon 750 bin Nissan hissesi için katılım payı kullanımını gerçekleştirecek. 
     Temel prensipleri 1999 yılındaki anlaşma ile belirlenen bu operasyonun, Renault ve Nissan tarafından 2001 yılı Ekim ayında açıklanan yeni bir anlaşma nedeniyle aslında başlangıçtaki duruma nispeten bir yıl önce gerçekleştiği vurgulanan açıklamada, ''Bu operasyon iki güçlü ve önemli üretici firma arasında yapılan stratejik işbirliği ve birleşmeyi pekiştirici bir ilk adım olarak da anılabilir'' denildi. 
     28 Mart tarihinde gerçekleşecek olan Renault hissedarları olağanüstü Genel Kurul toplantısında Nissan'a ayrılmış olan sermaye artırımı konusunda bir karara varılmasının beklendiği kaydedilen açıklamada, operasyonun tüm hatlarıyla yılın ilk yarısı sonuca ulaşmış olacağı duyuruldu. 
     
     Hyundai'den Çin'e yatırım 
     Dünyanın en büyük otomotiv üreticilerinden Güney Kore'li Hyundai Motor Company'nin, Çin'de otomobil üretim tesisleri kurulması amacıyla Beijing Otomotiv şirketi ile Seul'de bir anlaşma imzaladığı bildirildi. 
     Hyundai Motor Başkanı D.J. Kim ve Beijing Otomotiv Başkanı C.H. An tarafından imzalanan anlaşmaya göre her iki firmanın yüzde 50-50 eşit ortaklığı ile kurulacak fabrika, Beijing'de üretim yapacak. 
     Hyundai Assan'dan yapılan açıklamada, Hyundai Motor Company'nin 250 milyon dolarlık yatırımı ile kurulacak ve Ekim 2002'de üretime başlayacak olan Beijing-Hyundai Motor fabrikasının, yılda 100 bin adet binek araç üretimi gerçekleştireceği kaydedildi. 
     Yeni kurulacak tesislerde Sonata modelinin üretileceği, önümüzdeki dönemde üretim hattına Elantra modelinin de ekleneceğini bildirildi. 
     Çin pazarının özellikle 2008 yılında Beijing'de düzenlenecek Olimpiyat Oyunları ile büyük bir patlama yapacağı, bu amaçla halihazırda Çin'de minibüs üretimi yapan Hyundai tesislerine ek olarak bu yeni tesisin kurulmasına karar verildiği belirtildi. 
     






</TEXT>
</DOC>
