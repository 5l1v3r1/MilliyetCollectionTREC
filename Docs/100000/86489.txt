<DOC>
<DOCNO> 86489 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/28/yasam/yas00.html </URL>
<DATE> 2002/05/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Kişiliğin aynası 
</HEADLINE>
<TEXT>
Şifre deyip de geçmeyin 
Elektronik posta hesaplarında kullanılan şifreler, kişilik hakkında ipucu veriyor. Şifreler kimin fanatik, kimin aileci, kimin fantezi düşkünü olduğuna ışık tutuyor 
     NESLİHAN CUYAR İstanbul 

     GÜNCEL Psikoloji dergisinin önümüzdeki ay piyasaya çıkacak sayısında ilginç bir araştırma var. İngiliz psikolog Dr. Helen Petrie’ye göre, elektronik posta hesaplarına ulaşmayı sağlayan şifreler, insan ruhunu açığa çıkarıyor. Petrie, alan adı kayıt şirketi CentralNic tarafından desteklenen ankete katılan bin 200 kişinin cevaplarını değerlendirdi. 
     
     Aile yönelimliler 
     ANKETE katılanların yarısının şifresinin kendi isimleri, lakapları, çocukları, eşleri, hayvanları ya da doğum gününden oluştuğunu saptayan Petrie, bunların "aile yönelimliler" olduğunu kaydetti. Petrie’ye göre bu kişiler ara sıra bilgisayar kullanıyor ve aile üyeleriyle aralarında güçlü bağlar var. 
     
     Fanatiğim fanatik 
     YÜZDE 29’u fanatiklerden oluşuyor. Şifrelerinde sporcu, şarkıcı, film yıldızı veya spor takımlarının isimlerini kullanıyorlar. Bu kişilerin kendilerini şöhretin temsil ettiği yaşam biçimiyle özdeşleştirmek istedikleri ifade ediliyor. Yüzde 11’i fantezi düşkünü. "Seksi", "çapkın" ya da "tanrıça" gibi şifreleri seçiyor. Yüzde 37’sini kadınlar oluşturuyor. 
     
     Casuslara özenenler 
     ŞİFRESİNDE anlamsız kelimeler ya da sayılar kullananların oranı ise sadece yüzde 10. Petrie bunları da "şifreciler" olarak adlandırırken, kullandıkları şifrelere örnek olarak "Jxa 157" gibi anlamsız bir ifadeyi gösteriyor. Bu kişiler, "güvenliğe en çok önem verenler" olarak tanımlanıyor. 
     
     



 YAŞAM 





















</TEXT>
</DOC>
