<DOC>
<DOCNO> 70006 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/28/son/soneko18.html </URL>
<DATE> 2002/02/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye'de üretilen yeni Corolla'yı Brad Pitt tanıtacak 
</HEADLINE>
<TEXT>

     Sedan versiyonu Türkiye'de üretilen Toyota Corolla'nın tanıtımını Amerikalı aktör Brad Pitt yapacak. 
     Mart ayı başında Türkiye'de de gösterimine başlanacak olan otomobilin reklamlarında Brad Pitt rol alırken, reklam filminin müziği ise Latin pop sanatçısı Ricky Martin'e ait. 
     Toyota Corolla'nın yeni versiyonlarını tanıtmak amacıyla Göcek'te bir basın toplantısı ve test sürüşü yapıldı. 
     Toyotasa Genel Müdürü Volkan Eren yaptığı değerlendirmede 2002-2005 yılları arasını kendileri açısından bir sıçrama dönemi olarak niteleyerek, ''Müşteri memnuniyetinde 1 numara, sektörün en çok satan üç firmasından biri olmak ve sektörün en çok beğenilen ve en çok çalışılmak istenen firması olmak istiyoruz'' diye konuştu. 
     Bu yıl içinde yeni Corolla ürün çeşidini 4 gövde versiyonuyla başarılı bir şekilde lanse etmeyi amaçladıklarını, Toyota imajını yükseltmek ve Toyota'nın daha genç ve duygusal yönlerini ön plana çıkarmak istediklerini kaydeden Eren, ''Agresif bir politikayla pazar payımızı ikiye katlayarak bu yıl yüzde 7'ye çıkarmak istiyoruz'' dedi. 
     
     Yeni Corolla'nın fiyatı 22.5 milyar liradan başlıyor 

     Yeni Corolla'nın fiyatıyla da iddialı olacağını vurgulayan Eren, yeni Coralla'nın 22.5 milyar liradan başlayan fiyatlarla satışa sunulduğunu dile getirdi. Eren, Şubat ayının ikinci haftasından itibaren Toyota plazalara sergileme amaçlı yeni araçları gönderdiklerini kaydetti. 
     Ocak ayında binek otomobil pazarında 726 otomobil satışı yapıldığını hatırlatan Eren, daha tanıtımı yapılmadan Corolla'nın 600 satış bağlantısı gerçekleştirildiğini, showrom trafiğinin de 4 katına çıktığını söyledi. 
     Otomobil satışındaki düşüklüğün nedenleri arasında, geçen yıl yapılan vergi indiriminin talepleri öne çekmesinin yanı sıra döviz birikimi olanların düşük döviz fiyatları nedeniyle paralarını bozdurmamalarının yer aldığını anlatan Eren, bir güven eksikliğinin de devam ettiğini bildirdi. 
     Mart ayından sonra pazarın büyümeye geçeceğini, enflasyondaki düşüşle birlikte tüketici kredilerinin de artmasını beklediklerini dile getiren Eren, yılın son çeyreğinde ise pazarda hızlı bir büyüme öngördüklerini söyledi. 
     Eren, bu yıl toplam 10 bin adet otomobil satışı öngördüklerini aktardı. 
     
     Müzik Ricky Martin'den 

     Yeni Corolla ürün çeşidine ait tanıtım kampanyası da Mart ayıyla birlikte başlayacak. Yeni modelin global televizyon reklam filminde Toyota'nın değişen yüzünün bir ifadesi olarak ABD'li aktör Brad Pitt rol aldı. ABD'nin Los Angeles ve Avustralya'nın Sidney kentlerinde çekilen reklam filminin müziği ise Latin pop sanatçısı Ricky Martin'e ait. 
     Yeni Corolla ürün çeşidi sedan, hackback, MPV verso ve üç kapılı T-Spot olmak üzere 4 farklı gövde versiyonuna, Terra ve Sol isimli iki farklı donanıma sahip. Yeni Corolla'lar 1.4 litre 97 PS 1.6 litre 110 PS 1.8 litre 135 PS ve 1.8 litre 192 PS güçlerinde 4 farklı motorla pazara sunulacak. 
     Tüm versiyonlarda çift hava yastığı, klima, EBD ile desteklenmiş ABS fren sistemi ile ancak lüks segment otomobillerde bulunan optitron göstergeler standart olarak sunulacak. Verso hariç tüm gövde ve donanım versiyonlarında araç hızına duyarlı elektronik kontrollü direksiyon sistemi EMPS standart olarak bulunuyor. 
     Üst donanım versiyonu olan SOL'da ise otomatik digital klima, 4 hava yastığı, alaşım jantlar yer alıyor. 
     






</TEXT>
</DOC>
