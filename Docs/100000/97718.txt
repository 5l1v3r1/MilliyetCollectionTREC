<DOC>
<DOCNO> 97718 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/24/son/soneko13.html </URL>
<DATE> 2002/07/24/ </DATE>
<TIME>  </TIME>
<AUTHOR>  </AUTHOR>
<HEADLINE>
ANTBİRLİK 9 trilyon zarardan, İSO 500'e girmeyi başardı 
</HEADLINE>
<TEXT>

     Antalya Pamuk ve Narenciye Tarış Satış Kooperatifleri Birliği ANTBİRLİK , iki yıl önce 9 trilyon lira zararda iken, ''yeniden yapılandırma'' sürecinden sonra İstanbul Sanayi Odası ISO tarafından belirlenen ''En Büyük 500 Sanayi Kuruluşu'' arasına girdi. 
     Antbirlik Genel Müdürü Mehmet Körk, 30 bin ortağı olan kurumun, iki yıl öncesine kadar bin 600 çalışanı bulunduğunu ve yaklaşık 9.5 trilyon lira zarar ettiğini anımsattı. Antbirlik'in ''yeniden yapılanma'' sürecinde, alınan önlemlerle, zarardan kurtulup 3.5 trilyon lira kar ettiğini ve işletme bünyesinde yatırımlara başladıklarını belirten Körk, şöyle konuştu 
     ''Antbirlik, 30 bin ortaklı Türkiye'nin en büyük kurumlarındandır. 
     Ancak geçmiş yıllarda yaşanan çeşitli etkenlerle Antbirlik, büyümesini gerçekleştiremedi. Son 2 yıldır yapılan çalışmalarla Antbirlik, komadan çıkarak yürümeye başladı. Kurumumuz artık daha sağlıklı düşünüyor, geleceğe umutla bakıyor. Antbirlik, artık akıllı bir tüccar gibi davranıyor. Ortaklarına daha iyi hizmet vermeye çalışıyor.'' Antbirlik'te 260 kadrolu olmak üzere günlük ve sezonluk işçileriyle birlikte bin civarında çalışanı olduğunu anlatan Körk, ''Türkiye'nin yaşadığı ekonomik kriz ortamında Antbirlik'in, Türkiye'nin en büyük 500 kuruluşu arasında yer alması, bizler için pamuk ve narenciye üreticileri için, gurur kaynağı olmuştur'' dedi. 
     Antbirlik, ISO tarafından açıklanan ''Türkiye'nin En Büyük 500 Sanayi Kuruluşu'' arasında, üretimden net satışta 28 trilyon 255 milyar 799 milyon lira ile 496'ncı sırada bulunuyor. 
     
     PAMUK ALIM HAZIRLIKLARI BAŞLADI 
     Körk, yeni sezon pamuk alım hazırlıklarına başladıklarını, pamuk zararlılarıyla ilaçlama mücadelesinin devam ettiğini belirterek, bu yıl Antalya'da 110 bin dönüm alanda ekim yapıldığını ve üreticilerden 40 bin ton pamuk alımı gerçekleştireceklerini söyledi. 
     





</TEXT>
</DOC>
