<DOC>
<DOCNO> 97854 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/25/spor/aspo.html </URL>
<DATE> 2002/07/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Şimdi de Nauma savaşı 
</HEADLINE>
<TEXT>

Galatasaray, Mondragon’un mücadelesinin rövanşı için Fransız futbolcuya talip oldu. Kombine biletlerine zam bile yapan Beşiktaş Yönetimi, Nouma’nın cuma günü imza atacağını açıkladı 
     Cim-Bom atağı 
     BEŞİKTAŞ Yönetimi’nin, Pascal Nouma’nın transferine karar vermesiyle birlikte, Galatasaray’da Fransız futbolcuyu almak için harekete geçti. Sezon başında Mondragon’un transferi için kapışan iki kulüp, bu kez Nouma için savaş meydanına çıktı. Sarı - Kırmızılılar 1,5 milyon dolar fazla bonservis bedeli ödemelerine neden olan Beşiktaş’ın elinden Nouma’yı da almakta kararlı. 
     
     Canaydın devrede 
     GALATASARAY Başkanı Özhan Canaydın’ın Fransa’daki etkinliğini bu transfer için kullandığı belirlenirken, bugün Nouma’nın menajerleri ve Marsilya kulübü başkanı ile görüşeceği de sızan bilgiler arasında. Teknik Direktör Fatih Terim de "2-3 gün içinde bir yıldız alacağız" diyerek siyahi oyuncunun transferi için sinyal verdi. Beşiktaş cephesi ise Galatasaray’ın devrede olduğunu bildiklerini ancak sorun olmadığını açıkladı. 
     
     Oktay’ın iddiası 
     SİYAH - Beyazlı kulübün yöneticisi Kıvanç Oktay, golcü futbolcuyla ön anlaşmaları yaptıklarını, para konusunda da el sıkıştıklarını belirterek, "Nouma cuma günü İstanbul’a gelecek ve Beşiktaş’le sözleşme imzalayacak" iddiasında bulundu. Beşiktaş Yönetimi’nin Nouma ile anlaştıklarını duyurduktan sonra kombine fiyatlarına da yüzde 10 zam yapması da dikkati çekti. 
     



 SPOR 






















</TEXT>
</DOC>
