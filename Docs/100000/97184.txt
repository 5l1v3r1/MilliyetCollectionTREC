<DOC>
<DOCNO> 97184 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/21/son/sontur27.html </URL>
<DATE> 2002/07/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Yeni Oluşum yarın partileşecek 
</HEADLINE>
<TEXT>

     Kayseri Milletvekili İsmail Cem liderliğindeki Yeni Oluşum yarın partileşecek. Son anda bir değişiklik yapılmaz ise partinin adı ''Yeni Türkiye'' olacak. 
     Yeni Oluşumcular, partinin kuruluş başvurusu öncesinde TBMM'de bir araya gelerek, tüzük ve program üzerinde çalışmaya başladılar. Plan ve Bütçe Komisyonu salonunda yapılan toplantıda, tüzük ve program üzerinde son düzenlemeler yapılıyor. 
     Toplantıda, gerekli belgeleri tamamlayan milletvekilleri kuruluş prosedürü gereğince program, tüzük ve başvuru dilekçesini imzalayacak. 
     Yasal düzenleme gereğince İçişleri Bakanlığı'na verilecek dilekçe, program ve tüzük üzerinde belgeleri tamamlanan tüm kurucuların imzasının bulunması gerektiği belirtildi. Bu çerçevede ''gerekli belgelerini tamamlayan tüm milletvekillerinin'' kurucular arasında yer alacağı, ancak sayının henüz kesinleşmediği belirtildi. 
     
     PARTİ YÖNETİMİ 
     Alınan bilgiye göre, son anda bir değişiklik yapılmazsa partinin adı ''Yeni Türkiye'' olacak ve parti amblemi de ''el ele tutuşup ileriyi gösteren baba ile çocuğu'' figüründen oluşacak. 
     İsmail Cem'in genel başkanlığını üstlendiği Yeni Türkiye'de iki genel başkan yardımcısı bulunacak. Bu görevi, kurucular listesinde yer almayacak, ancak daha sonra birlikte partiye katılmaları beklenen İstanbul Milletvekili Hüsamettin Özkan ile Devlet Bakanı Kemal Derviş'in üstleneceği belirtildi. 
     Yeni Türkiye'de, diğer partilere göre daha güçlü bir genel sekreter bulunacak ve 10 genel sekreter yardımcısı görev yapacak. 
     Parti genel sekreterliği görevi için en güçlü ismin Mersin Milletvekili İstemihan Talay olduğu belirtildi. 
     Bu arada, hala süren toplantı öncesinde Plan ve Bütçe Komisyonu'na giden koridor basın mensuplarına kapatıldı. 
     





</TEXT>
</DOC>
