<DOC>
<DOCNO> 61797 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/11/son/sonspo01.html </URL>
<DATE> 2002/01/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Dünyada yılın kalecisi, trafik polislerinden kaçamadı 
</HEADLINE>
<TEXT>

     Dünyada ''yılın kalecisi'' unvanına sahip, FC Bayern takımının file bekçisi Oliver Kahn, Avusturya'da otoyola kaçak girince polise yakalandı ve 120 euro para cezası ödedi. 
     Avusturya'nın Tirol eyaletindeki Inntal otoyoluna ücret ödemeden giren Oliver Kahn, Zams kasabası yakınında trafik kontrolüne yakalandı ve polisin yazdığı 120 euro tutarındaki cezayı itiraz etmeden ödedi. 
     Ünlü kayak merkezi Lech am Arlberg'te eşiyle birlikte kayak tatiline giden Oliver Kahn, kayak merkezine çevre yolundan gitmek istediğini, ancak yanlışlıkla otoyola girdiğini söyledi. 
     Avusturya'da yerli halk ile ülkede sürekli yaşayan yabancılar yıllık 72 euro ödeyerek otoyoldan geçiş yapabiliyor. Turistlerin ise sınır kapılarında satın aldıkları 10 günlük 7.63 euro veya 2 aylık 21.80 euro otoyol pulunu, ülkede kaldıkları sürece araçlarının camına yapıştırmaları gerekiyor. 
     Avusturya televizyonu, FCBayern kulübünün ençok para kazanan oyuncusu Oliver Kahn'ın ''cimrilik yaparak'' otoyol pulu satın almamasının kendisine pahalıya mal olduğunu belirtirken, yılbaşından bu yana otoyol ücreti ödemedikleri için polise yakalanan 200 Alman turiste ceza kesildiğini bildirdi. 
     






</TEXT>
</DOC>
