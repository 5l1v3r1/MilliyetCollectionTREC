<DOC>
<DOCNO> 81242 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/30/son/sondun29.html </URL>
<DATE> 2002/04/30/ </DATE>
<TIME>  </TIME>
<AUTHOR>  </AUTHOR>
<HEADLINE>
İsmail Cem "İdamı yasalarda tutmak anlamsız" 
</HEADLINE>
<TEXT>

     Dışişleri Bakanı İsmail Cem, 20 yıldır uygulanmayan idam cezasını yasalarda tutarak, Avrupa Birliği AB üyeliğinin geciktirilmesinin anlamlı olmadığını söyledi. 
     Dışişleri Bakanı Cem, Fransa'daki temaslarıyla ilgili olarak bugün bir basın toplantısı düzenledi. 
     Cem, bir soru üzerine, Kopenhag kriterlerinin siyasi bölümünün yerine getirilmesi halinde, AB'nin Türkiye ile tam üyelik müzakerelerini başlatmasını beklendiği hatırlattı. 
     Kopenhag kriterleri çerçevesinde idam cezasının kaldırılmasının önemli bir konu teşkil ettiğini kaydeden Cem, ''İdam cezası 20 yıldır Türkiye'de uygulanmıyor, dolayısıyla zaten uygulanmayan bir cezayı illa yasalarda tutacağım diye müzakerelerin açılmasının geciktirilmesini anlamlı görmüyorum'' şeklinde konuştu. 
     Dışişleri Bakanı Cem, resmi dilin dışındaki dillerde televizyon yayıncılığı ve öğrenim konusundaki bir soru üzerine ise şu anda yasal zemini olmamasına rağmen çeşitli dillerde yayın yapıldığını belirterek, her AB ülkesinde görülen farklı uygulama gibi, Türkiye'de de bu konuda kendine uygun bir biçimde yasal düzenleme yapmasının imkansız olmadığına işaret etti. 
     
     REFORMLAR İÇİN KAYGILAR 
     Cem, Türkiye'de yapılan reformların suiistimal edilmesiyle ilgili olarak bazı kaygıları kendisinin de kısmen paylaştığını belirtti, ancak kaygılardan dolayı özgürlüklerin genişletilmesini geciktirmek değil, bunların kötüye kullanılmasını engelleyecek mekanizma ve düzenlemelerin yapılmasının önemli olduğunu vurguladı. 
     
     MGK'NIN ROLÜ 
     Cem, Milli Güvenlik Kurulu ile ilgili bir soru üzerine, Türkiye'deki MGK'nın rolünün yurtdışında abartılı biçimde yorumlandığını belirtti ve güvenlik ihtiyacının arttığı her ülkede MGK gibi kurumların öneminin arttığına dikkati çekti. 
     ABD'de Vietnam savaşı döneminde, Ulusal Güvenlik Konseyi'nin oynadığı rolü hatırlatan Cem, Türkiye'deki terörün arttığı, herkesin güvenlik endişesi duyduğu bir dönemde devlet organları içinde MGK'nın ön plana çıkmasının doğal olduğunu söyledi. 
     
     TERÖR ÖRGÜTLERİ LİSTESİ 
     Cem, AB'nin terör örgütleri listesiyle ilgili olarak, Türkiye'nin Brüksel nezdinde daha önce çeşitli vesilelerle girişimde bulunduğunu ifade ederek, artık 15'lerin bu konudaki kararını beklediklerini belirtti. 
     





</TEXT>
</DOC>
