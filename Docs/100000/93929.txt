<DOC>
<DOCNO> 93929 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/05/son/soneko27.html </URL>
<DATE> 2002/07/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Özince "Artık önümüze net olarak bakabilecek durumdayız" 
</HEADLINE>
<TEXT>

     Türkiye Bankalar Birliği TBB Yönetim Kurulu Başkanı ve Türkiye İş Bankası Genel Müdürü Ersin Özince, ''artık önümüze net olarak bakabilecek durumdayız'' dedi. 
     Özince, Ekonomik Koordinasyon Toplantısı sonrasında basın mensuplarına yaptığı açıklamada, bankacılık sektörünün, finans sektörünün çok ciddi bir denetim sisteminden geçtiğini belirterek, şunları kaydetti 
     ''Bunun altını çizmek istiyorum. Uluslararası normlar ülkemizde ilk kez bu denli ciddi uygulanmıştır. Yapılan denetimi bankacılık sektörümüzün büyük bölümü geçmiş, varsa bir takım aksayan unsurlarla ilgili gereken önlemler de alınmıştır. Artık önümüze net olarak bakabilecek durumdayız. 
     Önümüze net bakmaktan da kastımız, bankacılık sektörünün Türkiye'nin geleceği için kaynak aktarma fonksiyonunu noksansız ve verimli bir şekilde yapabilmesidir. Bununla ilgili bazı ufak tefek taleplerimiz oldu. O taleplerimiz çok basit. Sektörde özellikle verimlilik istikrarının sağlanmasına dair yine uluslararası normlarda bir takım detay düzenlemelerinin yapılmasıdır. Bunların hepsinin de gündemde olduğunu karşılıklı fikir alışverişinde gördük.'' Özince, kişisel kanaati ve burada dile gelen genel kaanatin, geleceği planlamada ve istikrarı sağlamada tam bir fikir birliği ve güven ortamının şeffaf bir diyalogla sağlanabileceği yolunda olduğunu ifade etti. 
     Basın mensuplarının sorularını da yanıtlayan Özince, dile getirilen konular arasında mevduat sigorta primi, enflasyon muhasebesi doğrultusunda vergilendirme, mevduat munzam karşılıklarında piyasa faizleri olduğunu belirterek, ''Bunlar olmazsa olmaz taleplerimiz değil. Öteden beri üzerinde konuştuğumuz konulardır'' dedi. 
     Özince, bir basın mensubunun ''Yani önemli olan bundan sonra sektörün karlılığı'' demesi üzerine, ''Madem uluslararası normları uyguluyoruz. Tüm kaynak aktarma maliyetini etkileyen faktörleri yine uluslararası örneklerinde olduğu gibi uygulayalım'' dedi. 
     Mevduat güvencesinin kaldırılması ve Başbakan'ın sağlığı konusunun gündeme gelmediğini bildiren Özince, siyasetle ilgili bir değerlendirmelerinin olmadığını söyledi. Özince, TSKB'deki toplantıda da kendisinin siyasete ilişkin bir şey duymadığını kaydetti. 
     Özince, ''belirsizlik ortamına neden olarak neyi görüyorsunuz '' sorusuna da, şu yanıtı verdi 
     ''Sizler neyi görüyorsanız bizler de onu görüyoruz. Ama belirsizliğin de piyasada, bir bankacı olarak, ciddi ölçüde satın alındığını görüyorum. Yani bugünkü fiyatlara, faiz fiyatına olan belirsizlik artık yeterince iskonto edildi diye düşünüyorum.'' Haftaya Hazine'nin yapacağı ödeme için, ''bankacılardan faiz noktasında destek istenip istenmediğine'' dair soru üzerine de Özince, serbest piyasayı çarpıtıcı bugüne kadar hiç bir şey işitmediğini söyledi. 
     Özince, ''Yeniden bir borç takası gündeme geldi mi '' sorusuna ''hayır'' yanıtını verirken, piyasa yapıcılığı sistemi konusunda da piyasaları derinleştirici neler yapılabileceğine ilişkin konuştuklarını, piyasa yapıcılığının da özellikle faizi bilerlemede etkili olacağı üzerinde fikir birliğine vardıklarını bildirdi. 
     Özince, Hazine Müsteşarı Faik Öztrak'ın da, özellikle bir mesaj vermediğini belirterek, ''Karşılıklı tartıştık. Ama kişisel kanaatimi söyleyeyim. İç borcun gerek fiyat, gerek sürdürülmesi açısından herhangi bir problem olduğunu ben düşünmüyorum'' diye konuştu. 
     Ersin Özince, vergi konusunda da, bankacılıkta maliyetlerin düzenlenmesi doğrultusunda uluslararası enflasyon muhasebesiyle bağdaşık vergi düzenlemelerinin yapılmasının şart olduğunu kaydetti. 
     
     ''BEKLENTİLER ÇOK KÖTÜ DEĞİL'' 
     Özince, beklentilerin çok kötü olmadığını, iyi olduğunu ve kötü beklentinin de yeterince satın alındığını düşündüğünü ifade ederek, şunları dile getirdi 
     ''Nitekim reel faizlerin bu derece yükselmesi onu gösteriyor. Bu satın alındı artık diye düşünüyorum. Bundan sonra gelişmelerin her ne yönde olursa olsun, siyasi, ekonomik bundan daha fazla bir reel faize müsaade edeceğini düşünmüyorum. Bu da vergi mükelleflerinin çok yararınadır. Beklentiyi böyle düşünürsek, fevkalade menfaatimiz var. 
     Ben öyle düşünüyorum, sizlere de tavsiye ediyorum.'' Düzenlemelerin yapılmasına ilişkin bundan sonra tekrar bir araya gelmeyeceklerini, bir programları olmadığını bildiren Özince, ''Ama ne zaman arzu edersek kabul göreceğimizi biliyoruz. Ayrı ayrı Merkez Bankası ile BDDK ile görüşmelerimiz olabilir'' diye konuştu. 
     





</TEXT>
</DOC>
