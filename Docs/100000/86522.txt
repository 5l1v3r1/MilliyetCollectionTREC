<DOC>
<DOCNO> 86522 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/28/son/sondun07.html </URL>
<DATE> 2002/05/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Sotheby's Osmanlı arşivi'nden eserleri satışa sunuyor 
</HEADLINE>
<TEXT>

     İngiltere'nin başkenti Londra'daki ünlü Sotheby's adlı müzayede kuruluşu, içinde Türkiye, Yunanistan, Kıbrıs, İran, Arap yarımadası, Mezopotamya ve Mısır'a ait görüntü ve eserlerin yer aldığı Osmanlı arşivini satışa sunuyor. 
     Kuruluş, bu birbirinden değerli ve nadide eserlerden 4 milyon sterlin kazanmayı umuyor. 
     Devlet Arşivleri Genel Müdür Yardımcısı Necati Aktaş ise açık arttırmaya çıkan parçaların arşiv malzemesi olmadığını söyleyerek, "yazma, basma ve yağlıboya, suluboya kütüphane ve resim malzemesidir. Sohbeby's'in Osmanlı Arşivi olarak sunması yanlıştır" dedi. 
     Bir kütüphane niteliği taşıyan arşivin, son 20 yılın en büyük satışlarından birini oluşturacağına dikkat çeken Sothbey's yetkilileri, bugün başlayacak açık artırmanın üç gün boyunca devam edeceğini belirtiyor. İçinde Osmanlı dönemine ait kitaplar, el yazması eserler, haritalar ve suluboya resimlerin bulunduğu koleksiyonu oluşturan eserlerin iyi korunmuş olduğu bildiriliyor. 
     Araştırmacı ve kitap koleksiyoncusu Şefik Atabey tarafından 40 yıl boyunca yapılan titiz çalışma sonucu biraraya getirildiği belirtilen koleksiyonun, Atabey'in Osmanlı tarihine ve eserlerine olan çok özel ilgisiyle oluşturulabildiğine dikkat çeken yetkililer, bunun şimdiki sahibinin de arvişe yeni eserler kattığını vurguladı. 
     Koleksiyonun 14. yüzyıl ile 20. yüzyıl arasındaki dönem ile yakın ve Ortadoğu'dan başlayan ve Viyana kapılarına kadar uzanan bir coğrafyayı kapsadığını belirten yetkililer, bu arada Yunanistan, Mezopotamya ve Mısır'daki büyük medeniyetlerin izlerinin de yakından görülebildiğini vurguladı. 
     Dünyanın en büyük imparatorluklarından biri olan Müslüman Osmanlı İmparatorluğu'nun dünya sahnesinin ortasındaki yerini yüzyıllarca koruduğuna da dikkat çeken yetkililer, satışa sunulacak kitapların Osmanlı dönemini yansıtan ve Melling, Dodwell, Cassas, Young, Flandin, La Chapelle, Preziosi, Dupre, Le Hay, Choiseul-Gouffier, Tatikian, Layard, Brindesi ve Thevenot'ya ait eserler olduğunu bildirdi. 
     İstanbul'un 14 yılında Fatih Sultan Mehmet tarafından alınmasının Osmanlı İmparatorluğu için bir dönüm noktası olduğunu da vurgulayan yetkililer, bunun ardından İstanbul'un müreffeh ve dünya modasının gözdesi bir merkez haline geldiğini hatırlattı. İstanbul'un bu dönemde gezginler, yazarlar, yabancı elçiler ve yabancı tüccarların da uğrak yeri haline geldiğini hatırlatan yetkililer, bu dönemi özetleyen John Young'a ait ''Portraits of the Emperors of Turkey'' adlı çalışmanın da açık artırmaya 70 bin sterlinlik açılış fiyatıyla çıkarılacağını açıkladı. 
     Türkiye ve Yunanistan üzerine yazılmış en iyi eserlerden biri olarak kabul edilen Louis Dupre'nin Voyage a Athenes et a Constantinople adlı eserinin bir kopyasının da aynı fiyatla alıcı karşısına çıkarılacağını kaydeden yetkililer, 1460 yılında Osmanlı topraklarına katılan Yunanistan ve adalarıyla ilgili diğer birçok eserin de açık artırmada yer alacağına işaret etti. Bunlar arasında bulunan Edward Dodwell'e ait Views in Greece adlı eserin ilk basılmış kopyalarından birinin de en az 30 bin sterlinden alıcı bulması bekleniyor. 
     Yunanistan'dan 100 yıl sonra Türk topraklarına katılan Kıbrıs'ın da sergide, fırtınalı tarihini yansıtan bir eserle var olacağına işaret eden yetkililer, Dominique Jauna'nın History of Cyprus adlı eserinin de 15 bin taban fiyatla satışa sunulacağını duyurdu. Osmanlı İmparatorluğu ile Memluk Sultanlığı arasındaki çatışmaların Memlukluların yenilgisiyle sonuçlandığını hatırlatan yetkililer, tarihin bu önemli sayfasını içeren bir kitaba da açık artırmada yer verdiğini açıkladı. 
     Osmanlıların 1517'den başlayan Mısır'daki yönetiminin 1798 yılına kadar sürdüğünü kaydeden yetkililer, Fransa'nın Mısır'ı işgaline kadar olan dönemi anlatan ''Description de l'Egypte'' adlı kitabın da en az 70 bin sterlin fiyatla alıcı bulmasının beklendiğini bildirdi. Aynı dönemi anlatan bir başka eser olan Louis François Cassas'ın ''Voyage Pittoresque de la Syrie'' adlı kitabının ise en az 20 bin sterlin fiyatla alıcı bulması umuluyor. Arabistan'ın Osmanlı idaresine girdiği yılların da tarihin önemli bir aşamasını oluşturduğunu hatırlatan Sotheby's yetkilileri, Julien Claude Galland'ın ''Galland's Recueil des rits et ceremonies du pelerinage de la Mecque'' adlı eserinin de en az 7 bin sterlin fiyatla alıcı bulacağının tahmin edildiğini kaydetti. 
     





</TEXT>
</DOC>
