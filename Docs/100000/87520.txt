<DOC>
<DOCNO> 87520 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/02/son/sondun07.html </URL>
<DATE> 2002/06/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Pirinç paketinden parmak parçası çıktı.. 
</HEADLINE>
<TEXT>

     Japonya'da bir kadının marketten satın aldığı pirinç paketinden parmak parçası çıktı. 
     Pirinci üreten Nihon Fresh Delica firmasının açıklamasına göre, Lawson mağazalar zincirinin kuzeyde bulunan Sendai kentindeki şubesinden pirinç satın alan kadın, yemek yerken pirincin arasında yabancı bir cisim bulunduğunu fark etti. 
     Yaklaşık bir santimetre boyundaki cismi hastaneye götüren kadın, doktorlardan, bu cismin bir insan parmağının parçası olduğunu öğrendi. 
     Nihon Fresh Delica'nın açıklamasında, önceki gün 46 yaşındaki bir işçinin parmağını pres makinasına kaptırdığı ve bu parçanın işçiye ait olduğu belirtildi. 
     Ülkede 7 bin 500'den fazla şubesi olan Lawson mağazalar zincirinin sözcüsü Takaşi Fujii de, Lawson'un Nihon Fresh Delica'dan mal alımını durdurduğunu açıkladı. 
     





</TEXT>
</DOC>
