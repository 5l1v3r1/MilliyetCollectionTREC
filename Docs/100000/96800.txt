<DOC>
<DOCNO> 96800 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/19/son/soneko28.html </URL>
<DATE> 2002/07/19/ </DATE>
<TIME>  </TIME>
<AUTHOR>  </AUTHOR>
<HEADLINE>
BDDK Başkanı "Grup dışı birleşmede olabilir" 
</HEADLINE>
<TEXT>

     Bankacılık Düzenleme ve Denetleme Kurumu BDDK Başkanı Engin Akçakoca, bankacılık sektöründe grup içinde birleşme şartı bulunmadığını belirterek, ''Grup dışından da biraraya gelip birleşme söz konusu olabilir'' dedi. 
     Akçakoca, bankacılık sektörünün yeniden yapılandırılması programının ele alındığı toplantıda sektördeki denetime ilişkin bir soru üzerine, BDDK'nın reformlarının ve denetiminin aynen devam edeceğini ifade etti. 
     BDDK Başkanı, sektördeki birleşmelere ilişkin olarak ''Birleşebilecek iki grup kaldı. Satın almalar ve evlilikler buna dahil mi '' sorusunu şöyle yanıtladı 
     ''Her türlü birleşme buna dahil. A B'yi, B A'yı satın alıp birleşir. İkisi hisse değişimi yapıp birleşir. Grup içinde birleşme şartı diye bir şey yok. Grup dışından da bir araya gelip birleşme söz konusu olabilir. Birleşerek güçleniyorsunuz. Güç önemli.'' 
     
     PAMUKBANK KONUSU 
     Akçakoca, ''Pamukbank'ın devrine ilişkin olarak Ecevit'in Derviş hakkında soruşturma açtığı iddiası var. Bu size ulaştı mı '' sorusu üzerine, kendisinin konuyu dün bir ajansın web sayfasından öğrendiğini ifade ederek, ''Bu kadarıyla biliyorum. Doğruysa da sayın Başbakanımızın takdiridir'' dedi. 
     Engin Akçakoca, ''Çukurova Grubu firmalarının Pamukbank'a borçlarının tamamının zarar yazdırıldığı, buna karşılık verilen teminatların yeterli kalite ve tutarda olduğu halde dikkate alınmadığı doğru mu '' sorusunu da, ''Çukurova firmalarının Pamukbank'ta olan risklerinin tamamına karşılık ayrıldığı, yeterli kalitede teminat sunulduğu yanlıştır'' diye yanıtladı. 
     Fon'a devredilen bankaların ekonomiye 20 milyar dolarlık yük getirdiği ve bunun tahsili konusunda nasıl bir yol izlendiğinin sorulması üzerine de Akçakoca, son devralınan banka hariç Fon'un el koyduğu bankalardan devralınan zararın o zamanki kurlarla 7.5 milyar dolar olduğunu kaydetti. Akçakoca, 20 milyar dolarlık hususun bu bankaların tasfiye şeklinin Fon'a devralınarak yapılmasından kaynaklandığını söyledi. 
     
     GERÇEKÇİ TAKVİM BELİRLENMELİ 
     Toplantıda konuşan Ernst and Young Temsilcisi Les Clarke, bankaların, düzenleyici kurumlar ve hükümetin yeniden yapılandırma sürecinde gerçekçi takvimler belirlemelerinin çok önemli olduğunu vurgulayarak, kredilerin bu süreçte yeterince derin ve güven verici olması gerektiğini ifade etti. 
     Clarke, yolsuzluk ortadan kaldırılmadığı sürece şeffaflığın oluşturulamayacağını, dolayısıyla yabancı sermayenin de gelmeyeceğini belirtti. 
     Bu arada, toplantının birinci oturumuna IMF Avrupa Bölgesi İcra Direktörü Willy Kiekens da dinleyici olarak katıldı. 
     





</TEXT>
</DOC>
