<DOC>
<DOCNO> 55145 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/02/spor/spo01.html </URL>
<DATE> 2001/12/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Nihat sürprizi 
</HEADLINE>
<TEXT>

Daum’un ısrarla oynatmak istediği genç futbolcu, dizindeki ağrılar geçmeyince Fenerbahçe maçının kadrosuna alınmadı 
     BİLAL MEŞE 

     BEŞİKTAŞ’IN Sakaryaspor ile oynadığı maçta dizine darbe gelen Nihat’ın bugünkü derbide forma giyemeyeceği açıklandı. Teknik Direktör Daum’un "O’nu Fenerbahçe maçında oynatmak istiyorum" şeklindeki ısrarı üzerine yoğun tedavi uygulanan genç futbolcu dün bir dizi testten geçirildi. Dizindeki ödemin geçmediği tespit edilen ve ağrıları süren Nihat kadroya alınmadı. 
     REAL Sociedad ile anlaşan ve hafta içinde İspanya’ya gidecek olan Nihat, "Fenerbahçe karşısında oynamayı çok istiyordum. Kısmet değilmiş. Takım arkadaşlarımı böylesine önemli bir maçta yalnız bıraktığım için çok üzgünüm" dedi. Christoph Daum’un Nihat’ın yerine Baya veya Khlestov’a görev vermeyi düşündüğü öğrenildi. 
     
     Tepkiler artıyor 
     TEKNİK Direktör Daum’un şok açıklamaları Beşiktaş’ta dernekleri ve kongre üyelerini de ayağa kaldırdı. Beyoğlu Beşiktaşlılar Grubu lideri Doğan Yakupoğlu, Alman hocayı Başkan Serdar Bilgili’ye şikayet etti. 
     YÖNETİM Kurulu üyelerinden Hasan Gocay da, "En kötü zamanında biz ona sahip çıktık. Beşiktaş’tan büyük hiç kimse olamaz. Teknik adam ve yöneticiler gelip geçicidir. Camianın üzerine kimse çıkamaz" diye konuştu. 
     
     Beşiktaş günlüğü 
     İkili motive 
     SİYAH - Beyazlı takımın dün yaptığı son çalışma öncesi hem Teknik Direktör Daum, hem de menajer Sinan Engin oyuncularla özel olarak görüştü. Alman hoca, "Oyun disiplininden kopmayın yeter" derken, Engin, "Son gelişmelere kulağınızı tıkayın. Hocanın haklılık payı olup, olmadığı bizi ilgilendirmez. Bizim camia ve Beşiktaş için kazanmamız gerekir. Sizden galibiyet bekliyoruz" ifadelerini kullandı. 
     
     Üç puana 10 milyar 
     SEZON başından bu yana prim alamayan Beşiktaşlı futbolcular, Fenerbahçe’yi yendikleri taktirde 10’ar milyar lira kazanacaklar. İstikrarsız sonuçlar yüzünden daha primle tanışamayan Siyah - Beyazlı oyuncular derbi maçını alırlarsa şeytanın bacağını kıracaklar. Bu arada Antalya’da sadece 45 dakika forma giyen kaleci Thomas Myhre, İstanbul’daki ilk maçında ilk derbisine çıkacak. 
     
İlk raund Kartal’ın      AHMET DEMİRTAŞ 

     BARCELONA’da oynanacak olan Fox Kids Dünya Şampiyonası’nda ülkemizi temsil edecek 10 - 12 yaş erkek ve kız futbol takımlarının katıldığı turnuvada Beşiktaş Koleji, Fenerbahçe Koleji’ni 8-2 yendi. Beşiktaş’ın beş golüne imzasını atan Menajer Sinan Engin’in oğlu Oğulcan Engin, başarılı oyunuyla büyük beğeni topladı. 
     



 SPOR 






















</TEXT>
</DOC>
