<DOC>
<DOCNO> 69797 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/27/son/sondun20.html </URL>
<DATE> 2002/02/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Öldürülen Amerikalı gazetecinin eşinden anlamlı mesajlar 
</HEADLINE>
<TEXT>

     Pakistan'da boğazı kesilerek öldürülen Wall Street Journal gazetesi muhabiri Daniel Pearl'ün eşi Mariane Pearl, ''halkın, uluslararası terörle mücadeleyi sadece hükümetlere bırakmamasını'' istedi. 
     Halen bulunduğu Pakistan'dan İngiliz yayın kurumu BBC aracılığı ile batı kamuoyuna verdiği mesajda, 7 aylık hamile bayan Pearl, ''halkların da, teröristlerin izlenmesi konusunda sorumluluğu vardır'' açıklamasında bulundu. 
     ''Pearl'ün inançlarının hiçbir şekilde yenilgiye uğratılamayacağını'' belirten ve ''onunla her zaman iftihar ettiğini'' söyleyen Mariane Pearl, ''Onun ve benim çektiğimiz acıların bir anlamda dünyayı değiştireceğine inanıyorum'' diye konuştu. 
     
     ABC'nin atlatması 
     Bu arada Wall Street Journal gazetesinden gelen talep üzerine bölgede bulunan BBC ekibi tarafından yapılan ve Amerikan medyasına iletilen röportajın, diğer kanallardan önce Amerikan ABC televizyonunun ''Günaydın Amerika'' programında yayınlanması tartışmalara yol açtı. 
     BBC'nin söz konusu röportajın kasetini ABC'nin yanı sıra NBC ve CBS televizyonlarına da ilettiği öğrenildi. Ancak ABC televizyonu, röportajı erken saatte ''özel'' haber gibi yayınlayınca kıyamet koptu. 
     ''Bu konuda kabahatin kendilerinde olmadığını'' ifade eden BBC yetkilileri, ''Yaptığımız röportaj tüm medya kuruluşlarına iletildi. 
     Röportajın medya organlarınca aynı zamanda yayınlayacağı varsayılıyordu. Kuruluşlardan birinin röportajı diğerlerinden önce yayınlamasından üzüntü duyuyoruz, ancak belki bir yanlış anlama olabilir. Biz herkesin iyi niyetle hareket ettiğine inanıyoruz'' açıklamasında bulundular. 
     






</TEXT>
</DOC>
