<DOC>
<DOCNO> 90880 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/20/spor/spo05.html </URL>
<DATE> 2002/06/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Büyü yok, dua var 
</HEADLINE>
<TEXT>

Senegal, Türkiye’den çekinmiyor, hatta yarı finalde Brezilya’yı rakip olarak bekliyor. Kara büyü iddiasına kızan Basın Sözcüsü Fall, "Müslümanız, büyüye inanmayız. Herkes Allah’a dua ediyor" yorumunu yaptı 
     MEHMET DEMİRKOL OSAKA 

     Yemin ettiler 
     AY - Yıldızlı ekibimizin çeyrek finaldeki rakibi Senegal’ın Osaka’daki kampını ziyaret ettik, yaşadıkları atmosferi not defterimize düştük. Batı Afrika temsilcisi kara büyü ile buraya kadar geldiklerine inanmıyor, tam tersi takım içindeki futbolcuların yüzde 80’i müslüman ve odalarında başarı için her gün dua ediyor. Afrika kıtasının yüzünü güldüren Senegal, Milli Takımımız’ı gözüne kestirmiş, ilk kez çeyrek final yakalayan Kamerun’un başarısını geçmeye yemin etmiş. 
     
     Varsa yoksa Türkiye 
     AFRİKA’NIN turnuvadaki gururu Senegalli oyuncular, yakından tanıdıkları Türkiye’den çekinmiyor, sadece işlerine bakıyorlar. Devlet Başkanı Abdoulaye Wade’nin, takıma Boing 727 tipi kendi özel uçağını tahsis etmesi onlardan beklentilerin ne kadar yüksek olduğunun da göstergesi sanki. Basın Sözcüsü Tidiane Fall, "Sadece Türkiye ile yatıp, Türkiye ile kalkıyoruz. Çok güçlü ve tehlikeli bir ekiple oynayacağız" diyerek, rakiplerini küçümsemediklerinin altını çiziyor. 
     
     Odada ibadet 
     FALL, buna rağmen beklentilerinin ne olduğunu açıklıyor "Senegal’de herkes yarı finalde Brezilya ile karşılaşmamızı istiyor. Bu maçtan herkes müthiş zevk alacak ve bol gol izleyecek" diyor. Büyü dedikodularına da çok kızan Tidiane Fall, şöyle konuştu "Herkes büyüden bahsediyor. Afrika takımlarında büyü olsaydı, hep şampiyon olurduk. Takımın yüzde 80’i Müslüman ve büyüye inanmazlar. Herkes Allah’a dua ediyor. Cami olmadığı için ibadetler odalarda yapılıyor." 
     
Kapış kapış      MİLLİ Takımımız’ın cumartesi günü çeyrek finalde karşılaşacağı Senegal’in orta sahasındaki yıldız isim Salif Diao, İngiltere Süper Ligi takımlarından Liverpool ile beş yıllığına sözleşme imzaladı. El Hadji Diouf’un da aynı kulüple anlaşmak üzere olduğu belirtildi. Yunan Olympiakos, yine Senegalli Ferdinand Coly ile temasa geçti. 
     



 SPOR 


































</TEXT>
</DOC>
