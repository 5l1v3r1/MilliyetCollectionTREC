<DOC>
<DOCNO> 95618 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/14/spor/aspo.html </URL>
<DATE> 2002/07/14/ </DATE>
<TIME>  </TIME>
<AUTHOR>  </AUTHOR>
<HEADLINE>
11 HASAN ŞAŞ görüşme odasına 
</HEADLINE>
<TEXT>

Dünya Kupası’nda yıldızı parlayan başarılı futbolcunun, Galatasaray’da kalıp kalmayacağı, yönetimle iki gün içinde yapacağı görüşmelerde netlik kazanacak 
     ERHAN TELLİ 

     Yıldızlar masada 
     GALATASARAY’DA transfer gündeminin ilk sırasında yer alan Hasan Şaş ile Ergün’ün bugün ve yarın Sarı-Kırmızılı yönetimle görüşme yapacağı öğrenildi. Dünya Kupası’nda sergilediği başarılı futbolla, Avrupa’nın birçok kulübünün transfer listesine giren Hasan Şaş’a, öncelikle Galatasaray’da kalıp kalmak istemediği sorulacak. Kalmak isterse yıldız futbolcuya, 3 yıllık yeni sözleşme için fiyat önerilecek ve karşılıklı olarak uzlaşma noktası aranacak. 
     
     Karar Hasan Şaş’ın 
     HASAN ŞAŞ’IN vereceği cevap "Gitmek istiyorum" şeklinde olursa, bu futbolcu için daha önce belirlenen "satış" kararı gündeme alınacak. Kulübe gelen ancak sır gibi saklanan bol sıfırlı bir teklif, Hasan’a sunulacak ve karar vermesi istenecek. Hasan Şaş’ın menajerlerinin görüştüğü kulüplerin önerileri de dinlenecek. Eğer, bu kulüplerin teklifleri, yıldız futbolcunun satış değerine yakın olursa, kulüp menfaatleri de düşünülerek satışa onay verilecek. 
     
     Fiyatını ikiye katladı 
     DÜNYA Kupası’nda fiyatını adeta ikiye katlayan yıldız futbolcuyla yeni sözleşme yapmak için Galatasaray’ın yıllık 1.5 milyon dolar gibi bir rakamı gözden çıkarması gerekiyor. Başarılı futbolcunun 3 yıl için ancak 4.5 milyon dolar gibi bir rakamı kabul edebileceği belirtiliyor. Hasan Şaş’ın yanısıra Ergün için de transfer politikası aynı olacak. İngiltere’nin Liverpool takımı ile şartlarda anlaşan Ergün’ün kalması için her yolun deneneceği ifade ediliyor. 
     



 SPOR 
























</TEXT>
</DOC>
