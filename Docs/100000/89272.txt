<DOC>
<DOCNO> 89272 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/11/son/sonspo27.html </URL>
<DATE> 2002/06/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Fransa'nın eski kaptanı Deschamps takımı eleştirdi... 
</HEADLINE>
<TEXT>

     Fransa'nın eski kaptanı Didier Deschamps, 17. Dünya Kupası finallerinde 1. turda şampiyonaya veda eden milli takımı eleştirdi. 
     Deschamps, Fransız radyosuna yaptığı açıklamada, öncelikle biraz durup her şeyi analiz etmek gerektiğini belirterek, belki de geçmişte milli takımın bir parça abartıldığını söyledi. 
     1998 Dünya, 2000 Avrupa şampiyonu Fransa Milli Takımı'nın kaptanlığını yapan Didier Deschamps, şimdi biraz daha gerçekçi düşünerek hareket etmeleri gerektiğini kaydetti. 
     Deschamps, Dünya ve Avrupa şampiyonu olan takımda teknik kapasite üstünlüğüne ve her şeyden önemlisi yüzde 100'e varan gücün varlığına dikkat çekerek, 2 yenilgiyi de takıma gereken taze kanın verilmeyişine bağladı. 
     Didier Deschamps, Fransa Milli Takımı'nda sakatlığı nedeniyle ilk 2 maçta yer almayan Zinedine Zidane ve kadro dışı kalan Robert Pires'ye de dikkat çekti. 
     





</TEXT>
</DOC>
