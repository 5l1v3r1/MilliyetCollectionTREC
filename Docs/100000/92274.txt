<DOC>
<DOCNO> 92274 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/26/son/sontur15.html </URL>
<DATE> 2002/06/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Kadıköy'deki ücretsiz bayrak dağıtımında izdiham.. 
</HEADLINE>
<TEXT>

     Türkiye A Milli Futbol Takımı'nın Dünya Kupası'ndaki başarısı nedeniyle Sümer Holding ve TRT'nin işbirliğiyle ülke genelinde düzenlenen kampanya çerçevesinde, Kadıköy'deki ücretsiz bayrak dağıtımı sırasında izdiham yaşandı. 
     İskele Meydanı'nda, Kadıköy Belediyesi tarafından sağlanan TIR'dan dağıtılan Türk bayraklarından almak isteyen vatandaşlar, araca hücum edince izdiham meydana geldi ve trafik aksadı. 
     Bunun üzerine, marşlar ve sanatçı Tarkan'ın Milli Takım için yaptığı ''Bir oluruz yolunda'' şarkısı eşliğinde bayrak dağıtan Kadıköy Belediye Başkanı Selami Öztürk, bayrakları zorla elinden çeken vatandaşları sakin olmaları için uyardı. Öztürk, ''İnsanlar eziliyor. Böyle olmaz. Bir alan bir tane daha alıyor'' dedi. 
     Vatandaşların TIR'a hücum etmesi ve araca çıkmaya başlamaları nedeniyle araç hareket ettirildi. TIR'ın hareket etmesi sırasında bazı vatandaşlar yere düşerken, bazıları da araca tutunarak bayrak almak için mücadelelerini sürdürdü. 
     Bayrak dağıtımına yardımcı olmaya çalışan polislerin, vatandaşların TIR'a hücumunu ve araca çıkmalarını engelleme çabaları da yetersiz kaldı. 
     Öte yandan, Sümer Holding'in TRT işbirliğinde düzenlediği bayrak dağıtım kampanyasının, Türkiye A Milli Futbol Takımı'nın Brezilya'yı yenerek Dünya Kupası'nda finale kalması halinde 500 bin adete çıkarılarak sürdürüleceği bildirildi. 
     Bu arada, kadın çorabı üreticisi İtaliana firması, Milli Takım'ın başarısı nedeniyle Kadıköy'de 60 bin çorap dağıttı. 
     





</TEXT>
</DOC>
