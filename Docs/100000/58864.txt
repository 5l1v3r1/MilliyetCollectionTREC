<DOC>
<DOCNO> 58864 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/25/spor/yurundul.html </URL>
<DATE> 2001/12/25/ </DATE>
<TIME>  </TIME>
<AUTHOR> ÖMER ÜRÜNDÜL  </AUTHOR>
<HEADLINE>
Stad anarşisi 
</HEADLINE>
<TEXT>

     Çıkış içindeki ülke futbolumuzun ciddi biçimde başını ağrıtan en büyük rahatsızlık, bir türlü engellenemeyen, aksine tırmanan stad anarşisidir. 
     Futbol Federasyonu, cezai yaptırımları UEFA kuralları çerçevesinde uygulamıyor. MHK, sıkıntıya düşmemek için mavi boncuk dağıtıyor. Hakemler baskı altında cesur ve objektif kalamıyor. Bilhassa büyük takımları kollayan yönetimler gösteriyorlar. Medya da hakem eleştirilerinde genelde taraflı yorumlar yapıyor. 
     Geçtiğimiz haftaki canlı örnekler ders niteliğindedir. Ali Aydın üç hafta üst üste çok başarılı yönetimler sergiledi. En önemli artısı hiç seyirci baskısına girmeden, takım ayırmadan gördüğünü çalmasıydı. Ama önce Kadıköy'de, ardından İnönü'de haketmediği aşırı tepkilerle karşılaştı. Çünkü eyyamcılara alışan seyirci ve futbolcular, hakemi kullanmak istiyorlar. Selçuk Dereli, beğendiğimiz, istikbal vaadeden bir hakemdi. Ama Yozgat'ta bir çuval inciri berbat etti. Sergen'in yaptığı sportmenlikle kesinlikle bağdaşmayan çirkin harekete sarı kart gösteren bir hakem, hakem olamaz. Bu tip eyyamcı yönetimler stad anarşisini körüklüyor. Ali Aydın gibi çok az sayıdaki cesur düdükler, kaderleriyle başbaşa kalıyorlar. Ayrıca bu sezon hakem kıyaklarının Galatasaray lehine fazlalık göstermesi de bunlara ihtiyacı olmayan Sarı - Kırmızılı kulübe zarar veriyor. Aynı zamanda da MHK'yi yıpratıyor. Galatasaraylı futbolcuların, Şampiyonlar Ligi'nde kart enflasyonu yaşamasının nedeni, bizim hakemlerden gördükleri toleranslardır. Çeyrek final vizesinin önündeki en büyük engel rakipler değil, kartlardır. 
     Futbol Federasyonu'nun ceza uygulamalarına bir göz atalım. Sezon başından beri stadlarda küfürler hiç durmuyor. Rakip oyunculara yabancı maddeler yağmur gibi yağıyor. Böyle üzücü bir ortamda sadece iki kere saha kapatma cezası geldi. İkisi de Göztepe'ye. Ne yazık ki sesi az çıkana. Cumartesi gecesi İnönü'de yedi - sekiz kişi maç oynanırken hakeme fiili tecavüzde bulunmak için sahaya indi. Güvenlik güçleri ve futbolcular saldırganları tesirsiz hale getirdiler. Ama ne acıdır ki tekrar tribüne çıkardılar. Yani ödüllendirdiler. Herhalde böyle bir olayın Dünya'da benzeri görülmemiştir. 
     İşte bütün bu şartlar içinde stad anarşisini aşağıya çekmek mümkün değildir. Biz, futbolun içindeki tüm birimleri uyarıyoruz. Gerekenleri yapmak için Tanrı korusun, bir facia mı olması bekleniyor 
     



 SPOR 























</TEXT>
</DOC>
