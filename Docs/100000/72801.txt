<DOC>
<DOCNO> 72801 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/15/son/sonspo10.html </URL>
<DATE> 2002/03/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Aziz Yıldırım'dan Ulusoy için zehir zemberek açıklamalar.. 
</HEADLINE>
<TEXT>

     Fenerbahçe Kulübü Başkanı Aziz Yıldırım, Galatasaray'ın yaşadığı olayların ''milli dava'' olmadığını belirterek, ''Beraberlikten dolayı onları tebrik ediyorum. Yaşanan olaylardan dolayı da geçmiş olsun. Ama bunu bir milli dava olarak görürseniz, hatalara düşersiniz'' dedi. 
     Aziz Yıldırım, kulüp binasında düzenlediği basın toplantısında, Futbol Federasyonu Başkanı Haluk Ulusoy'un AS Roma-Galatasaray maçı yapılmadan önce Trabzonspor maçını ertelemeyi düşündüğünü biçiminde duyumlar aldığını söyledi. 
     Ulusoy'un, AS Roma maçının sonucu ne olursa olsun Trabzonspor-Galatasaray maçını erteleyeceği biçiminde açıklamalar yaptığını öğrendiklerini anlatan Yıldırım, şöyle konuştu 
     ''Başkan Ulusoy, havaalanında önce Federasyona gidip toplantı yapacağız diyor. Sonra yine havaalanında yaptığı açıklamada maçı ertelediklerini bildiriyor. Ben o saatlerde başkanvekili Ata Aksu'yu aradığımda Aksu, federasyonda konuyla ilgili toplantı yapacaklarını ve henüz erteleme kararı olmadıklarını söyledi. Yani Ulusoy'un ağzından çıkan 2 kelimeyle maç ertelendi.'' 
     
     İstifa etsin 

     Türk futbolunun özerk duruma getirilmesinin bugün meyvalarını yediklerini ifade eden Yıldırım, ''Ancak özerk olarak yürütülmesi gereken kurumun, maalesef kişiye bağlı olduğunu görüyoruz. Bu çok tehlikeli. Bir kişinin ağzından çıkan sözlerle işler yapılırsa, Türk futbolu zarar görür'' dedi. 
     Yıldırım, Haluk Ulusoy'un programlara bakmadan, düşünmeden keyfi hareket ettiğini ileri sürerek, şöyle devam etti 
     ''Ulusoy, Merkez Hakem Kurulu ve federasyonu yıpratmıştır. Haluk Ulusoy, Türk futboluna zarar vermektedir. Güven tazelemesi için ya istifa etsin, ya da genel kurul yapsın. Genel kurulun toplanması için üzerimize düşen görevi yapacağız. Devletteki tüm kademelerin de Türkiye'de oynanan bu oyunları görüp, düzgün kararlar alınması sağlanmalı.'' 
     
     Şampiyonluğumuz engellenmek isteniyor 

     Yıldırım, sarı-lacivertli takımın ligin ikinci yarısında toparlandığını ve bugün şampiyonluğun en şanslı adayı olduğunu savunarak, ''Biz lig sonunda şampiyon olacağız. Ancak yapılan hadiselerle Fenerbahçe'nin şampiyon olmaması için engeller ortaya konmaktadır'' diye konuştu. 
     Sezon başında güçlerinin yetmeyeceği biçimde şampiyonluk hedefleriyle transfer yaptıklarını anlatan Yıldırım, ''Şampiyon olup, Avrupa Şampiyonlar Ligi'ne katılarak, harcadığımız paraların geriye dönüşünü sağlamak istiyoruz. Eğer şampiyon olamazsak, bunları gerçekleştiremeyiz'' dedi. 
     
     Sıkışınca çağırıyorlar 

     Geçen sezon da aynı oyunların oynandığını ve Galatasaray'ın maçlarının ertelendiğini ileri süren Yıldırım, ''Ancak bu sezon başında milli takımın Dünya Kupası'na gidecek olması nedeniyle hiçbir takımın maçlarının ertelenmeyeceği belirtilmesine rağmen, Galatasaray maçı ertelendi'' dedi. 
     Federasyonun kararına kendileriyle birlikte Trabzonspor ve biraz da Beşiktaş'ın tepki gösterdiğini anlatan Yıldırım, şöyle konuştu 
     ''Böyle bir karar ligi altüst eder. Galatasaray, Barcelona'yı geçtiği zaman, yine mi maçlarını erteleyeceksiniz O zaman ligler bittikten sonra Galatasaray 5 maç oynayacak, şampiyon öyle mi belli olacak Sıkıştıkları zaman Kulüpler Birliği'ni toplantıya çağırıyorlar. Ama burada Ulusoy, kendi karar veriyor. Başkan Ulusoy, yalnız Galatasaray'ın federasyon başkanı değildir. Üzerinde taşıdığı Galatasaray formasını çıkarmalı, tüm kulüplerin federasyon başkanı olmalıdır. Biz tüm maçların ertelenmesi için Tahkim Kurulu'na başvurduk. Bugün toplanacak kurulun vereceği karara saygılıyız.'' Galatasaray'ın rakibi FC Barcelona'nın da bu hafta Real Madrid ile oynadıktan sonra İstanbul'a geleceğine dikkati çeken Yıldırım, ''Galatasaray inşallah turu geçer. Ama bunu milli dava haline getirmek yanlış'' dedi. 
     Geçmişte Fenerbahçe ve Beşiktaş'ın maçlarının ertelenmediğini kaydeden Yıldırım, yalnızca Birinci Lig'de değil, İkinci ve Üçüncü Lig'de de böyle şeylerin yapıldığını sözlerine ekledi. 
     






</TEXT>
</DOC>
