<DOC>
<DOCNO> 59602 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/01/yazar/elekdag.html </URL>
<DATE> 2001/01/01/ </DATE>
<TIME>  </TIME>
<AUTHOR> Şükrü ELEKDAĞ  </AUTHOR>
<HEADLINE>
Güven buhranı 
</HEADLINE>
<TEXT>

     Türkiye, 2001 yılına geçen yıl olduğu gibi umutlu ve iyimser beklentilerle giremiyor. 
     Bunun önde gelen nedeni, ülkemizin son bir yıl içinde kötü yönetilmiş olması... Yaşanan mali kriz "Hükümetin ihmal ve hatalarından" kaynaklandı. Krizden "ağır hasar" gören ekonomiyi 2001'de "ciddi sıkıntılar bekliyor". Ek niyet mektubundaki "İstikrar programı hedeflerinin tutturulması son derece güç". "Piyasalara "negatif büyüme endişesi" hakim. "Hükümetin önünde Türkiye'yi kalıcı bir istikrar ortamına kavuşturmak için bir fırsat daha var". "Bu, uçurumdan önce son çıkıştır." 
     Yukarıda çizilen karamsar tablo, bu satırların yazarına ait değil... Bu değerlendirmenin sahibi, ülkemizin en önde gelen işadamlarını ve sanayicilerini bünyesinde toplayan TÜSİAD. Esasında, TÜSİAD ekonomimiz hakkında "felaket tellallığı" yapabilecek en son kuruluş. Ancak, bu sefer bıçak kemiğe dayanmış ki TÜSİAD namına konuşanlar hükümete ağır suçlamalarda bulundular. 
     Aynı endişeler, "krizde hükümetin ağır ihmali olduğunu" söyleyen İstanbul Sanayi Odası Başkanı İSO Hüsamettin Kavi tarafından da paylaşılıyor. Kavi, "işsizlik ve üretimin durmasının yaratacağı sorunlar nedeniyle durumun MGK gündemine alınması önerilebilir" diyor. İstanbul Ticaret Odası Başkanı Mehmet Yıldırım da benzer kaygılarla "bırakalım, MGK 15 - 20 bakan atasın da şu işler düzelsin" mealinde sözler sarf etmemiş miydi 
     Bütün bunlar, 2001'de hükümetin en önemli sorununun, halk ve iş çevreleri gözünde kaybettiği güveni kazanmak olduğunu ortaya koyuyor. 
     Son kamuoyu araştırmaları, iktidar ortağı partilerin seçmenlerinin bile hükümetin ekonomi alanında başarılı olacağına inanmadığını ortaya koyuyor. Oysa IMF'ye ek niyet mektubuyla üstlenilen ağır yükümlülüklerin yerine getirilmesi, tahammül gücünü yitirmiş olan halkımızın yeni özverilerde bulunmasına bağlı. 
     Ancak, bir ülkede siyasi liderlere olan güven duygusunun zayıfladığı hallerde, bireylerin kişisel çıkarlarından daha güçlü bir şekilde motive edilerek toplumun ortak çıkar ve hedeflerine yöneltilmesi mümkün olmuyor. 
     Bu bakımdan, koalisyon ortağı üç liderin ülkeyi, oy kaygılarını, seçim hesaplarını ve parti çıkarlarını bir yana bırakan, partilerüstü bir yaklaşımla ve sadece milli çıkarlar ışığında oluşturacakları bir ortak siyasi iradeyle yönetecekleri hususunda anlaşmaları ve halka bu konuda kesin güvence vermeleri büyük önem taşıyor. 
     Hükümetin, bu ortak siyasi iradenin ilk kanıtı, AB'ye üyeliğin ulusal bir hedef olduğundan hareketle, Katılım Ortaklığı Belgesi'ndeki kriterleri tam bir ciddiyet ve sorumlulukla yerine getirmeyi bir Ulusal Program hazırlamak suretiyle ortaya koyması gerekiyor. 
     Dünya finans çevreleri de, Türkiye'de yönetime böyle ortak bir siyasi iradenin hakim olmasını bekliyor. Aksi takdirde, ekonomimizin sağlığa kavuşmasında kilit unsur olan yabancı yatırım sermayesinin ülkemize gelmesinin sadece bir hayal olacağını ve 2002'ye belki bugünkünden de daha moralsiz gireceğimizi bilelim. 
     
     





Kayıp yıl mı 


Yeni yıl için 


Milenyuma ikinci kez merhaba 


Vergi dışı alışveriş müthişti 


İkinci Bush dönemi ve biz 


Güven buhranı 


Türk düşmanları 


Bilin bakalım, bu yıl ne olacak 


Susurluk'tan kalan... 


2000'in en büyük armağanı Sezer 


Önlemden niye kaçıyoruz 


Ekonominin sırrı insanda gizli 


Saatli Maarif Takvimi 


</TEXT>
</DOC>
