<DOC>
<DOCNO> 76589 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/05/son/sondun09.html </URL>
<DATE> 2002/04/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Afganistan'da yabancıları öldürene ödül 
</HEADLINE>
<TEXT>

     Amerikan ordusu, Afganistan'da, ''ülkede görevli ittifak askerlerini öldürenlere ödül verileceğine'' ilişkin bildiriler dağıltıldığını bildirdi. 
     Amerikan ordusundan Binbaşı Bryan Hilferty, başkent Kabil'in kuzeyindeki Bagram hava üssünde düzenlediği basın toplantısında, ''ABD liderliğindeki ittifak güçleri üyeleri ve gazetecilere yönelik ciddi tehditlerin sürdüğünü'' söyledi ''Paktia bölgesinde ittifak askerlerini öldüren ya da canlı ele geçirenlere ödül verileceğini kaydeden bildiriler bulundu'' diye konuşan Hilferty, her canlı ittifak askerine 100 bin, öldürülen asker başına da 50 bin dolar ödül konulduğunu belirtti. 
     Hilferty, geçen ay şiddetli çatışmalara sahne olan Paktia'nın Şah-ı Kot vadisinin büyük oranda silahlı muhalif güçlerden temizlendiğini, ittifak askerlerinin yakındaki Gardez ve Host bölgelerinde keşif ve arama çalışmalarını yoğunlaştırdığını söyledi. 
     Önceki gün Şah-ı Kot'ta devriye görevi yapan Amerikan askeri ve Afgan hükümetine bağlı güçlere yapılan roketli saldırıya da değinen Hilferty, saldırıyı yapan kişilerin Şah-ı Kot vadisinin güneyinden geldiğini sandıklarını belirtti. 
     






</TEXT>
</DOC>
