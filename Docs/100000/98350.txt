<DOC>
<DOCNO> 98350 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/27/son/sondun20.html </URL>
<DATE> 2002/07/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Fransa'da Raffarın'den Korsika 'ya tarihi ziyareti. 
</HEADLINE>
<TEXT>

     Fransa Başbakanı Jean-Pierre Raffarin, bugün ani bir kararla Korsika'ya gitti. 
     Raffarin, Korsika Genel Valiliği'nde, adanın milletvekilleri ve belediye başkanlarıyla görüşecek. 
     Korsika'ya Ekim ayında gitmesi planlanan Raffarin'in ani bir kararla adaya gitmesi, Fransız radyo ve televizyon haberlerinde ''büyük sürpriz'' olarak nitelendi. 
     Öte yandan İçişleri Bakanı Nicolas Sarkozy, bugün Korsika yerel meclisinde yaptığı konuşmada, şiddet ve terör eylemlerinin sorumlularını hiçbir zaman muhatap almayacaklarını söyledi. 
     Yeni hükümetin yerel yönetimlere daha fazla özerklik verilmesi yolundaki girişimlerine dikkati çeken Sarkozy, Korsika'nın bu alanda her zaman öncü olduğunu ifade etti. 
     Fransa Parlamentosu, geçen yıl uzun süren tartışmalardan sonra, Korsika'da yerel yönetime daha fazla yetki veren ve Korsika dilinin okullarda müfredatta yer almasını öngören yasayı kabul etmişti. 
     Anayasa Mahkemesi, daha sonra yerel meclise daha fazla yetki veren maddeyi iptal ederken, diğer bir tartışma konusu olan Korsika dilinin ilkokullarda öğretilmesini öngören maddeyi onaylamıştı. 
     Korsika'da 20 yıldır süren ayrılıkçı şiddet, gerek sağ, gerek sol parti iktidarların başını ağrıtan en önemli sorunların başında geliyor. 
     





</TEXT>
</DOC>
