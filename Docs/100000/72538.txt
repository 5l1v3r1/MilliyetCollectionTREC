<DOC>
<DOCNO> 72538 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/14/son/sondun24.html </URL>
<DATE> 2002/03/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Ramallah'da işgalden sonra şimdi de açlık başladı 
</HEADLINE>
<TEXT>

     Ramallah'ta İsrail askerlerinin işgali 3. gününe girerken, kentte yiyecek sıkıntısı başladığı belirtildi. 
     Bir grup Ramallahlı, İsrail ordusunun ilan ettiği sokağa çıkma yasağı yüzünden yiyecek temininin mümkün olmadığını ve yiyecek sıkıntısı çekmeye başladıklarını söylediler. 
     Üç gündür sokağa çıkamadıklarını belirten kent sakinleri, evlerindeki yiyeceklerle idare etmeye çalıştıklarını ifade ederek, ''Gerekirse biz aç da kalırız. Ancak bebeklerimiz aç. Süt temini mümkün değil. Asıl sıkıntımız bu. Pek çoğumuz vurulmayı göze alarak bebeklerimize süt temin etmek için dışarıya çıkmak zorunda kalacağız'' dediler. 
     İsrail tanklarının Ramallah'ın merkezinden çekilmesine karşın, İsrail askerleri evlerin damlarında mevzilenmeyi sürdürüyor. 
     Ramallahlılar, İsrail askerlerinin, evinden dışarı çıkma teşebbüsünde bulunanları ateş açma tehdidinde bulunarak engellediklerini belirttiler. 
     İsrail işgalinin ve saldırılarının morallerini bozmadığını belirten Ramallahlılar, ''Biz sadece Allah'ın önünde başımızı eğeriz. 
     Mücadelemiz sürecek'' dediler. 
     
     "Zinni'nin ziyareti barış getirmez" 
     ABD'nin özel temsilcisi Anthony Zinni'nin ziyaretinden umutlu olmadıklarını ve ziyaretin sonuç vermeyeceğine inandıklarını belirten Ramallahlılar, ''İsrail, ziyaret sırasında tutumunu yumuşatmış gibi davranabilir, ancak o gidince yine saldırılarını aynı şiddetle sürdürecektir'' diye konuştular. 
     Ramallahlılar, İsrail geri çekilmeden ateşkes umudu olmadığını vurguladılar. 
     Bu arada Ramallah'taki sağlık merkezi ve hastanelerde de temel ihtiyaç maddelerinin tükenmeye başladığı, kan ve oksijen sıkıntısı çekildiği belirtildi. Şehirdeki su kesintisinin de ameliyatları olumsuz etkilediği öğrenildi. 
     Ramallah merkezinde bu gün meydana gelen silahlı çatışmalarda, Filistin kaynaklarına göre, 2'si sivil 4 Filistinli İsrail askerlerince öldürüldü. 
     






</TEXT>
</DOC>
