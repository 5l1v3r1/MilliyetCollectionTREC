<DOC>
<DOCNO> 86770 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/29/son/soneko12.html </URL>
<DATE> 2002/05/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye'de 4.1 milyon hanehalkı tarımla uğraşıyor.. 
</HEADLINE>
<TEXT>

     Devlet İstatistik Enstitüsü DİE , Türkiye'de 4 milyon 106 bin 983 hanehalkının tarımla uğraştığını bildirdi. 
     DİE, 7. genel tarım sayımı geçici sonuçlarını açıkladı. Buna göre, Türkiye genelinde tüm köyler ile nüfusu 25 binden az olan il ve ilçe merkezlerinde bulunan toplam hanehalkı sayısı, 6 milyon 189 bin 351 olarak tespit edildi. Hanehalkının yüzde 66.36'sı tarımsal faaliyette bulunurken, tarımla uğraşanların en yüksek olduğu bölge yüzde 80.82 ile Kuzeydoğu bölgesi olarak ortaya çıktı. 
     Marmara ise yüzde 43.47 ile bu oranın en düşük seyrettiği bölge oldu. 
     Sayımda, Türkiye'nin toplam arazi miktarı da 668 milyon 781 bin 782 dekar olarak belirlendi. Bunun işlenen bölümü ise 221 milyon 562 bin 345 dekar olarak gerçekleşti. Söz konusu arazinin de yüzde 68.77'si tarla arazisi, yüzde 16.91'i nadas arazisi, yüzde 11.67'si de meyve ve diğer uzun ömürlü bitkilerin kapladığı alan olarak saptandı. Yüzde 2.65'lik bölümü de sebze ve çiçek bahçeleri meydana getirdi. 
     Böylece toplam arazinin sadece yüzde 33.13'ünün işlendiği Türkiye'de, işlenmeyen arazinin yüzde 2.91'lık bölümünün de tarıma elverişli olduğu, ancak kullanılmadığı anlaşıldı. 
     Tarıma elverişsiz 96 milyon 780 bin 487 dekarlık alan da toplam arazinin yüzde 14.47'sini oluşturdu. 
     





</TEXT>
</DOC>
