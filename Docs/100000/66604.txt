<DOC>
<DOCNO> 66604 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/08/son/soneko11.html </URL>
<DATE> 2002/02/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Sakıp Ağa "Krizimiz ekonomik değil, siyasi.." 
</HEADLINE>
<TEXT>

     Sabancı Holding Yönetim Kurulu Başkanı Sakıp Sabancı, ekonomide son zamanlarda umut verici gelişmeler olduğunu belirterek, ''Bu umudun kalıcı olması gereklidir'' dedi. 
     Sabancı, Güler Sabancı ile birlikte geldiği Adana'da, sabah saatlerinde Asri Mezarlığa giderek, ''Sabancı Aile Mezarlığı''nı ziyaret etti, dua okudu. Daha sonra Sabancı İş Merkezi'ne giden Sabancı, burada yaptığı açıklamada, ekonomide son zamanlarda umut verici gelişmelerin olduğunu belirterek, ''Bu umudun devamlılığına ihtiyaç var. Umudun kalıcı olması gereklidir. Bunun için de çok hassas davranılması gerekmektedir'' diye konuştu. 
     Sabancı, bir gazetecinin döviz kurlarındaki ani düşüş ve yükselişi sorması üzerine, ''Yılların verdiği problemler var. Bu zor ortam derin bir şekilde gündeme gelince zikzaklar olur'' dedi. 
     Bu zikzaklardan birinin doların yukarıya doğru gidişindeki anormallik veya tersine bu kez aşağıya doğru gidişi gibi olayların yaşandığını belirten Sabancı, ''Neden çünkü bünye hasta. Yılların verdiği problemler var. Aşağıya inerse de dert var, yukarıya çıkarsa da dert var'' diye konuştu. 
     IMF'den gelecek olan 9 milyar dolar tutarındaki borcun 6 milyar dolarının borç ödemesine gittiğinin sorulması üzerine Sabancı, şunları kaydetti 
     ''Borç borçtu, verilecekti. Ya malını mülkünü, ya toprağını satacaktın, vermek mecburiyeti vardı. Bir kişinin filan filan yerlere borcu varsa bunu ödeyecektir. Ödemek için de kendini zorlayacaktır. 
     Arsamı mı satayım, yoksa başka birşeylerimi mi satayım diyecek. Çünkü, borç ya kendi kendini karşılayacak şekilde kar ederek ödenir veya mal satılır. 
     Alınan borçlar öyle akıllı yerlerde kullanılmalı ki, kendini ödemeli. Zorluklar ve mecburiyetlerle borçları alırken bunu unutuyoruz. Memur bordrolarını karşılamak üzere borca gidiyoruz. Bu çok yanlıştır. Alınan para yatırıma, üretime ve istihdama gitmelidir.'' 
     
     Kriz siyasi 
     Sabancı, Şubat krizi sonrası hükümetin sanayicinin önünü açacak girişimleri yapıp yapmadığının sorulması üzerine, bu konuda bazı girişimlerin yapıldığını, ancak gönlünün daha iyilerini istediğini söyledi. 
     ''Bizim krizimiz sadece ekonomik değil, krizimiz siyasetten başlayarak geliyor, oradan kaynaklanıyor'' diyen Sabancı, şöyle devam etti 
     ''Burada iyiliği yakalamak için yapısal değişimlere ihtiyaç var. 
     Siyasi partiler ve seçim kanunu gibi. Zirvede bunları yapabilecek ortama ihtiyaç var. Liderler ve parlamento çalışıyor, parlamento bazı konularda birşeyler yapıyor, teşekkür ediyoruz. Fakat daha iyinin daha iyisi ufuktadır. Çünkü dünya hızlı gelişiyor. Biz rötarlıyız, daha iyinin daha iyisini aramaya mecburuz.'' 
     
     Çimento konusu 
     Rekabet Kurulu'nun aralarında Sabancı Holding'e ait Akçansa, Çimsa, Oysa Niğde Çimento ve Oysa İskenderun Çimento'nun da bulunduğu 18 çimento firmasına ceza verdiğinin hatırlatılması üzerine Sabancı, 
     ''Çimento konusundaki düzenlemelerdir. Orada kendi düşüncelerine göre düzenlemeler yapacaklardır. Fakat realiteleri iyi yakalamak gerekir'' dedi. 
     Sabancı, dünyada çimento üretenin yalnız kendileri olmadığını ifade ederek, konuşmasını şöyle sürdürdü 
     ''Kurulun ve yetkililerin dikkatine sunmak gerekir ki, dünyada ve Avrupa ülkelerinde çimentonun torbası kaça satılıyor, burada kaça satılıyor. Buna bakarsak birşey görürsünüz. Hiçbir işkolunda olmayan iyilik var. Dünya ve Avrupa ülkelerine göre çimentonun tonu Türkiye'de yarı yarıya. Bu hususu da iyi bir şekilde dikkate alması lazım diyorum. Nasip olsa da çimentodaki durumumuz gibi başka konularda da dünya fiyatlarından iyisi burada olsa.'' 
     






</TEXT>
</DOC>
