<DOC>
<DOCNO> 75115 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/28/son/soneko22.html </URL>
<DATE> 2002/03/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Kamu finansmanı ve Borç Yönetimi'nde uzlaşmaya varıldı 
</HEADLINE>
<TEXT>

     İktidar ve muhalefet partilerinin Grup Başkanvekilleri, Devlet Bakanı Kemal Derviş'le TBMM Genel Kurulu'nda biraraya gelerek, Kamu Finansmanı ve Borç Yönetiminin Düzenlenmesi Hakkındaki Tasarı'da değişiklik yapılması konusunda uzlaşma sağladı. 
     TBMM Genel Kurulu çalışmaya başladıktan sonra Başkanlık Divanı'nın arkasındaki bölümde Devlet Bakanı Kemal Derviş'le tüm partilerin grup başkanvekilleri bir görüşme yaptı. 
     Muhalefet partilerinin tasarı ile ilgili bazı çekinceleri, iktidar partileri temsilcileri ve Devlet Bakanı Derviş tarafından da kabul edildi. Bunun üzerine batık kredilerin yeniden yapılandırılması görevinin Hazine Müsteşarı yerine bir komisyon tarafından yerine getirilmesi, kamu borçlanması ile ilgili olarak her istenildiğinde Plan ve Bütçe Komisyonu'na bilgi verilmesi konularında uzlaşma sağlandı. 
     Devlet İhale Yasası kapsamına girmeyen bazı işlemlerin daha iyi denetlenebilmesi amacıyla bir değişiklik yapılması önerisi üzerinde de çalışma yapılması kararlaştırıldı. Ancak muhalefet, bu konuda bir değişiklik yapılamaması durumunda da engellemede bulunmayacağını ifade ederek Genel Kurul çalışmalarının tasarı yasalaşıncaya kadar uzatılmasına ilişkin öneriye destek verdi. Böylece uzun çalışma önerisi Danışma Kurulu önerisi olarak Genel Kurul gündemine getirildi. 
     






</TEXT>
</DOC>
