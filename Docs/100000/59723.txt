<DOC>
<DOCNO> 59723 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/30/son/sondun10.html </URL>
<DATE> 2001/12/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Nijerya'da çocuklara verilen en popüler isim "USAME" 
</HEADLINE>
<TEXT>

     Nijerya'nın kuzeyindeki Müslüman Kano kentinde, ABD'deki 11 Eylül saldırılarından bu yana çocuklara yaygın olarak Usame ismi veriliyor. 
     Geçen yılın Kasım ayından bu yana şeriatla yönetilen Kano eyaletinin aynı adlı başkentinin devlet hastanesi pediatri servisi hemşiresi Cemile Şehu, ''Usame bebekler mevsimi yaşandığını'' söylerken, doğum sonrası bakıma getirilen bebeklerin en az 10'da 1'ine Usame adı verildiğini kaydetti. 
     Nüfus dairesi yetkilileri de Ekim ayından Usame isimli çocukların kaydında gözle görülür artış olduğunu belirterek, ''Usame bin Ladin'in halk için bir kahraman olduğunu ve tüm ailelerin çocuklarını doğumda hemen resmi kayda geçirmemesi nedeniyle Usame isminin aslında kayıtlarda görünenden çok daha fazla bulunduğunu'' söylediler. 
     Ailelerin çocuklarına bu ismi Usame bin Ladin'e olan hayranlıklarından ötürü verdiklerini söyleyen 36 yaşındaki yeni baba Sadık Ahmed, ''Usame bin Ladin benim kahramanım. Amerikalılara karşı cesaretine ve Müslüman ulusların kurtuluşu için savaş başlatmasına hayranım. 15 Eylül'de doğan 3. çocuğuma, bir tek Allah'ın yenilmez olduğunu ispatlayan onun adını verdim, umarım onun cesaretine sahip olur'' diye konuştu. 
     6 yıllık evli 28 yaşındaki ev kadını Saadet İbrahim de ilk 
     bebeğine Usame adını vermekten mutluluk duyduğunu söyleyerek, ''Bin Ladin'e sevgim ve saygım nedeniyle kocamı, bebeğimize onun adını vermeye ikna ettim, onun bir kahraman olduğunu düşünüyorum, çünkü ABD'yi iliklerine kadar titretiyor'' dedi. 22 Ekim'de doğan küçük Usame'nin 34 yaşındaki esnaf babası Ömer Yunus da ''Müslümanların ABD ve müttefiklerinin baskısından kurtulması için verdiği mücadeleden ötürü bin Ladin'e saygı duyduğunu'' belirtti. ABD'de 11 Eylül'de girişilen saldırıların sevinç gösterileriyle kaşılandığı Kano kenti, Ekim ayında Afganistan'a yönelik Amerikan bombardımanının protesto edildiği kanlı gösterilere sahne olmuştu. Bu arada, Kano kentinde Cuma günü Filistinlilere destek için düzenlenen gösteride çıkan olaylarda 1'i polis 6 kişi öldü. Binlerce kişinin katıldığı gösteriye güvenlik güçlerinin ateş açarak ve gözyaşartıcı gaz kullanarak müdahalesinden sonra çıkan olaylarda en az 10 göstericinin yaralandığı belirtildi. 
     






</TEXT>
</DOC>
