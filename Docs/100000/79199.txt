<DOC>
<DOCNO> 79199 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/19/siyaset/asiy.html </URL>
<DATE> 2002/04/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Alevi türbesinde iktidar duası etti 
</HEADLINE>
<TEXT>
Yeni Baykal’a ülkücülerden alkış 
MHP’nin kalesi Kırıkkale’de yağmur altında konuşan CHP lideri, hükümete yüklendi ve Bana Ecevit mecevit deyip ağzımın tadını bozmayın’ dedi 
     EZELHAN ÜSTÜNKAYA Kırıkkale 

     CHP lideri Deniz Baykal, 18 Nisan seçimlerinin 3.yıldönümünde MHP’nin kalesi Kırıkkale’ye çıkarma yaptı. Baykal, "Ankara’nın, Meclis’in çürümüş politikacıları Türkiye’yi bu hale getirdi" dedi. 
     Kırıkkale gezisine Alevi köyü Hasandede beldesinden başlayan Baykal, buradaki Hasandede türbesini ziyaret ederek dua etti. Kendisi için getirilen ineğin kurban edilmesine izin vermeyen Baykal, Başbakan Bülent Ecevit’e yüklendi. Baykal, "Bana Ecevit mecevit deyip ağzımın tadını bozmayın. Canımızı sıkmayın. CHP Meclis’te, hükümette yok. Türkiye’nin haline bakın. Çivisi çıkmış, sahipsiz, pusulasız, boşlukta. Yeminli CHP düşmanları da CHP’yi özlüyor" diye konuştu. "Başbakan Baykal" sloganları atanların ellerindeki SHP bayrakları da dikkat çekti. 
     Baykal, Kırıkkale’nin Keskin ilçesinde yağmur altında konuşma yaparken, Keskin Ülkü Ocağı’nın balkonuna çıkan ülkücü gençler de "Bozkurt işareti" yaparak alkışlarla Baykal’ı dinledi. Hükümeti, Başbakanlığı, garnizona çevirmekle suçlayan Baykal, "Başbakanlığı askeriyeye döndürdüler. Halkın karşısına çıkamıyorlar. Benim yanımda koruma polisim bile yok" diye konuştu. CHP haberlerinin medyada yer almamasını da eleştiren Baykal, şunları söyledi "Televizyonlarda, gazetelerde İbo’yla Asena’yı görüyorsunuz. Mehmet Ali Erbil’in yanındaki kızlar değişti mi değişmedi mi, bunları görüyorsunuz, ama CHP’yi göremezsiniz." 
     



 SİYASET 












</TEXT>
</DOC>
