<DOC>
<DOCNO> 77326 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/09/son/sondun17.html </URL>
<DATE> 2002/04/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Irak basınının petrol ambargosu yorumu ''Siyonitlere ceza'' 
</HEADLINE>
<TEXT>

     Irak'ta yayınlanan Babil gazetesi, Devlet Başkanı Saddam Hüseyin'in petrol ihracatını askıya alması kararının, ülkenin büyük devletlere, özellikle ABD'ye karşı takındığı güçlü ve işlevsel bir tutum olduğunu yazdı. 
     Petrol ihracatını durdurma kararı, Irak basınında geniş yer aldı. 
     Saddam Hüseyin'in büyük oğlu Udey'in yönettiği Babil gazetesi, Filistin sorununun Arapların sorununun özü olduğunu ve Filistin ile Irak'ın birbirinden ayrı düşünülemeyeceğini duyurdu. 
     ''Filistin halkının İsrail tarafından alçakça öldürüldüğünü'' yazan gazete, Arap dünyasının olaylar karşısında eli kolu bağlı oturamayacağını belirtti. 
     
     "Siyonistlere ceza" 

     İktidar partisinin yayın organı El Tavra gazetesi de, petrol ihracatının, ''Siyonistleri cezalandırmak için'' bir ay durdurulduğunu yazdı. 
     ''Filistin halkına yönelik teröre karşı'' alınan bu kararı cesur olarak niteleyen gazete, petrol ihracatının durdurulmasının, İsrail'in saldırganlığını ve ABD'nin desteğini sona erdirmek yolunda atılan bir adım olduğunu savundu. 
     Gazete, petrol ihraç eden diğer Arap ve Müslüman ülkelerden de benzer önlemler almalarını istedi ve ''Arap ve Müslüman halkların, ABD ile İsrail'e ekonomik zarar vermeye güçlerinin yettiğini'' yazdı. 
     
     "İntifada'ya destek sürecek" 

     Irak hükümetinin resmi organı El Cumhuriye gazetesi ise Bağdat'ın Filistin İntifadası'nı desteklemeye devam edeceğini duyurdu. 
     Irak ile Filistin sorununun birbirinden ayrılmayacağını savunan gazete, bu iki halkın ortak düşmanları ABD, İngiltere ve İsrail'e meydan okuduklarını yazdı. 
     Bazı Arap ülkelerinin tutumunu eleştiren gazete, birçok yabancı devletin konuya yaklaşımının Arap tutumundan daha iyi olduğunu öne sürdü. 
     Gazete, Arapları, Filistin halkını İsrail'e karşı yürüttüğü savaşta desteklemeye çağırdı. 
     






</TEXT>
</DOC>
