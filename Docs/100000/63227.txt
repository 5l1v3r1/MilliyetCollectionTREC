<DOC>
<DOCNO> 63227 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/20/spor/spo03.html </URL>
<DATE> 2002/01/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Ivan Lopez yönetimi böldü 
</HEADLINE>
<TEXT>

     GALATASARAY’IN İstanbul’a çağırdığı İvan Lopez’in transferi yönetimi ikiye böldü. Yöneticilerin bir kısmı Lucescu’nun isteğiyle takviye yapılmasını isterken, bazı yöneticiler de transfere değil, paraya ihtiyaçları olduğunu savundular. Son kararı Başkan Mehmet Cansun’un vereceği ve Kolombiyalı oyuncunun fiyatı uygun bulunursa, alınacağı öğrenildi. 
     YÖNETİM ile Siirt Jetpaspor arasında Sergen için yapılan pazarlıklar dün de devam etti. Galatasaray yeni bir teklif sunarak, 2 milyon dolar isteyen Siirt Jetpaspor Başkanı Takiddin Yarayan’a 1 milyon dolar nakit ve bu futbolcunun Avrupa’ya satılması halinde belli bir miktar pay önerdi. Tarafların önümüzdeki günlerde yeniden bir araya geleceği bildirildi. 
     
Gündem NoumaEski Beşiktaşlı futbolcu için Galatasaray ile Fenerbahçe’nin çalışmaları yoğunlaştırdığı ileri sürüldü. Her iki kulübün de, bu transfere ağırlık verdiği bildirildi 
     GALATASARAY ve Fenerbahçe’nin, Pascal Nouma için transfer atağına geçmesi gündemi birden bire değiştirdi. Sarı - Kırmızılı takımın basın sözcüsü Aziz Üstel, siyahi oyuncuyla her konuda anlaşmaya vardıklarını, ancak ailesini ikna edemediklerini açıkladı. Diğer yöneticiler olayı doğrulamazken, Üstel bir hafta içinde transferin kesinlik kazanacağını iddia etti. 
     FENERBAHÇE tarafı ise Nouma’nın menajerleri tarafından kendilerine teklif getirildiğini söyledi. Yöneticiler, transferin bir ay önce gündemlerinde olduğunu, ancak sonrasında vazgeçildiği belirttiler. Ancak Samsunspor yenilgisinden sonra Başkan Aziz Yıldırım’ın, Dış İlişkiler Sorumlusu Sadettin Saran’ı bu transferle görevlendirdiği öğrenildi. 
     
Lucescu dört köşe      GAZİANTEPSPOR maçının da kayıpsız geçilmesi, Sarı - Kırmızılı ekibin teknik patronunun yüzünü güldürdü. Lucescu, "Fenerbahçe ile 8 puan fark önemli değil. Her maça final havasında çıkıyoruz" açıklamasını yaptı. Karşılaşmayı değerlendiren Lucescu, "İlk yarıda çok iyiydik. Rakip ancak 40. dakikada kalemize ilk şutunu çekti. Zeminin kötü olması bizim gibi teknik bir takımı cezalandırıyor" diye konuştu. 
     BATİSTA’NIN sakatlığından etkilendiklerini vurgulayan Rumen hoca, "Orta sahada ritmi ayarlıyordu" ifadesini kullandı. Berkant’ı da öven Lucescu, "Gençlere sabır gösterirseniz, bir gün borçlarını öderler. Şahsi değil, takımla oynamayı öğrendi. Süreklilik kazanması şart. Ümit Karan da bu takımın en büyük savunmacısı. Zaten forvet oyuncularım, Jardel ile Hagi’nin geçen yıl attığı gollere ulaştılar" dedi. 
     



 SPOR 


























</TEXT>
</DOC>
