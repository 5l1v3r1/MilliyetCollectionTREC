<DOC>
<DOCNO> 52356 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/15/guncel/gun13.html </URL>
<DATE> 2001/11/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Satırbaşı 
</HEADLINE>
<TEXT>

     Firariden polise ahlaksız teklif 
     ELVAN EZBER İstanbul 

     Bakırköy’de 4 ay önce Güngören İlçe Emniyet Amiri Hamza Turan Ayberk'i silahla yaralamaya azmettirdiği öne sürülen Mehmet Sait Özmen, Etiler’de bir bardan çıkarken yakalandı. Özmen’in kendisini yakalayan polise 160 bin mark rüşvet teklif ettiği bildirildi. Özmen’le birlikte şoförü Şehmuz Aygün, arkadaşı Alaattin Kızılay ve 4 kadın da gözaltına alındı. 
     
     Çılgın aşık ev bastı, kan döktü 
     İSMAİL POLAT İstanbul 

     Kadıköy'de, evlenmek istediği Gülizar Kılavuz'dan olumsuz yanıt alan Ahmet Aydın, Kılavuz'un evini bastı. Burada teklifi bir kez daha reddilen Aydın, yanındaki ekmek bıçağıyla genç kız ve annesi Senem Kılavuz'u yaraladı.Evde bulunan ağabey Ramazan Kılavuz da Aydın'ı göğsünden yaraladı. Hastaneye kaldırılan üç yaralıdan Gülizar’ın durumunun ağır olduğu öğrenildi. 
     
     Anne tutkusu mezar açtırdı 
     ERSAN ATAR Ankara 

     Ankara Cumhuriyet Başsavcılığı, üç yıl önce ölen annesinin cesedini, "yaşatacağım" diyerek, İzmir'deki mezarından çıkarıp Ankara'daki evine getiren TRT çalışanı İbrahim Ekmekçi 53 hakkında 2 aydan 6 aya kadar hapis istemiyle dava açtı. Ekmekçi üç yıl önce de "İzin verin annemi yaşatmak istiyorum" diyerek savcılığa müracaat etmişti. Doktorlar Ekmekçi için, "akli dengesinin yerinde olmadığı" yönünde rapor vermişti. 
     
     242 Kürtçe kaset yasak 
     ŞEYHMUS ÇAKAN Diyarbakır DHA 

     Diyarbakır'dan Lice'ye giden Fehmi Andan yönetimindeki 06 EG 187 plakalı kamyonda bulunan Perver'in "Helbesten bijarti" Seçme türküler isimli 12 ve Dilgeş'in "Ezu Yar" Benle yarim isimli 3 kaseti, sahibinin gözaltına alınmasına neden oldu. Üst düzey bir OHAL yetkilisi, 242 Kürtçe kasetin bölgede bulundurulması ve çalınmasının yasak olduğunu söyledi. 
     
     Muğla 3.5’le sallandı 
     AHMET BAYRAK Muğla DHA 

     Muğla ve çevresi dün Richter ölçeğine göre 3.5 büyüklüğünde depremle sarsıldı. Boğaziçi Üniversitesi Kandilli Rasathanesi Deprem Araştırma Enstitüsü’nün, merkez üssünü Marmaris açıkları olarak saptadığı deprem, saat 14.27’de meydana geldi. Muğla kent merkezi ile ilçelerine de hissedilen deprem can ve mal kaybına neden olmadı. 
     
     Benzine ateşle yaklaştı, öldü 
     İZMİR DHA 

     İzmir'in Torbalı ilçesi Yazıbaşı beldesinde, otomobiline benzin koyarken sigara içmeye devam eden 50 yaşındaki Mehmet Kavas, çıkan yangında öldü. Geçen hafta sonu, evinin önünde otomobiline benzin koyan Kavas, sigarasının ateşinin benzinle teması sonucu bir anda alevler içinde kaldı. Vücudunun çeşitli yerleri yanan Kavas, 4 gündür tedavi gördüğü Devlet Hastanesi’nde yaşamını yitirdi. 
     
     Ahıra trilyonluk eroin gizlediler 
     VAN DHA 

     Van'ın Ortanca köyünde jandarma ekiplerince gerçekleştirilen operasyonda, piyasa değeri 1 trilyon lira olan 51 kilo saf eroin ele geçirildi. Bir ihbarı değerlendiren ekipler, Ortanca'da Molla Gür'e ait eve önceki gün saat 14.00 sıralarında baskın düzenledi. Evin yanındaki ahırda, plastik bidonlar içinde toprağa gömülü 51 kilo saf eroin bulundu. Olayla ilgili olarak ev sahibi Gür'le, Şeyhmus Aslan gözaltına alındı. 
     
     Türk mimara Ağa Han ödülü 
     FERAH IŞIK Denizli DHA 

     Denizlili mimar Cengiz Bektaş, 2001 Uluslararası Ağa Han Mimarlık Ödülü'nü kazandı. Akdeniz Üniversitesi kampusunda bulunan Olbia Sosyal Merkezi projesiyle birinciliğe layık görülen Bektaş, ödülünü Suriye’nin Halep Kalesi’nde düzenlenen törende aldı. 2 yılda bir düzenlenen yarışmada, eserlerin uygulanmış proje olması gerekiyor. 
     



 GÜNCEL 

















</TEXT>
</DOC>
