<DOC>
<DOCNO> 64859 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/29/son/sontur21.html </URL>
<DATE> 2002/01/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Türk-İş'ten TÜSİAD'a "Demokrasiyi kendiniz için istemeyin" 
</HEADLINE>
<TEXT>

     Türk-İş Genel Eğitim Sekreteri Salih Kılıç, ''TÜSİAD, demokrasiyi sadece patronlar için istemesin'' dedi. 
     Türk-İş tarafından Elit Tarım Oteli'nde düzenlenen ''Şube Yöneticileri Semineri'' için Antalya'da bulunan Türk-İş Genel Eğitim Sekreteri Salih Kılıç, TÜSİAD'ın yaptığı ''Demokrasi Çağrısı''nı değerlendirdi. 
     Demokrasinin ''olmazsa olmaz'' koşullarından birinin de sendikalar olduğunu belirten Kılıç, ''Büyük patronlar demokrasiyi sadece kendileri için istemesinler. Demokrasi herkese lazım. TÜSİAD Başkanı Sayın Özilhan, kendi derneklerine üye yaparken, hiçbir engel ve zorlamayla karşı karşıya kalmamaktadır. Kendi üyelerinin çalıştırdığı işçiler ise özgür iradeleriyle sendikalara üye olamamaktadırlar'' diye konuştu. 
     Türkiye'de işçilerin, sendikalara üye olmaları halinde işten çıkarıldıklarını iddia eden Kılıç, şöyle devam etti 
     ''Demokrasi çağrısında bulunan büyük patronların üyesi olduğu TÜSİAD, aynı zamanda sendikalı işçiler için de işten atılmamalarını sağlayacak davranışları göstermelidir. TÜSİAD, demokrasiyi sadece patronlar için istememelidir. 
     Demokrasinin, 'olmazsa olmaz' ve vazgeçilmez koşullarından birinin, örgütlü toplum ve sendikalar olduğunu, TÜSİAD'ın Başkanı Sayın Tuncay Özilhan'ın da bilmesi gerekir. 
     İşçiye gelince özgürlükler kısıtlanacak. Üye olma özgürlükleri ve hakkı engellenecek. Sendikaya üye olduğu gerekçesiyle işten atılacak. 
     Olmaz böyle şey. Sonra da bunu yapanların demokrasiden söz etme hakkı olacağını sanmıyorum.'' Demokrasinin güçlenmesini ve gelişmesini isteyenlerin, Avrupa standartlarını yakalamak için sadece yasaları değiştirmekle kalmamalarını, zihniyetlerini de değiştirmek zorunda olduklarını söyleyen Kılıç, bunun da eğitime ağırlık verilerek sağlanabileceğini kaydetti. 
     






</TEXT>
</DOC>
