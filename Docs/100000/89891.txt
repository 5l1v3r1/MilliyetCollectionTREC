<DOC>
<DOCNO> 89891 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/14/son/sonspo23.html </URL>
<DATE> 2002/06/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Atamanlı Siena gelecek yıl Eurolig'e katılacak 
</HEADLINE>
<TEXT>

     Antrenörlüğünü Ergin Ataman'ın yaptığı Montepaschi Siena takımı, gelecek sezon Eurolig'de mücadele edecek. 
     Geçen sezon ligi 5. sırada bitirince Eurolig şansını yitirmiş gibi görünen Siena, lig 4. Oregon Cantu'nun maddi olanaksızlıktan dolayı Eurolig'e katılmayacağını resmen açıklaması sonrası istediği fırsatı yakalamış oldu. 
     Ataman'ın geldiği ilk yıl tarihi zaferler kazanan Siena, İtalya Kupası'nda final oynayıp, Avrupa Saporta Kupası'nı da ilk kez müzesine götürmüştü. 
     İtalya 1. Basketbol Ligi'nde play-off maçlarında etkili olamayan Ataman'ın takımı, yine de Eurolig'e katılma hakkını kazanarak tüm hedeflerine ulaşmış oldu. 
     Henüz yaz tatiline çıkmayan Siena'nın Türk antrenörü, şu anda transfer çalışmalarını yürütüyor. Ataman, Tolbert ve Naumoski ile yollarına ayırdıklarını, ancak iç transferde istediği tüm oyuncuları tuttuğunu belirtti. 
     Dış transferde henüz hiçbir şeyin netlik kazanmadığı kaydeden Ataman, ''Temmuz ayı içerisinde dış transferi de bitireceğiz. Ama sanırım halen kulüpleri ile kontratlarının devam etmesinden dolayı dışarıda oynayan Türk oyuncuları bu yıl getirtemeyeceğiz'' dedi. 
     İbrahim Kutluay, Mirsat Türkcan ve Hüseyin Beşok, Siena'nın transfer listesinde bulunuyordu. 
     Sezonu 10 Ağustos'ta açacaklarını ifade eden Türk antrenör, 2 yıl daha Siena ile sözleşmesi bulunduğundan, başka bir kulübe gideceği iddialarının sadece dedikodu olduğunu söyledi. 
     Bu arada İtalya'nın Trevisto kentinde her yaz geleneksel olarak Nike firmasının sponsorluğunda düzenlenen ''Summer Lig'' adlı etkinlik çerçevesinde Uluslararası Antrenörler Birliği tarafından 29 Temmuz'da Avrupa'nın önemli basketbol antrenörleri ile birlikte Ergin Ataman da konuşmacı olarak davet edildi. 
     





</TEXT>
</DOC>
