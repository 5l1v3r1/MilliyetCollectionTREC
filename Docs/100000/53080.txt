<DOC>
<DOCNO> 53080 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/19/son/sonspo11.html </URL>
<DATE> 2001/11/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Bursaspor'da Murat Sözkesen'e tepki.. 
</HEADLINE>
<TEXT>

     Bursaspor'da, yönetim tarafından kadro dışı bırakılan Murat Sözkesen'e tepkiler sürerken, basın sözcüsü Erhan Akbaş, Murat'ın kulüp ve yöneticilerle ilgili eleştilerine ilişkin, ''Kol kırılır yen içinde kalır'' dedi. 
     Akbaş, halen Bursaspor'un futbolcusu olan Murat'ın 2 yıllık sözleşmesinin bulunduğunu belirterek, bu çerçevede kulüp ve bir yönetici hakkında yaptığı açıklamalarının hoş olmadığını söyledi. 
     Bursaspor'un son iki yıldır birçok sıkıntılı dönemler geçirdiğini, ancak elbirliği ile bunların üstesinden gelindiğini anlatan Akbaş, ''Küçük bir mali sorunun bu kadar büyütülmesine anlam veremiyorum. 
     Sorun çözümlenemeyecek düzeyde değildi ve nitekim tatlıya bağlandı'' diye konuştu. 
     Erhan Akbaş, Bursaspor'un da tüm kurumlar gibi ülkenin yaşadığı ekonomik krizden etkilendiğini, ancak birçok 1. lig kulübünden daha iyi durumda olduğunu ifade etti. 
     Bursaspor camiasının büyük bir aile olduğunu ve zaman zaman bu tür sıkıntıların yaşanmasının normal karşılanması gerektiğini kaydeden Akbaş, şunları söyledi 
     ''Konuşarak çözemeyeceğimiz hiçbir sorun yok. Aramızda konuşur, tartışır ve hatta kavga edebiliriz. Ama, kol kırılır yen içinde kalır. 
     Murat, toplantıda konuşulanları açıklayarak, Bursaspor'u hoş olmayan bir tartışmanın içine itti. Murat'ı tanırım, duygusal ve bu tür şeyler yapacak biri değildir. Sanıyorum çevresinden önemli baskılar alıyor. 
     Umarım kendisi de bu durumdan zarar görmez.'' Golcü futbolcu Murat Sözkesen, transfer taksitleri ve maç başı alacklarının ödenmemesini gerekçe göstererek, geçen hafta takım arkadaşlarıyla birlikte antrenmana çıkmamıştı. 
     Yeşil-beyazlı kulübe bir faks mesajı göndererek, Bursaspor'dan ayrılmak istediğini dile getiren Murat Sözkesen, yönetim kurulu tarafından kadro dışı bırakılmıştı. 
     






</TEXT>
</DOC>
