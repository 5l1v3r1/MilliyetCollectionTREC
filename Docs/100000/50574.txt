<DOC>
<DOCNO> 50574 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/04/son/soneko08.html </URL>
<DATE> 2001/11/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Kışlık giysi fiyatları cep yakıyor 
</HEADLINE>
<TEXT>

     Vitrinleri süsleyen kışlık giyim, son bir ayda gördüğü yüzde 100'ün üzerindeki zamlarla vatandaşın bütçesini sarsıyor. 
     İstanbul'da fiyat artışları erkek süveterinde yüzde 178'i, kadın pardösüsünde yüzde 172'yi, çocuk spor giyiminde yüzde 80'i buldu. 
     İstanbul Ticaret Odası'nın ücretliler geçinme endeksinde yer alan ve Eylül ile Ekim ayları arasında ortalama perakende fiyatları en fazla artan maddeleri gösteren verilere göre, fiyatı 21.5 milyon liradan 59.6 milyon liraya çıkan erkek süveteri zam rekoru kırdı. 
     Erkek giyiminde paltonun fiyatı yüzde 164 artarak 209 milyon lirayı aşarken, pardösü yüzde 124 artışla 131 milyon lira düzeyine ulaştı. Ayrıca, eşofman yüzde 113, takım elbise yüzde 87, ceket yüzde 86, pantalon yüzde 71 ve ayakkabı fiyatı yüzde 68 arttı. 
     Kadın giyimindeki rekor fiyat artışı ise 54 milyon lira düzeyinden 146.5 milyon liraya ulaşan pardösüde yaşandı. 
     Kadın kazağının ortalama fiyatı yüzde 170, mantonun yüzde 162, elbisenin yüzde 122, spor giyimin yüzde 115, eteğin yüzde 112, tayyörün yüzde 97 ve ayakkabının yüzde 90 yükseldi. 
     Çocuk giyimi de yüksek fiyat artışlarından payını aldı. Çocuk spor giyiminde ortalama fiyatlar yüzde 80 düzeyinde arttı. Pijama fiyatı yüzde 45 ve ayakkabı fiyatı da yüzde 28 zam gördü. Bir çift çocuk ayakkabısının fiyatı 34 milyon liraya çıktı. 
     






</TEXT>
</DOC>
