<DOC>
<DOCNO> 79247 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/19/son/sondun01.html </URL>
<DATE> 2002/04/19/ </DATE>
<TIME>  </TIME>
<AUTHOR>  </AUTHOR>
<HEADLINE>
İsrail tankları mülteci kampına girdi 2 ölü 
</HEADLINE>
<TEXT>

     İsrail tanklarının Gazze Şeridi'nin güneyindeki bir Filistin mülteci kampına girdiği ve açtıkları ateşte iki Filistinli'nin öldüğü bildirildi. 
     Filistinli görgü tanıkları ve yetkililer, İsrail zırhlı birliklerinin Refah mülteci kampının 200 metre içine girdiğini ve silahlı Filistinlilerle çatıştığını söylediler. 
     Bu arada İsrail güçlerinin Batı Şeria'nın Cenin kentinden çekilmeyi tamamladığı bildirildi. 
     İsrail Radyosu, İsrail güçlerinin Cenin kentinden tamamen çekildiğini duyururken, İsrail ordusu ise, konuyla ilgili henüz açıklama yapmadı. 
     Öte yandan İsrail tanklarının, geçen hafta çekildikleri Batı Şeria'nın Kalkilya kentine yeniden girdikleri bildirildi. 
     Filistinli görgü tanıkları, tanklar ve zırhlı araçların kente iki yönden girdiğini ve bölgeden silah seslerinin geldiğini söylediler. 
     İsrail ordusu sözcüsü, konuyla ilgili açıklama yapmayı reddetti. 
     Bu arada, Batı Şeria'nın Ramallah kenti yakınlarındaki Betunya'da 9 yaşındaki bir Filistinli çocuk, İsrail askerlerinin açtığı ateşte yaşamını yitirdi. 
     





</TEXT>
</DOC>
