<DOC>
<DOCNO> 69183 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/23/son/sontur18.html </URL>
<DATE> 2002/02/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Ecevit'ten Bahçeli'ye yanıt "Koalisyon devam etmeli" 
</HEADLINE>
<TEXT>

     Başbakan Bülent Ecevit, koalisyonun dönem sonuna kadar görev başında kalmasının büyük önem taşıdığını belirterek, MHP Lideri Devlet Bahçeli'nin koalisyon ortaklarının uyumu konusundaki duyarlılığına katıldığını vurguladı. 
     Ecevit, DSP Genel Merkezi'nde partililerle bayramlaştıktan sonra gazetecilerin sorularını yanıtladı. 
     Türkiye'nin refah yolunda ilerleyebilmesi için koalisyon hükümetinin dönem sonuna kadar görev başında kalması gerektiğini kaydeden Ecevit, böylelikle reformların başarıya ulaşacağını ve halkın refaha kavuşacağını söyledi. 
     Başbakan Yardımcısı Devlet Bahçeli'nin idam cezası konusunda "MHP'nin dışlanarak yeni oluşumlara gidilmesi durumunda, koalisyonun yeniden şekilleneceği" yönündeki açıklamalarının anımsatılması üzerine Ecevit, "Koalisyon dışında muhalefet partileri arasında uyum sağlanması nadir durumlarda öngörülebilecek bir süreçtir. Sayın Bahçeli, söylediklerinde haklıdır. Aynı duyarlılığa katılıyorum" dedi. 
     AB konusundaki düzenlemelerin bu kapsam dışında tutulup tutulmayacağı yönündeki sorulara ise Ecevit, "Sınırını korumak gerekir" karşılığını verdi. 
     






</TEXT>
</DOC>
