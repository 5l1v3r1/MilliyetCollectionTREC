<DOC>
<DOCNO> 68865 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/21/son/sonspo17.html </URL>
<DATE> 2002/02/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaş'ta tek hedef "Çifte bayram" 
</HEADLINE>
<TEXT>

     Birinci Süper Futbol Ligi'nde 24. 
     haftanın açılış maçında yarın deplasmanda Kocaelispor ile karşılaşacak Beşiktaş, karşılaşmadan galip ayrılarak, çifte bayram yaşamak istiyor. Ankaragücü yenilgisiyle ligde liderlik koltuğuna oturma fırsatını değerlendiremeyen siyah-beyazlılar, Kurban Bayramı'nın ilk günü yapacağı maçtan 3 puanla ayrılarak, taraftarlarını sevindirmeyi amaçlıyor. Sarı kart cezası biten Baya'nın da katılımıyla, sakatlığı süren Yasin Sülün dışında eksik oyuncusu bulunmayan Beşiktaş, maçın hazırlıklarını basına kapalı gerçekleştireceği idmanla tamamlayacak. Teknik direktör Christoph Daum'un, kaledeki tercihini Asper'den yana kullanarak, Ankaragücü maçında yenilen ilk golde hatalı olduğu gerekçesiyle eleştirilen Myhre'yi yedek kulübesine çekeceği öğrenildi. Beşiktaş'ın, Kocaelispor karşısına Asper, Ali Eren, Ronaldo, Ahmet Yıldırım, Khlestov, Tayfur, Baya, Tümer, İbrahim, Ahmet Dursun, İlhan Mansız ilk 11'i ile çıkması bekleniyor. İzmit İsmetpaşa Stadı'nda saat 20.00'de başlayacak ve Digitürk Lig TV'den naklen yayınlanacak maçı hakem Erol Ersoy yönetecek. 
     






</TEXT>
</DOC>
