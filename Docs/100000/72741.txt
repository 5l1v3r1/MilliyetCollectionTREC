<DOC>
<DOCNO> 72741 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/15/son/sondun12.html </URL>
<DATE> 2002/03/15/ </DATE>
<TIME>  </TIME>
<AUTHOR>  </AUTHOR>
<HEADLINE>
341 yıldır ilk kez görülecek kuyruklu yıldız geliyor 
</HEADLINE>
<TEXT>

     Dünyayı en son 1661 yılında ziyaret eden bir kuyruklu yıldızın, birkaç hafta içinde yeniden görüleceği bildirildi. Bu konudaki haber, ''Sky Telescope'' adlı dergide yer aldı. 
     ''İkeya-Zhang'' kuyruklu yıldızı, birbirinden haberi olmayan 2 amatör astronom tarafından 1 şubat tarihinde saptandı. Uzmanlar, Japonya'da yaşayan amatör astronom İkeya'nın şimdiye kadar 6 gök cismi tespit ettiğini bildirdiler. 
     İkeya'nın kuyruklu yıldızı, 1 şubat günü güneş battıktan hemen sonra gördüğü, Çin'in Henan eyaletinde yaşayan astronom Daqing Zhang'in ise kuyruklu yıldızı bundan birbuçuk saat sonra saptadığı belirtildi. 
     Uzmanlar, söz konusu kuyruklu yıldızın 1661 yılında dünyanın yakınından geçen yıldız olduğuna ve 341 yıl sonra geri döndüğüne inanıyor. İkeya'nın buluşuna yer veren Japon gazeteleri, ''bu, samuray atalarımızın gördüğü kuyruklu yıldız mı '' başlığını attı. 
     Yıldızın, kuzey yarımkürede güneş battıktan sonra batı yönünde görüldüğü belirtiliyor. Nisan ayında ise aynı yıldızın sabah güneş doğmadan hemen önce şafak vakti , doğu istikametinde görüleceği ifade edildi. Kuyruklu yıldız, daha sonra dünyamızdan yavaş yavaş uzaklaşarak güneş çevresindeki yolculuğuna devam edecek. 
     






</TEXT>
</DOC>
