<DOC>
<DOCNO> 71551 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/08/son/sontur16.html </URL>
<DATE> 2002/03/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Dünya Kadınlar Günü mitinginde polis aracı taşlandı 
</HEADLINE>
<TEXT>

     ''8 Mart Dünya Kadınlar Günü'' dolayısıyla Abide-i Hürriyet Meydanı'nda miting düzenlendi. 
     ''Kadınlar Özgürlüğümüz İçin Dayanışmaya, Örgütlenmeye'' mitingi için çeşitli parti, dernek, sendika ve sivil toplum kuruluşlarından kadınlar, 17 ayrı polis kontrol noktasında geçerek, Piyalepaşa Bulvarı'nda toplandı. 
     Pankartlar açan ve çeşitli sloganlar atan yaklaşık 5 bin kadın, saat 12.00 sıralarında Abide-i Hürriyet Meydanı'na doğru yürüyüşe geçti. Kadınlar, yaklaşık 1 saat süren yürüyüşün ardından meydana ulaştı. 
     Meydanda kurulan platforma çıkan parti, dernek ve kadın kuruluşlarının temsilcilerinin yaptığı Türkçe konuşmalar, aynı zamanda ''Kürtçe'ye'' de çevrildi. 
     Konuşmalarda, 8 Mart'ın ücretli izin günü olması, toplumsal düzenlemelerin buna göre yapılması istendi. 
     Kadınlara sosyal güvence sağlanması, eşit değerdeki işe eşit ücret ödenmesi talep edilen konuşmalarda, yeni Medeni Kanun'daki kadının nafaka vereceği hükmünün kaldırılması da istendi. 
     Konuşmalarda ayrıca, yaşamın her alanında tacizin önlenmesi için gerekli tedbirlerin alınması gerektiği belirtilerek, hukuksal düzenlemelerin de yapılması talep edildi. 
     
     Rengarenk kutlama 
     Kutlamaya katılan 30'un üzerindeki parti, dernek, sendika ve sivil toplum kuruluşu üyelerinin, kendilerine özgü kıyafet, eşarp ve fularları dikkat çekti. 
     Emekçi Kadınlar Birliği adına kutlamaya katılanlar ellerindeki trampetlerle, Feminist Kadınlar Çevresi üyeleri de, düdük, mor fular ve eşarplarla alanda yer aldı. 
     Ayrıca, Özgür Kadın Grubu üyelerinin başlarında bere, Mezopotamya Kültür Merkezi üyelerinin de davul ve teflerle eğlendikleri görüldü. 
     Bazı sanatçı ve kadın müzik gruplarının dinleti sunduğu kutlamalarda, Pink Floyd grubunun parçalarının çalınması da dikkat çekti. 
     
     Çocuklarını kaybettiler 
     Bu arada, mitinge katılan bazı kadınlar, yanlarında getirdikleri küçük yaştaki çocuklarını kalabalık içinde bir süre kaybettiler. 
     Kaybolan 10'un üzerindeki çocuk, daha sonra bulundu. 
     Öte yandan, miting sırasında fenalık geçiren bir kişi, ambulansla hastaneye kaldırıldı. 
     
     Butto'nun koruma aracı taşlandı 
     Bu arada, Piyalepaşa Bulvarı'ndan miting alanına giren Pakistan eski Başbakanı Benazir Butto'nun konvoyu tatsız bir sürpriz yaşadı. 
     Trafiğe kapalı olmasına rağmen miting alanına giren konvoydaki polis aracının, bundan rahatsız olan kalabalık arasından bazı kişilerin taşlı saldırısına uğradığı ve camlarının kırıldığı öğrenildi. 
     Mitinge katılan kadınlar, güvenlik önlemleri alan 4 bine yakın polisin kontrolünde olaysız şekilde dağıldı. 
     






</TEXT>
</DOC>
