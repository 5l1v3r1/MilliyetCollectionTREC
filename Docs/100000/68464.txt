<DOC>
<DOCNO> 68464 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/19/son/sondun24.html </URL>
<DATE> 2002/02/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Kıbrıslı Rumlar adada iki eyaletli devlet istiyor 
</HEADLINE>
<TEXT>

     Güney Kıbrıs Rum Yönetimi Dışişleri Bakanı Yannis Kasulides, adada azami otoriteye sahip iki eyaletli bir devlet istediklerini söyledi. 
     Kasulides, Almanya'da yayınlanan Financial Times Deutschland gazetesine yaptığı açıklamada, ''Kıbrıs'ta, dış politika ve para birimi siyasetiyle belik de ekonomik işbirliği gibi, gümrük ve göç meseleleriyle ilgilenecek, yetki konusunda bir takım istisnaların olabileceği merkezi bir hükümet kurmak istiyoruz'' dedi. 
     ''Siyasi irade olursa Haziran ayına dek kapsamlı bir çözüme kavuşabiliriz'' diyen Kasulides, KKTC Cumhurbaşkanı Rauf Denktaş'ın ve Türk hükümetinin Kıbrıs'ın AB'ye girişini geciktirmeye çalışacaklarını, bu konuda Berlin'in Ankara'ya ''dostça tavsiyesinin faydası olacağını'' savundu. 
     Kıbrıs'ta ayrı egemen devletler kurulması şeklindeki bir çözümü kabul etmediklerini belirten Kasulides, ''Biz, Kıbrıs Türk toplumunun kaygılarını ve azınlık olarak baskılara maruz kalacakları şeklindeki endişelerini gidermeye hazırız'' diye konuştu. 
     Dışişleri Bakanı İsmail Cem'in AB'li meslektaşlarına ve BM Güvenlik Konseyi'ne gönderdiği mektuplara da değinen Kasulides, bu mektubun kendisini hem şaşırttığını, hem de hayal kırıklığına uğrattığını söyledi. 
     Gazetenin haberine göre, Cem mektubunda, objektif olarak bakıldığında, adadaki her iki halk grubu için de tatmin edici bir çözüme ulaşılmasının zor olduğunu belirtti. 
     Haberde Cem'in, ''İleriye doğru atılacak her adım bağlı. Siyasi yeni düzenle ilgili her türlü vizyonun ilk şartı, karşı tarafın hassasiyetine saygı göstermektir. Her biri egemen iki oluşumun anlaşma yoluyla ortak bir devlet oluşturması, Türk tarafı için iki ayrı devletin kabulünün onayıdır'' ifadesine yer verdiği kaydedildi. 
     Kasulides, Frankfurter Allgemeine Zeitung gazetesine yaptığı açıklamada da, ''Türkiye belli ki hala Kıbrıs'ta iki egemen devletin varlığını istiyor. Kıbrıs hükümeti, Türklerin ağırlıklı olarak yaşadığı kesimdeki güvenlikle ilgili korkularını dikkate almaya hazır. 
     Bunun karşılığında Denktaş, Klerides'in, Kıbrıs'ın daimi bölünmesinin söz konusu olamayacağına ilişkin pozisyonuna saygı göstermelidir'' dedi. 
     Kasulides, AB'ye üyeliğin, adada güven duygusu yaratacağını da savunarak, Kıbrıs'ın, Ortadoğu'daki gelişmeler açısından Avrupa'nın ön karakolu olabileceğini söyledi. 
     






</TEXT>
</DOC>
