<DOC>
<DOCNO> 60553 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/04/son/sondun10.html </URL>
<DATE> 2002/01/04/ </DATE>
<TIME>  </TIME>
<AUTHOR>  </AUTHOR>
<HEADLINE>
New York'a artık 110 katlı bina yapılmayacak 
</HEADLINE>
<TEXT>

     New York'taki ünlü Dünya Ticaret Merkezi'nin DTM 11 Eylül 2001'de terörist saldırısında yıkılmasından sonra, kentte bir daha 110 katlı gökdelen yapılmasının söz konusu olmadığı bildirildi. 
     Bu konudaki açıklama, DTM'yi yeniden inşa etmek amacıyla oluşturulan komisyonun başkanı John Whitehead tarafından yapıldı. 
     Whitehead, ''DTM'nin bulunduğu alana inşa edilecek binaların çok daha küçük olacaklarını, söz konusu alana 40, 50 ya da 60 katlı binalar yapılabileceğini'' belirtti. 
     Wall Street uzmanı eski bir borsacı olan Whitehead, ekonomide yaşanan durgunluk nedeniyle kimsenin 100 katlı binalarda ofis kiralamayacağı tahmininde bulundu ve insanların da güvenlik gerekçesiyle bu tür binalarda çalışmaktan kaçınacaklarını kaydetti. 
     Whitehead, ''bu sonuçlara, konuyla ilgilenen kişilerle yaptığı konuşmalar neticesinde vardığını'' ifade etti. 
     Bölgeyi kalkındırmak amacıyla oluşturulan komisyonun üyeleri konuyu New York'un yeni Belediye Başkanı Michael Bloomberg ile de ayrıntılı şekilde görüştüler. 
     New York'un eski Belediye Başkanı Rudolph Giuliani, DTM'nin bulunduğu alana yeni bina yapılmayarak, burasının ''anma yeri'' haline dönüştürülmesini önermişti. Ancak yeni Başkan Bloomberg, ''arazinin kıymetli olması ve ofis binasına olan ihtiyaç nedeniyle bunun pek mümkün görünmediğini'' belirtti. 
     






</TEXT>
</DOC>
