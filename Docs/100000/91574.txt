<DOC>
<DOCNO> 91574 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/23/son/sondun11.html </URL>
<DATE> 2002/06/23/ </DATE>
<TIME>  </TIME>
<AUTHOR>  </AUTHOR>
<HEADLINE>
ISAF Komutanı Zorlu, Özbek General Dostum ile görüştü 
</HEADLINE>
<TEXT>

     Afganistan'daki barış gücü ISAF'ın komutanı Tuğgeneral Hilmi Akın Zorlu, bu sabah Özbek General Raşid Dostum ile görüştü. 
     Zorlu, görüşmeden sonra düzenlediği basın toplantısında, Dostum'un ISAF'ı desteklediğini belirterek, ''Bizim kapımız herkese açıktır'' dedi. 
     Dostum'un, milli orduya her türlü desteği sağlama sözü verdiğini ve yeni kabinede görev almasa da Devlet Başkanı Hamid Karzai'yi desteklediğini bildirdiğini belirten Zorlu, ''Dostum, bu konuda her türlü desteği sağlayacağını söyledi'' diye konuştu. 
     Raşid Dostum'un, ISAF askerlerinin ülkenin kuzeyindeki Mezar-ı Şerif'e gelmesini istediğini belirten Zorlu, ''ISAF'ın Kabil'de BM kararıyladır. ISAF'ın Kabil dışına çıkması, BM Konseyi'nin alacağı karara bağlıdır'' dedi. 
     Zorlu, teröristlerin hala kendilerini göstermeye çalıştıklarını belirterek, ISAF olarak Afgan polisiyle birlikte teröristlerin her türlü faaliyetlerini engellemeye çalışacaklarını kaydetti. 
     Kabil sokaklarında insanların az da olsa gülmeye başladıklarını, bunun da kendilerini güvende hissetikleri anlamına geldiğini ifade eden Zorlu, ''Kabil'de halk ISAF askerleriyle mutlu. Bu çok önemli'' dedi. 
     





</TEXT>
</DOC>
