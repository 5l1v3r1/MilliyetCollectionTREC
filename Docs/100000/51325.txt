<DOC>
<DOCNO> 51325 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/08/son/sonspo14.html </URL>
<DATE> 2001/11/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Otto Bariç'ten Türk medyasına sitem... 
</HEADLINE>
<TEXT>

     Dünya Kupası Avrupa elemelerinde cumartesi günü Viyana'da oynayacak maçta A Milli Futbol Takımı'nın rakibi olan Avusturya'nın teknik direktörü Otto Bariç, Türk medyasına sitem etti. 
     Türk medyasının kendisini karşısına alarak haksız ifadeler ve ön yargılarla saldırdığını iddia eden Bariç, ''Türk gazetelerinin bir bölümü ben Fenerbahçe'yi çalıştırdığım zamandan beri bana karşı taraflı ve sevimsiz ifadeler kullanıyor. Halbuki Türkiye'de insanlar çok sıcak ve hoş. İstanbul'da sokakta yürüsem 100 insandan 90'ı bana selam verir'' dedi. 
     Otto Bariç, Türk medyasının milli maça aşırı bir ilgi gösterdiğini ima ederek, ''Sadece 20 Türk gazetesinden gelen haberciler takım kadrosundan daha kalabalık'' diye konuştu. 
     Öte yandan Avusturya Milli Takım kadrosunda bulunan 22 futbolcuyu salı gününden beri kampa sokan Hırvat Hoca, ayrıca İsrail'deki maça güvenlik gerekcesiyle gitmeyen 9 futbolcuyu oynatmayacağını açıklayınca, bu futbolcuların ve Avusturya medyasının eleştirilerine hedef oldu. 
     






</TEXT>
</DOC>
