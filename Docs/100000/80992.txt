<DOC>
<DOCNO> 80992 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/29/spor/ykobal.html </URL>
<DATE> 2002/04/29/ </DATE>
<TIME>  </TIME>
<AUTHOR> YUSUF KOBAL  </AUTHOR>
<HEADLINE>
90 dakika 
</HEADLINE>
<TEXT>

     Talih iki sezondur Fenerbahçe’nin şampiyonluk yolunu Galatasaray’ınkiyle kesiştiriyor. Geçen yıl Fenerbahçe’yi gülümseten rastlantılar, bu sezon alabildiğine ayak oyunu oynadı. Belki de bunda şaibeden çok "Kendim ettim, kendim buldum" yorumunun yapılması gerek. 
     Fenerbahçe, Galatasaray’ın puan kaybetmesini umdu, Bursaspor maçına da bu umutla çıktı. Yıldız savaşlarına nispet yapan yaldızlı formalar, Lorant’ın muhalefetine rağmen yine sırttaydı. Rüştü spekülasyonları ile bunalan Fenerbahçe kalesi, Oğuz’un istikrarlı ellerinden çekilip, alınmıştı. Lorant "aslan" gibi vatan evlatlarının sayısını artırıp, sahaya sadece üç yabancı ile çıktı. İki hafta öncesinin kurnaz takımı Bursaspor karşısında galibiyet arıyordu. 
     Maça ateş 3. dakikada düştü. Sinan’ın kafa şutu, Rüştü’nün ve kalesinin üstünden auta giderken, bu pozisyon ilk yarının tek önemli anıydı. Maçın başlarında Sarı - Lacivertli oyuncular, inisiyatifleri ile belirledikleri oyun politikasını sergiledi. Riske girmemeyi tercih eden bu sisteme, Lorant’ın itirazı olacaktı ki, sık sık ellerini Tanrı’ya açtı. 
     20. dakikaya kadar pozisyon ruhsuzluğu hakimdi. Sadece ikili mücadeleler az da olsa heyecan verdi. 40. dakikada Hakan’ın yerini Oktay’a bırakması, Lorant’ın ne düşündüğü sorusunu ortaya attı. 
     İkinci yarı Fenerbahçe’nin golüyle başladı. 50. dakikada Ümit’in ağırlığını koyduğu pozisyon golle sonuçlandı. Ali Güneş güzel bir orta yaptı ve Revivo kafa vuruşuyla, "sahada görünmesem de golde varım" dedi. 
     Hemen üç dakika sonra kaçan bir fırsat vardı ki, Serhat’ın bencilliği ön plandaydı. Golle birlikte oyun hızlandı. 55’te Oktay tek başına ceza sahasına girdiği anda kendini yerde buldu. Penaltı beklerken, sarı kart gördü. 60’da Okan’ın Fenerbahçe filelerine bıraktığı golde hakem Çulcu, yardımcısının kurbanı oldu ofsayt kararı verdi. Pozisyonun diğer yanında Rüştü - Fatih tartışması vardı. 
     65’te Revivo ceza sahası içinde topa müdahale edemedi, Serkan’ın elle oynadığını iddia etti. 
     Bir golün üç puana yettiği oyun tarzında, Kocaeli’den gelen haber "mutlu" çıkmayınca, Fenerbahçe’nin İstanbul’a "gerçekle" birlikte dönmesi gerekti. 
     



 SPOR 





























</TEXT>
</DOC>
