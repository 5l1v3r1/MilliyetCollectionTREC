<DOC>
<DOCNO> 62572 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/16/son/soneko07.html </URL>
<DATE> 2002/01/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Finansbank hisseleri "taban" yaptı 
</HEADLINE>
<TEXT>

     BNP Paribas'ın Finansbank ile Finans Yatırım Menkul Değerler, Finans Finansal Kiralama ve öteki mali iştiraklerinin çoğunluk hisselerinin satın alınması görüşmelerinin sonuçsuz kalması, Finansbank hisselerinin bugünkü ilk seansın başında büyük değer yitirmesine yol açtı. 
     Taban yapan Finansbank hisselerinin değeri 1.300 liradan 1.125 liraya gerilerken, hisselerin değer kaybı yüzde 13.46'ya ulaştı. 
     
     Borsaya gönderilen açıklama... 
     Finansbank'ın büyük hissedarı Fiba Holding'den Borsa'ya gönderilen açıklamada, BNP Paribas ve Fiba Holding arasında Finansbank'ın Türkiye'deki faaliyetleriyle ilgili olarak 15 Ocak 2002 tarihine kadar süreli bir gizlilik ve münhasırlık sözleşmesi imzalandığı hatırlatılarak, şöyle denildi 
     ''BNP Paribas ve Fiba Holding A.Ş., Finansbank A.Ş'nin Türkiye'deki faaliyetlerinin ve bir kısım yurtiçi iştiraklerinin satışı ile ilgili yapmakta oldukları görüşmelerde anlaşma sağlayamamış olup, gizlilik ve mühhasırlık sözleşmesi bugün itibariyle sona ermiştir.'' 30 Eylül 2001 tarihi itibariyle 3.5 katrilyon lirayı aşan aktif 
     büyüklükle Türkiye'nin en büyük 15. bankası olan Finansbank'a talip olan BNP Paribas ile ortaklık görüşmeleri, 2 Temmuz 2001 tarihinde Borsa'ya gönderilen bir açıklamayla kamuoyuna duyurulmuştu. Fiba Holding ile BNP Paribas arasında, ortaklık görüşmelerine ilişkin münhasırlık ve gizlilik anlaşması imzalanmış, Ağustos ayı sonunda biten sözleşmenin süresi önce 15 Kasım 2001'e, daha sonra bu tarihte 15 Ocak 2002'ye uzatılmıştı. 
     






</TEXT>
</DOC>
