<DOC>
<DOCNO> 89346 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/12/spor/spo01.html </URL>
<DATE> 2002/06/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Seedorf rafa kalktı 
</HEADLINE>
<TEXT>

Lucescu’yu arayıp, Beşiktaş’a gelmek istediğini belirten Hollandalı futbolcunun maliyetinin altı milyon dolara ulaşması üzerine yönetim bu transferi askıya aldı 
     ORHAN YILDIRIM 

     İNTER’İN Milanlı Coco ile takas etmek istemesi üzerine, Lucescu’yu arayarak Türkiye’ye gelmek istediğini bildiren Seedorf için Beşiktaş yönetiminden onay çıkmadı. Hollandalı futbolcunun İtalya’da yaşadığı sorunlardan sonra yeni bir kariyer arayışı içine girip, mesaj yolladığı Siyah - Beyazlı kulüp, Hollandalı oyuncunun maliyetinin altı milyon dolara ulaşması üzerine transferden çekildi. 
     RUMEN Hoca sağ kanatta oyuncuya ihtiyacı olduğunu yönetime bildirirken, Seedorf konusunda karar vermelerini de istedi. Yönetim bu bölgede oynayabilecek Tamer, Kaan Dobra ve büyük ölçüde anlaşma sağlanan Ankaragüçlü Niyazi olduğu için, kendilerine pahalıya malolacak Seedorf’a sıcak bakmadı. Lucescu’nun da bu kararı normal karşıladığı öğrenildi. 
     
Nouma’da geri sayım      FRANSA’DAN, Pascal Nouma’nın sağlık raporlarıyla birlikte dönen yönetici Mete Düren, Fransız futbolcuyu konsültasyona sokacak. Düren, elindeki raporları Cerrahpaşa Tıp Fakültesi ve Alman hastanesi doktorlarına inceletecek. Nouma’nın doktoru Gailot da eksik olan raporları bir kaç gün içinde göndereceğini bildirdi. Raporlar incelendikten sonra transferin kararı verilecek. 
     
Cordoba kayıplarda      BEŞİKTAŞ’IN Milano’da anlaşmaya vardığı Oscar Cordoba’nın İstanbul’a ne zaman geleceği bir türlü belirlenemedi. Boca Juniors ile kiralık anlaşmasını yapan yönetim, Cordoba ile irtibat kuramadı. Aradaki saat farkı nedeniyle milli kaleciyle görüşemediklerini belirten yöneticiler, Cordoba’nın biletinin elinde olduğunu, her an gelebileceğini bildirdiler. 
     
Fikret Orman boş döndü      BREZİLYALI Edilson ile anlaşmak üzere Kore’ye giden yönetici Fikret Orman, yıldız futbolcuyla görüşemedi. Orman’ın Brezilya takımının kampına girme olanağı bulamaması nedeniyle transfer görüşmelerinin Dünya Kupası sonrasına ertelendiği öğrenildi. Beşiktaş Edilson’un menajeri ile 2 milyon dolara anlaşmıştı. 
     
Kombineler beklemede 
     YENİ sezon için kombine biletlerin satışa sunulması ertelendi. Siyah - Beyazlı yönetim transferlerin tamamlanmasının ardından kombine biletlerin fiyatını belirlemeye karar verdi. Alınacak yıldız oyuncularla talebi arttırmayı düşünen yönetim kombinelerden 10 milyon dolara yakın gelir bekliyor. 
     



 SPOR 

































</TEXT>
</DOC>
