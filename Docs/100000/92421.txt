<DOC>
<DOCNO> 92421 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/27/son/sondun38.html </URL>
<DATE> 2002/06/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Alman basını "Cesur Türkler. Altın bir gelecek sizi bekliyor" 
</HEADLINE>
<TEXT>

     Alman basını, dün yapılan Brezilya-Türkiye Dünya Kupası yarı final maçıyla ilgili haberlere geniş yer verdi. 
     Berliner Kurier gazetesi, ''Ağlama Türkiye'' başlığıyla ve ağlayan bir Türk kızının fotoğrafıyla birinci sayfadan verdiği haberde, ''Muhteşem bir yarı final karşılaşmasıydı. Türkler çok güçlüydü, Latin Amerikalılar da bir nebze daha iyiydi'' dedi. 
     Gazetenin iç sayfasında da ''Türkler umudunu kaybetmedi Şimdi 3. 
     olacağız'' başlığıyla verilen haberde, Türklerin büyük üzüntü duydukları, buna rağmen sokaklarda Brezilyalı taraftarlarla birlikte milli takımın Dünya Kupası'ndaki başarılarını kutladıkları ifade edildi. Gazetenin spor sayfasında da Ronaldo'nun ''altın golü'' attığı, Türklerin golden sonra da baskılı şekilde oynamalarına rağmen beraberlik golüne ulaşamadıkları belirtildi. B.Z gazetesi de ''Kim böyle coşkuyla kutlama yaparsa, o da bir muzafferdir'' başlığıyla verdiği haberde, Türk taraftarların, milli takımın yenilgisine rağmen sevinç gösterilerinde bulundukları ve Brezilyalılarla birlikte eğlendiklerini yazdı. Spor sayfasında da ''Cesur Türkler. Altın bir gelecek onları bekliyor'' başlığıyla verilen haberde, teknik direktör Şenol Güneş'in, ''Brezilyalılar bizimle 2 kez büyük sıkıntı yaşadılar. Yine de Türk halkına bir sevinç daha yaşatamadığımız için üzgünüm'' şeklindeki sözlerine yer verildi. Yıldıray Baştürk'ün de ''Elimizden geleni yaptık. Şimdi üzgün olsak bile, bugüne kadar başardığımızla gurur duyabiliriz'' sözleri aktarıldı. Haberde ayrıca, ''4 kez dünya şampiyonu olan Brezilya, ilk öpücüğünü alan bir genç kadar heyecanlıydı'' yorumu yapıldı. Bild gazetesi de ''Bu kadar güzel-Bu kadar üzgün'' başlığıyla verilen haberde, sevinç gösterilerinde bulunan Brezilyalı taraftarlarla üzgün Türk taraftarlarının fotoğraflarına yer verdi. Haberde, maçtan sonra hemen hemen hiçbir korna sesi duyulmadığı ve Türk taraftarların üzgün bir şekilde evlerine döndükleri belirtildi. Berliner Morgenpost gazetesi, ''Hayal edilen final'' başlığıyla verdiği haberde, Almanya'nın bir Dünya Kupası'nda ilk kez Brezilya'yla karşı karşıya geleceğini anımsattı. Gazetede, ''Samba göbek dansını yendi'' başlığıyla verilen haberde, Türk tarafların yenilgiden dolayı büyük üzüntü yaşadıklarını, Federal hükümetin Yabancılar Danışmanı Marieluise Beck'in de Türkiye'yi desteklemek amacıyla maçı Berlin-Brandenburg Türk-Alman İşadamları Derneği'nde TDU izlediği kaydedildi. Die Welt gazetesi de spor sayfasında, ''Ronaldo'nun golü, Türklerin hayalini yıktı'' başlığıyla verdiği haberde, Brezilya'nın iyi oynadığı, ancak maçta üstün olmadığı, Ronaldo'nun ise klas bir futbolcu olduğunu bir kez daha ispatladığı yorumunu yaptı. Frankfurter Rundschau gazetesi, Birlik 90 Yeşiller Partisi Federal Meclis Milletvekili Cem Özdemir'in, karşılaşmayı parti eşbaşkanı Claudia Roth ile birlikte ''Taba'' adlı Brezilya lokalinde izlediğini bildirdi. Özdemir'in, ''Ben aslanın mağarasına girmeyi severim'' şeklindeki sözlerine yer verilen haberde, lokalin Türk sahibi olan Alaattin Koçak'ın da Brezilyalıları da sevdiği kaydedildi. 
     





</TEXT>
</DOC>
