<DOC>
<DOCNO> 93725 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/04/son/sonspo19.html </URL>
<DATE> 2002/07/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Trapattoni ''İşimi iyi yaptığıma inanıyorum'' 
</HEADLINE>
<TEXT>

     İtalya Milli Futbol Takımı Teknik Direktörü Giovanni Trapattoni, ''Kendimi Ben gidiyorum demek zorundaymış gibi hissetmiyorum'' dedi. 
     17. Dünya Kupası finallerinde 2. turda elenen İtalya'da teknik 
     direktör Trapattoni taktik seçiminden dolayı eleştirilirken, bu zamana kadar istifa etmesi veya görevinden alınacağı gündeme gelmedi. Time dergisinin Dünya Kupası değerlendirmesinde en kötü teknik direktör olarak Trapattoni'nin gösterilmesi ise gözleri tekrar İtalyan teknik adama çevirdi. Time'a göre Trapattoni'nin, Hırvatistan, Meksika ve Güney Kore'yi küçümseyerek takımı kötü hazırladığı savunuluyor. Eleştirilere yanıt veren tecrübeli İtalyan teknik adam, ''İşimi iyi yaptığıma inanıyorum. Takımımız rahatlıkla yoluna devam edebilirdi'' dedi. Trapattoni, tek forvet ile defansa yönelik oynamanın yanlış olmadığını, Dünya Kupası'nda 3 forvetle oynayan takımların da elendiğini savundu. İtalyan Futbol Federasyonu Başkanı Franco Carraro'nun kendisini onayladığını hatırlatan Trapattoni, 21 Ağustos'ta Avrupa Şampiyonası için gruplarında oynayacakları ilk maça hazırlandıklarını ve projelerine devam ettiklerini ifade etti. Trapattoni, ''şans vermediği için'', yedek kaleci Francesco Toldo'nun, basında yer alan kendisine yönelik suçlamalarını ise ''Çocukluk yapıyor'' şeklinde yorumladı. 
     





</TEXT>
</DOC>
