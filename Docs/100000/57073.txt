<DOC>
<DOCNO> 57073 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/13/son/sontur21.html </URL>
<DATE> 2001/12/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Sigara cazibenin de düşmanı... 
</HEADLINE>
<TEXT>

     Sigaranın sadece sağlık üzerinde değil, kadınsı ve erkeksi cazibe üzerinde de olumsuz etkileri olduğu bildiriliyor. 
     Dünya Sağlık Örgütü'nün "Pasif içicilikle ilgili sık sorulan sorular" isimli broşüründe sigaranın sağlık üzerine olumsuz etkilerine yer verildi. Broşürde yer alan bilgilere göre, tütün yaşamı tehdit eden birbirinden farklı 45 tane hastalığa neden oluyor ve bunların çoğu sigara içmeyi bırakmakla ve veya sigaralı ortamlardan uzaklaşmakla önleniyor. 
     Ancak sigara, içenleri sadece sağlık açısından değil fiziksel görünüm açısından da olumsuz etkiliyor. Sigara içenler, yabancı oldukları ya da kendilerini güvende hissetmedikleri ortamlarda kendilerini güçlü göstermek için sigara yaktıklarını ifade ediyorlar. 
     Bu şekilde farklı bir imaj çizilmeye çalışılsa da bu davranışın altında güvensiz, sinirli, huzursuz bir ruh hali yatıyor. Sigara içme davranışı izlendiğinde kişinin kendi ile barışık ve sakin yüz hatlarının değiştiği, komik ve asabi bir hale dönüştüğü görülüyor. 
     Sigara içenlerde sigara içme sırasındaki mimiklere bağlı olarak ağız çevresi ve alında iki kas arasında "sigara izleri" denilen derin çizgiler de oluşuyor. Bu nedenlerle sigara içme görüntüsü, kadınsı ya da erkeksi cazibeyi yok ediyor. 
     






</TEXT>
</DOC>
