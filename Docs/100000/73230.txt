<DOC>
<DOCNO> 73230 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/18/son/sondun13.html </URL>
<DATE> 2002/03/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Newsweek "Irak askerleri Saddam'a karşı ayaklanmaya hazır" 
</HEADLINE>
<TEXT>

     Amerikan ''Newsweek'' dergisi, ''Saddam ordusundan firarların çoğaldığını'' öne sürdü. 
     Dergi haberini, Irak'tan kaçan mültecilerle yakın temas halinde olduğunu belirttiği Iraklı sığınmacı generallerden Fevzi el Şamari'ye dayandırdı. Saddam ordusundan firarların çoğaldığını kaydeden Newsweek, haftada en az 6 subayın firar ettiğini bildirdi. 
     Dergi bu arada, Saddam'ı devirmeye kararlı olan Bush yönetiminin, Saddam'dan sonra ülkenin başına geçecek etkili bir general aradığını yazdı. Dergi, Saddam Hüseyin'in yerini almaya aday 5 generalle yaptığı röportajları da yayınladı. Bu generaller, Körfez Savaşı öncesine kadar Irak genelkurmay başkanlığını yürüten Nizar el Hazrayi, Saddam'ın eski askeri gizli istihbarat örgütünün başı Vefik el Samaray, İran-Irak savaşının tanınmış komutanlarından Mehdi el Duleymi, İran-Irak savaşı sırasında 9 tümene birden komuta eden Fevzi el Şamari ile eski generallerden Necip el Salhi. 
     
     "Askerler Saddam'a karşı ayaklanmaya hazır" 
     Generaller, dergiye, Saddam'ın nasıl devrileceği konusundaki görüşlerini anlattılar. 
     Nizar el Hazrayi, askerlerin Saddam'a karşı ayaklanmaya hazır olduğunu ileri sürerek, ''Ancak Saddam'ın devrilebilmesi için büyük çapta Amerikan ateş gücüne ihtiyaç var. Operasyon çok dikkatli biçimde yönlendirilmeli'' dedi. 
     Vefik el Samaray ''Irak dışında sürgünde bulunan kişilerle Saddam'a karşı düzenlenecek bir komplonun başarılı olacağı konusunda ciddi şüpheleri olduğunu'' söyledi. ''Bunun yerine Saddam'ın, CIA öncülüğünde hızlı ve üstü örtülü bir operasyonla tasfiye edilmesinin daha yerinde olacağı'' görüşünü savunan Samaray, ''Saddam devrildikten sonra sürgündekiler yeni bir rejim oluşturabilirler'' dedi. 
     Mehdi el Duleymi'ye göre, muhalif gruplarla Amerikan hava gücünün biraraya getirilmesiyle Saddam'ı devirmek mümkün. ''Savaşta hava gücünün hayati bir rol oynayacağına'' işaret eden Duleymi, ''operasyonun birkaç ay içinde tamamlanabileceğini'' ifade etti. 
     Fevzi el Şamari, ''Saddam'a karşı uygulanacak stratejinin gerilla savaşı üzerine kurulu olması gerektiğini'' belirtti, ''köprü ve anayollara saldıracak gerillaların Saddam'ın cumhuriyet muhafızlarını hareketsiz hale getireceğini'' söyledi. 
     Necip el Salhi'nin stratejisi ise şöyle 
     ''Bağdat'a 3 koldan saldırı düzenlenecek. Bunlardan ilki Irak Kürdistan'ı üzerinden kuzeyden, diğeri Kuveyt üzerinden güneyden ve mümkün olduğu takdirde Ürdün üzerinden batıdan.'' Salhi, kendisinin kolaylıkla 30 bin asker toplayabileceğini de söyledi. 
     
     "Kral Abdullah'dan Cheney'e olumlu işaret" 
     Newsweek, Saddam Hüseyin'e karşı girişilecek olası harekata destek sağlamak üzere Ortadoğu ülkelerini gezen ABD Başkan Yardımcısı Dick Cheney'in, Ürdün Kralı Abdullah'tan olumlu işaret aldığını da öne sürdü. 
     Derginin haberine göre, Ürdün dahil tüm Arap ülkeleri Irak'a karşı bir operasyona kamuoyu önünde karşı çıkarken, Kral Abdullah, Cheney ile yediği yemekte, ''Filistin-İsrail krizine çıkış yolu bulunması ve ABD'nin hızlı ve kararlı hareket etmesi koşuluyla Ürdün'ün Irak'a karşı girişilecek bir operasyona itirazı olmayacağını'' söyledi. 
     Dergi ayrıca, 3 hafta önce, aralarında Saddam'ın Cumhuriyet Muhafızları birliğine mensup bir albayın da bulunduğu 36 Iraklı subayın firar ederek Türkiye'ye kaçtıklarını öne sürdü. 
     






</TEXT>
</DOC>
