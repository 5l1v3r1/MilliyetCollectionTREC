<DOC>
<DOCNO> 98661 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/29/son/soneko07.html </URL>
<DATE> 2002/07/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Hazine yarın 105 günlük bono ihalesi düzenleyecek... 
</HEADLINE>
<TEXT>

     Hazine yarın 105 gün vadeli bono ihalesi düzenleyecek. 
     Müsteşarlık'tan yapılan açıklamaya göre, yarın yapılacak ihalede, kağıtların ihraç tarihi 31 Temmuz Çarşamba olarak belirlendi. Bonoların geri ödemesi ise 13 Kasım 2002 tarihinde yapılacak. Hazine'nin en son 25 Temmuz Perşembe günü düzenlendiği 348 gün vadeli döviz cinsinden iskontolu bono ihalesine, toplam 937.4 milyon dolar teklif gelmişti. 
     İhalede nominal 882.7 milyon dolarlık satış gerçekleşirken, net satış miktarı 811.8 milyon dolar olmuştu. Döviz ihalesinde bileşik faiz yüzde 9.16, basit faiz yüzde 9.14 olarak belirlenmişti. 
     Bu arada Hazine, tamamı 31 Temmuz Çarşamba günü olmak üzere bu hafta, kamu bankalarına ihraç edilen senetler için 192.9 trilyon lira ödeme yapacak. Söz konusu iç borç servisinin tamamı Türk Lirası cinsinden olacak. 
     Hazine geçen hafta, toplam 4 katrilyon 1.5 trilyon liralık iç borç servisini yerine getirmişti. 
     Hazine'nin Temmuz ayı toplamında yapacağı iç borç geri ödemelerinin toplamı ise 8 katrilyon 798.7 trilyon lirayı buluyor. 
     DIŞ BORÇ ÖDEMELERİ Öte yandan Hazine bu hafta, 110 milyon dolar dış borç ödemesi gerçekleştirecek. 
     Müsteşarlık verilerine göre Hazine, haftanın en büyük dış borç geri ödemesini bugün 53.8 milyon dolar ile yapacak. 
     Müsteşarlığın yarın 30.3 milyon dolar, 31 Temmuz'da 1.1 milyon dolar, 1 Ağustos'ta 24.7 milyon dolar, 2 Ağustos'ta 0.1 milyon dolar dış borç geri ödemesi bulunuyor. 
     Hazine, Temmuz ayında bugüne kadar toplam 387.4 milyon dolar ödeme gerçekleştirdi. 
     Ocak ayında 406.2 milyon dolar, Şubat ayında 1 milyar 0.5 milyon dolar, Mart ayında 759.7 milyon dolar, Nisan ayında 453.1 milyon dolar Mayıs ayında 1 milyar 364.2 milyon dolar, Haziran'da 1 milyar 274.6 milyon dolar dış borç ödemesi yerine getiren Hazine'nin bugüne kadar yerine getirdiği dış borç ödemesi toplamı ise 5 milyar 645.7 milyon doları buldu. 
     





</TEXT>
</DOC>
