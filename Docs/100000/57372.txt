<DOC>
<DOCNO> 57372 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/15/son/sonspo02.html </URL>
<DATE> 2001/12/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaş'ın Brezilyalısı Ronaldo iddialı 
</HEADLINE>
<TEXT>

     Beşiktaş'ın Brezilyalı futbolcusu Ronaldo Guiaro, her takımı yenecek güçte olduklarını ve bundan sonra da maç yitirmeyeceklerini söyledi. 
     Beşiktaş Kulübü'nün resmi internet sitesi ''besiktasjk.com.tr''de taraftarların sorularını yanıtlayan Ronaldo, yeni bir ekip olduklarını ve alışma devresini henüz atlattıklarını belirterek, ''Beşiktaş bu sezon şampiyon olacaktır. Her takımı yenecek güçteyiz. Bundan sonra da maç yitireceğimizi sanmıyorum'' dedi. 
     
     "Üçüncü ligde de oynarım" 
     Ronaldo, Türkiye'ye geldiğinde Fenerbahçe ve diğer büyük takımları çok anlattıklarını ifade ederek, şunları söyledi 
     ''Ama bu beni ilgilendirmiyor. Fenerbahçe'ye gol attığımda farklı birşey hissetmedim. Çünkü benim için her takım bir. Çünkü her oyun 90 dakika. Küçük büyük takım diye bir ayrımım yok. Üçüncü Lig'de de oynayabilirim, Birinci Lig'de de. Beşiktaş'tan öneri aldıktan sonra kulüp hakkında eski takım arkadaşım Taffarel'den bilgi aldım ve öneriyi kabul ettim. Yani Türkiye'ye gelmeden önce Beşiktaş'ı tanıyordum.'' 
     
     "Herhalde gol kralı olurum" 
     Brezilyalı futbolcu, attığı goller ve gol krallığında gözünün olup olmamasıyla ilgili soruya da, ''Ben Benfica'da yine savunma oyuncusu olarak bir sezonda en çok 13 gol attım. Beşiktaş'ta bunu geçmeye çalışacağım. Bu gidişle herhalde kral olurum'' diye yanıt verdi. 
     Eski takımı Benfica SL Lizbon'da 37 penaltı attığını ve bunlardan yalnızca 1'ini kaçırdığını kaydeden Ronaldo, Beşiktaş'a gelirken de 15 gol atacağını söylediğini hatırlatarak, ''Ben gol atıyorum, bu rakamı gelişigüzel söyledim ama bu rakamı bile geçebilirim'' dedi. 
     






</TEXT>
</DOC>
