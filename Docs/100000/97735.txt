<DOC>
<DOCNO> 97735 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/24/son/soneko30.html </URL>
<DATE> 2002/07/24/ </DATE>
<TIME>  </TIME>
<AUTHOR>  </AUTHOR>
<HEADLINE>
BDDK ''Net açık pozisyon 209 milyon dolara geriledi'' 
</HEADLINE>
<TEXT>

     Bankacılık Düzenleme ve Denetleme Kurumu BDDK , Haziran ayı içerisinde Pamukbank'ın Fon kapsamına alınmasıyla bilanço içi açık pozisyonun yükseldiğini, ancak vadeli pozisyonlardaki 746 milyon dolarlık artışa bağlı olarak net açık pozisyonun 209 milyon dolara gerilediğini bildirdi. 
     BDDK'nın Temmuz ayı ''Bankacılık Sektörü Yeniden Yapılandırma Programı Gelişme Raporu'' yayımlandı. 
     Raporda, Hazine Müsteşarlığı'nın Tasarruf Mevduatı Sigorta Fonu TMSF ile yaptığı ikraz anlaşmaları çerçevesinde fon bünyesine alınan bankaların sermaye ve bilanço yapılarını güçlendirmek amacıyla, 2000 yılı Aralık ayından itibaren belli dönemlerde özel tertip tahvil ihraç ettiği hatırlatılarak, TMSF'ye ihraç edilen özel tertip tahvillerin fon kapsamındaki bankaların sermaye yapılarını güçlendirmek amacıyla bu bankalara ihtiyaç olarak aktarıldığı belirtildi. 
     Raporda döviz cinsinden ve dövize endeksli olarak ihraç edilen senetlerin 31 Aralık kurları ile Türk lirasına dönüştürüldüğünde, TMSF'nin ikraz anlaşmaları çerçevesinde Hazine'den yapmış olduğu borçlanma tutarının 21.6 katrilyon lira olduğu belirtildi. 
     Rapora göre, Hazine Müsteşarlığı ile yapılan anlaşma gereği TMSF, Hazine'ye, toplam 1 katrilyon lira geri ödemede bulundu. 
     Yine, Fon bankalarının, Hazine tarafından verilen özel tertip tahvillerin bir bölümünü Merkez Bankası'na kesin satış yapmak suretiyle sağladıkları kaynaklarla 16 Mart 2001 itibariyle 5.2 katrilyon lira olan TCMB dışındaki kısa vadeli yükümlülüklerini sıfırladıkları belirtilen raporda, Merkez Bankası'na olan kısa vadeli yükümlülüklerin de 2002 yılı içerisinde sıfırlandığı bildirildi. 
     
     NET AÇIK POZİSYON 209 MİLYON DOLARA GERİLEDİ 

     Raporda, Mayıs 2001 dönemine kadar 4-5 milyar dolar seviyesinde olan TMSF bünyesindeki bankaların açık pozisyonlarının, Mayıs ayının ikinci yarısında yapılan dövize endeksli kamu kağıdı enjeksiyonuna bağlı olarak gerilediği ve Haziran ayı sonunda 561 milyon dolar olarak gerçekleştiği kaydedildi. Temmuz ayı içerisinde Fon'a alınan 5 bankanın açık pozisyonları nedeniyle 1.1 milyar dolara yükselen net açık pozisyonlarının, 18 Ocak 2002 tarihi itibariyle 408 milyon dolara gerilediği belirtilen raporda, ''Haziran ayı içerisinde Pamukbank'ın Fon kapsamına alınmasıyla bilanço içi açık pozisyonun yükseldiği, ancak vadeli pozisyonlardaki 746 milyon dolarlık artışa bağlı olarak net açık pozisyon 209 milyon dolara gerilemiştir'' denildi. 
     Fon bankalarında bulunan mevduatın önemli bir bölümünün ihale yoluyla, karşılığında Devlet İç Borçlanma Senetleri DİBS verilmek suretiyle diğer bankalara devredildiği hatırlatılan raporda, gerçekleştirilen ihaleler sonucunda 479 trilyon liralık TL cinsinden mevduat ile 2.587 milyon dolarlık yabancı para cinsinden mevduatın 8 özel bankaya devredildiği vurgulandı. 
     
     FON BANKALARININ İŞTARİKLERİ 

     Raporda, 30 Haziran 2002 itibariyle satışı kararlaştırılıp izin bekleyen satış işlemleri de dahil olmak üzere Fon bankalarının iştiraklerinin satışından 270.3 trilyon lira gelir elde edildiği belirtilirken, TMSF'nin yüzde 20 oranında ortak olması beklenen Varlık Yönetim Şirketi'nin kuruluşuna yönelik çalışmaların, Eylül ayında sonuçlandırılmasının hedeflendiği belirtildi. 
     

     
</TEXT>
</DOC>
