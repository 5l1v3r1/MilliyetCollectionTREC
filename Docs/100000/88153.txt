<DOC>
<DOCNO> 88153 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/05/son/sontur14.html </URL>
<DATE> 2002/06/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Mesut Yılmaz, Devlet Bahçeli'ye yanıt verdi... 
</HEADLINE>
<TEXT>

     ANAP Genel Başkanı Devlet Bakanı ve Başbakan Yardımcısı Mesut Yılmaz, Türkiye'de ''Vatanseverliğin hiçkimsenin tekelinde olmadığını'' bildirdi. 
     Yılmaz, partisinin TBMM Grup toplantısında yaptığı konuşmada, son günlerde yoğunlaşan AB üyeliği tartışmalarına ilişkin görüşlerini dile getirdi. 
     En büyük vatanseverliğin bu ülkede yaşayan her insanın zengin ve özgür yaşaması için çalışmak olduğunu kaydeden Yılmaz, şunları söyledi 
     ''Eğer bu memlekette yaşayan insanlar daha zengin olurlarsa, daha özgür olurlarsa, daha güvende olurlarsa, daha mutlu olurlarsa bundan milli bütünlüğümüze hiçbir zarar gelmez. Tersine milli bütünlüğümüz bununla daha da güçlenir. Biz insanımızı daha çabuk zengin edeceği için, ülkemizi daha çabuk kalkındıracağı için, insanlarımızın daha özgür yaşamalarını sağlayacağı için en uygun aracın AB üyeliği olduğuna inandığımız için AB üyeliğini destekliyoruz. Bizim ne Avrupa hayranlığı ile ne körü körüne Avrupa düşmanlığı ile alakamız yoktur. 
     Ama biz bu ülkede yaşayan insanların artık daha fazla cefa çekmesini istemiyoruz. Biz bu ülkede yaşayan insanların artık sorunlarla boğuşmasını değil, daha modern şartlarda, daha çağdaş şartlarda, daha iyi şartlarda yaşamalarını istiyoruz.'' Geçmişte yapılan hatalar dolayısıyla Türk insanına olanakların sunulamadığını, ancak bu durumu devam ettirmenin bu ülkeye karşı iyilik değil, kötülük olacağını bildiren Yılmaz, sözlerini şöyle sürdürdü 
     ''Türkiye AB üyeliğine bugün, tarihinde hiçbir zaman olmadığı kadar yaklaşmıştır. Türkiye bu hedefe bu kadar yaklaşmışken Türkiye'de siyaset yapan herkesin Türkiye'nin bu hedeften uzaklaşmamasını sağlamak, daha doğrusu bu hedefe erişmesine engel olmamak için üç defa değil, beş defa düşünmesi lazım.'' 
     





</TEXT>
</DOC>
