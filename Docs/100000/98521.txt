<DOC>
<DOCNO> 98521 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/28/son/sontur05.html </URL>
<DATE> 2002/07/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Patlamanın nedeni gaz sıkışması... 
</HEADLINE>
<TEXT>

     Akçagaz Dolum Tesislerindeki LPG tanklarında meydana gelen patlamanın, gaz sıkışması sonucu oluştuğu öğrenildi. 
     Gaz sıkışmasının yol açtığı patlama sonucu 6 tankta süren yangın 2 tanka daha sıçradı ve 8 tank kullanılamaz hale geldi. 
     Bu sırada içeride bulunan ve haber alınamayan 3 kişinin, tanklar arasındaki gaz akışını sağlayan ana vanaları kapatmaya çalıştığı öğrenildi. 
     Yangın halen devam ederken, bölgedeki diğer tesislerin itfaiye ekipleri, yangından korunmak için kendi tesislerini soğutma çalışması yapıyor Bu arada, Hava Radar Komutanlığı'nın devreye girmesiyle yangına havadan müdahale çalışması başlatıldı. 
     Bölgeye gelen itfaiye ekipleri de daha çok tesislere müdahale yerine, çevreye sıçramasını önlemeye çalışıyor Kocaeli Vali Yardımcısı Ümmet Kandoğan ve Emniyet Müdürü Ercüment Özbeyli ile diğer yetkililer, olay yerinde çalışmaları takip ediyor. 
     Vali Yardımcısı Kandoğan, can kaybı olduğuna ilişkin bilgi almadıklarını, ancak tesislerdeki tankların tamamen kullanılamaz hale geldiğini söyledi. 
     





</TEXT>
</DOC>
