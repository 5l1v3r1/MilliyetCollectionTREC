<DOC>
<DOCNO> 90738 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/19/son/soneko04.html </URL>
<DATE> 2002/06/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Fona devredilen Pamukbank 7. büyük bankaydı 
</HEADLINE>
<TEXT>

     Tasarruf Mevduatı Sigorta Fonu'na devredilen Pamukbank, 30 Eylül 2001 tarihi itibariyle, 8.6 katrilyon lira aktif büyüklükle bankalar arasında genel sıralamada 7., özel bankalar arasında 5. sırada bulunuyordu. 
     Pamukbank, Çukurova bölgesindeki pamuk üreticilerine kaynak sağlamak amacıyla 22 Nisan 1955'te Adana'da kuruldu. 
     Kuruluş sermayesi 17 milyon lira olan Pamukbank, 1973'te Çukurova Grubu'na katıldı. Şubelerinin yanı sıra 5 kurumsal, 5 özel ve 32 ticari bankacılık merkezi, 700'ü aşkın otomatik vezne makinesi, 7 yurtdışı finansal hizmet şubesi, İran'daki 1 yurtdışı temsilciliği ve Bahreyn'de bulunan 1 yurtdışı şubesiyle hizmet veren Pamukbank, 2000 yılı sonunda 7 milyar ABD Doları tutarında bir aktif büyüklüğe ulaştı. 
     Günümüzde 3,5 milyonu aşkın müşteri kitlesine hizmet veren Pamukbank, bireysel kediler, telefon bankacılığı, önyüzü fotoğraflı ve imzalı kredi kartı, fotoğraflı banka kartı, aktif sistem, müşteri temsilcisi, gezici bank24, sıfır faizli kredi ve diyalog gibi birçok bireysel bankacılık uygulamasına öncülük etti. 1998 Ekim ayında internet şubesini, 2000 Temmuz ayında Wap bankacılığını başlatan Pamukbank, 2001 Şubat ayında da TV Bankacılığı'nı hizmete soktu. 
     1999 yılında uygulamaya geçirilen Geleceğin Bankacılığı Projesi 
     ile banka müşterilerinin ihtiyaçlarını daha iyi karşılamak amacıyla müşteri odaklı bir yapıya kavuşan Pamukbank, kurumsal, ticari, girişimci, özel ve bireysel olmak üzere 5 ayrı müşteri segmentine yönelik 5 ayrı banka gibi hizmet veriyor. Pamukbank, leasing Pamuk Finansal Kiralama , faktoring Pamuk Factoring , sigortacılık Genel Sigorta ve yatırım Pamuk Yatırım alanlarında faaliyet gösteren iştirak şirketleri ile tüm finansal alanlarda ürün ve hizmet veriyor. Bankanın ortaklarını, Çukurova Holding A.Ş., Çukurova İthalat ve İhracat A.Ş., Endüstri Holding A.Ş., Çukurova Dış Ticaret A.Ş., Sınai ve Mali Yat. Holding A.Ş., Genel Denizcilik Nakliyat A.Ş., Avor İnş. Gıda, Tekstil ile Kimya A.Ş. oluşturuyor. 
     
     TURKCELL İŞTİRAK 
     İştirakleri de Turkcell İletişim Hizmetleri A.Ş., Turkcell Holding A.Ş., Pamukspor Spor ve Turizm Hizm. A.Ş., Pamuk Factoring A.Ş., Pamuk Yatırım Menkul Değerler Ticaret A.Ş., Çukurova Çelik Endüstrisi A.Ş., Türkiye Genel Sigorta A.Ş., Çukurova Tüketim Ürünl. Paz. San.Tic. 
     A.Ş., Noksel Çelik Boru Sanayi A.Ş., Pamuk International Financial Ser.Ltd., Gamat Gazetecilik Matbaacılık A.Ş., Çukurova Makine İmalat Ticaret A.Ş., Bankalararası Kart Merkezi A.Ş., Bank Kreiss A.G., Kredi Kayıt Bürosu A.Ş., Netsel Turizm Yatırımları A.Ş, Çukurova Kimya Endüstrisi A.Ş., Maysan Makina Yedek Parça San. Tic. A.Ş.'den oluşuyor. 
     
     ŞUBE, PERSONEL VE PARASAL BÜYÜKLÜKLER 
     30 Eylül 2001 itibariyle Pamukbank'ın 197 şubesi ve 5 bin 469 
     personeli var. Pamukbank'ın net karı 46 trilyon 250 milyar lira, ödenmiş sermayesi 170 trilyon lira, toplam özkaynakları 870 milyar 466 milyon lira, toplam mevduatı da 6 katrilyon 618 trilyon 801 milyar lira olarak belirlendi. Pamukbank'ın toplam aktifleri ise 8 katrilyon 652 trilyon 470 milyar lira düzeyine ulaştı. 
     





</TEXT>
</DOC>
