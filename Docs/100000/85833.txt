<DOC>
<DOCNO> 85833 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/24/yasam/yas04.html </URL>
<DATE> 2002/05/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Kayıp stajyerin iskeleti bulundu 
</HEADLINE>
<TEXT>

Washington’da bir parkta bulunan iskeletin, Kongre Üyesi Condit ile ilişkisi ortaya çıkınca ortadan kaybolan Chandra Levy’ye ait olduğu kesinleşti 
     DIŞ HABERLER SERVİSİ 

     ABD’de Demokrat Partili Kongre üyesi Gary Condit ile ilişkisi belirlendikten sonra geçen yıl 1 Mayıs günü esrarengiz biçimde ortadan kaybolarak büyük yankıya yol açan Kongre stajyeri Chandra Levy’nin öldüğü ortaya çıktı. 
     Washington polisi, yapılan incelemeler sonucu, Rock Creek Parkı’nda bulunan iskeletin, 24 yaşındaki Levy’e ait olduğunun kesinleştiğini açıkladı. 
     
     11 Eylül’ü bile unutturdu 
     Levy’nin iskeletinin bulunması, 11 Eylül saldırılarından beri ağırlıklı olarak terörizmi konuşan kamuoyu ve medyanın da gündemini aylar sonra değiştirmeyi başardı. Aylardır terör kaygılarının gündemin ilk sırasında bulunduğu ABD’de, Levy’nin öldüğünün kesinleştiği haberi bütün medya kuruluşlarınca flaş olarak geçildi ve gündemde ilk sıraya yükseldi. 
     Levy’nin kaybolması sonrası polise ifade veren California milletvekili Gary Condit, gençkız ile ilişkisi olduğunu itiraf etmiş ve bir yıl boyunca kamuoyu ve medya tarafından Levy’nin kaybından sorumlu tutulmuştu. 
     Condit, kendisine bu konuda yöneltilen suçlamaları sürekli reddetti. Ancak Demokrat vekil, bu yıl yapılacak Kongre seçimi öncesi bölgesinde düzenlenen ön seçimi, hakkındaki iddialar yüzünden kaybetmekten kurtulamadı. Levy’nin cesedinin bulunmasının ardından, olay için yeni bir soruşturma açılması bekleniyor. 
     



 YAŞAM 
















</TEXT>
</DOC>
