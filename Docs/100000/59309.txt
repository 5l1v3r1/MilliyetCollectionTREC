<DOC>
<DOCNO> 59309 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/27/son/soneko27.html </URL>
<DATE> 2001/12/27/ </DATE>
<TIME>  </TIME>
<AUTHOR>  </AUTHOR>
<HEADLINE>
İhracat, 31 milyar dolara koşuyor... 
</HEADLINE>
<TEXT>

     Türkiye İhracatçılar Meclisi TİM 
     Başkanı Oğuz Satıcı, dün akşam itibariyle kayıt altına alınan ihracat tutarının 30 milyar 566 milyon 39 bin dolar olduğunu açıkladı. 
     Satıcı, 2001 ihracat rakamının bugünkü, yarinki ve pazartesi günkü performansla 31 milyar doları görebileceğini söyledi. 
     Türkiye'deki tüm olumsuz koşullara rağmen ihracatta başarılı bir noktaya gelindiğinin altını çizen Satıcı, 32 milyar dolar olarak konan 2002 yılı hedef rakamına bile bu sıkıntılı, zor koşullarda 
     yaklaştıklarına dikkat çekti. 
     Bu rakamların korunup, geliştirilmesi için dış ticaretin önünün açılmasını isteyen Oğuz Satıcı, rakipleri ile mücadele edebilecekleri istihdam koşulları, enerji fiyatları, finansman maliyeti ve bürokratik ortamın sağlanması gerektiğini vurguladı. 
     Özellikle finansman maliyeti konusunda sıkıntılar yaşadıklarını belirten Satıcı, şunları söyledi 
     ''Reel sektör tüm sabrı ile bankacılık sisteminin hayata geçirilmesi, ayağa kaldırılması için buraya yapılan her türlü desteğe taraf olmuştur. Ama, yılın sonuna geldiğimiz bu günlerde halen bankacılık sistemine para enjekte edilmekte, buna rağmen, bu kadar olumlu havaya rağmen, bankacılık sistemi reel sektöre karşı gerekli sağduyuyu göstermemektedir.'' Türkiye'nin üreterek, ihraç ederek büyüyeceği bir ekonomi planlaması gerektiğini vurgulayan Satıcı, ''Türkiye'de 31 milyar dolar ihracat, pahalı istihdam, pahalı enerji, pahalı finasman, bürokrasiye ve siyasi ve ekonomik istikrarsızlığa rağmen yapıldı. Rakiplerimizle aynı ortam sağlanırsa, 60, 70, 90 milyar dolar ihracat rakamları hedefleyebiliriz'' dedi. 
     






</TEXT>
</DOC>
