<DOC>
<DOCNO> 88713 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/08/son/soneko12.html </URL>
<DATE> 2002/06/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Maliye Bakanı Oral "Gelir azaltmaya tahammülümüz yok " 
</HEADLINE>
<TEXT>

     Maliye Bakanı Sümer Oral, ''Bizim şu aşamada, hele hele çok önemli olan bir dönemde gelir azaltılmasına tahammülümüz yok'' dedi. 
     Ekonomistler Platformu tarafından TİM'in katkılarıyla gerçekleştirilen ''Ekonomi Politikaları Zirvesi''nin ''Türkiye'nin Rekabet Şansını Azaltan Unsurların Giderilmesine İlişkin Öneriler'' başlıklı oturumunda konuşan Oral, Türkiye'nin meselesinin, kamu finansman modelini sağlıklı bir hale getirmek olduğunu söyledi. 
     Sümer Oral, vergi konusunda şikayetler olduğunu ifade ederek, ''Ben de vergilerin çokluğundan çok memnun değilim. 40 yıla yakın maliyeciyim. O zamandan bu yana vergiden, kayıtdışılıktan şikayet edilir'' dedi. 
     Türkiye'nin sağlıklı bir kamu maliyesine sahip olmadan vergi alanında rahat hareket edemeyeceğini kaydeden Oral, ABD veya gelişmiş ülkelerdeki vergi indirimlerinin örnek gösterildiğini hatırlattı. 
     Türkiye'nin bir program uyguladığını ve bu programın kredibilitesinin bütçe politikası, faiz dışı fazla ve maliye politikası olduğunu kaydeden Oral, ''Orada taviz vermemiz veya tespit ettiğimiz hedeflere ulaşmamak gibi bir durumumuz söz konusu olamaz'' dedi. 
     Sümer Oral, şunları kaydetti 
     ''O zaman programa olan kredibilite düşer. Programdan beklediğimiz iç ve dış finans desteğini alamayız. O zaman şikayet ettiğimiz bugünü de arar hale geliriz. Bizim şu aşamada, hele hele çok önemli olan bir dönemde gelir azaltılmasına tahammülümüz yok. Ama bu demek değildir ki bu böyle gidecek. Üç yıllık orta vadeli bir vergi stratejimiz var. O strateji ile önümüzdeki yıldan itibaren yavaş yavaş eğer 2002'de hedeflerimizi tutturursak vergi oranlarında yavaş yavaş makul düzeylere doğru veya gerekli olan düzenlemeler, indirimler yapılabilecek.'' Oral, vergi stratejisinin temel amacının mükellefler üzerindeki vergi yükünü azaltarak vergi tabanını genişletmek olduğunu söyledi. 
     ''Bugün vergi yükünün fazlalığı biraz da ondan kaynaklanıyor'' diye konuşan Oral, taban genişledikçe vergi yükünün azalacağını kaydetti. 
     Oral, toplanan vergilerin rasyonel ve verimli bir şekilde harcanması için de yapısal değişiklik çalışmalarının hızla sürdüğünü söyledi. 
     





</TEXT>
</DOC>
