<DOC>
<DOCNO> 82667 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/07/son/sontur06.html </URL>
<DATE> 2002/05/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Meclis'teki ilaç yolsuzluğunun kahramanı eczacı mahkemede 
</HEADLINE>
<TEXT>

     TBMM Başkanlığı'nı kurumda çalışan iki doktorun sahte imzalarını kullanarak 70 milyar 924 milyon lira dolandırdığı iddia edilen eczacının, 19.5 yıla kadar ağır hapis cezası istemiyle yargılanmasına başlandı. 
     Ankara 7. Ağır Ceza Mahkemesi'nde görülen davanın bugünkü duruşmasına, Aşağı Ayrancı'daki Annem Eczanesi'nin sahibi sanık Mediha Kızılkaya ve avukatı ile müdahil Hazine avukatı katıldı. 
     Eczacı Kızılkaya, savunmasında, müşterilerinin neredeyse tamamını milletvekilleri ve Meclis görevlilerinin oluşturduğunu söyledi. 
     Meclis'teki sekreter ya da diğer görevlilerin eczaneye telefon ederek ilaç siparişi verdiklerini anlatan Kızılkaya, müşterilerinin önem arz eden konumları nedeniyle ilaçları istenen adrese gönderdiklerini, reçetelerin daha sonra kendilerine ulaştırıldığını savundu. Kızılkaya, hamile olması nedeniyle suça konu dönemde çalışmadığını, Erkan Düzgün adlı elemanının ilaç işlerini yürüttüğünü ifade etti. 
     Daha sonra tanıkların dinlenilmesine geçildi. 
     TBMM Ecza Deposu'nda görevli Aziz Çamlıca, Emekli Sandığı'ndan yapılan ihbar üzerine inceleme komisyonu kurulduğunu ve konudan bu şekilde haberdar olduğunu belirtti. Kendisinin de komisyonda görevlendirildiğini ifade eden Çamlıca, doktorlar adına basılan sahte kaşelerinin asıllarına çok benzer olduğunun tespit edildiğini kaydetti. 
     DYP Niğde Milletvekili Doğan Baran'ın sekreteri Emine Gülseren, Baran'ın kalp ve tansiyon ilaçları kullandığını ve bunlardan tükendikçe aldıklarını söyledi. 
     TBMM doktorlarından Filiz Dönmez, kendi adı kullanılarak hazırlanan reçetelerin sahte olduğunu soruşturmanın başlamasıyla öğrendiğini belirtti. Dönmez, kendi adına kullanılan kaşelerin sahteliğinin ilk bakışta anlaşıldığını ifade etti. 
     Tanık olarak dinlenilen diğer doktor Nurdan Onat da kaşenin sahteliğinin kolaylıkla anlaşıldığını belirtti. Reçeteleri protokol defterine kendilerinin işlediğini anlatan Onat, ''Milletvekillerinin antetli kağıtları, ilaç isimleri yazılarak bize gönderiliyordu. Biz de reçeteleri buna göre düzenliyorduk'' dedi. Onat, sahte reçetelerden haberinin olmadığını da söyledi. 
     
     ''TEZGAHTAR ROMANYA'YA KAÇMIŞ'' 
     Sanık Kızılkaya'nın kardeşi Semiha Yalçın da ifadesinde, ablasının çalışmadığı dönemde kendisinin eczaneye gittiğini belirtti. Emekli Sandığı'ndan para tahsilatını, ablasının adına aldığı vekaletle kendisinin yaptığını anlatan Yalçın, eczacılıkla ilgili işleri tezgahtar Erkan Düzgün'ün yürüttüğünü söyledi. Yalçın, Düzgün'ün, daha sonra başka bir eczanede çalışmaya başladığını, benzer bir dolandırıcılık olayından dolayı bu eczane hakkında da dava açıldığını kaydetti. Yalçın, bu eczanenin adını hatırlamadığını, ancak kendilerini telefonla arayarak Düzgün hakkında bilgi istediklerini söyledi. Yalçın, Erkan Düzgün'ün Romanya'ya kaçtığı yönünde duyumlar aldıklarını da sözlerine ekledi. 
     Mahkeme Başkanı Mesut Öztürk, Erkan Düzgün adlı kişinin kimlik bilgilerinin ve adresinin bulunması, diğer tanıkların dinlenmesi için duruşmayı ileri bir tarihe erteledi. 
     İddianamede, Annem Eczanesi'nin sahibi Mediha Kızılkaya'nın, TBMM doktorları Nurdan Onat ve Filiz Dönmez'in imzalarını taklit ederek 868 reçete düzenlediği ve Meclis'i 70 milyar 924 milyon lira dolandırıldığı belirtiliyor. İddianamede, Kızılkaya hakkında Türk Ceza Kanunu'nun TCK ''kamu kurum ve kuruluşlarını dolandırmak'' ve ''resmi belgede sahtecilik'' suçlarından 19 yıl 6 aya kadar ağır hapsi talep ediliyor. 
     





</TEXT>
</DOC>
