<DOC>
<DOCNO> 84433 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/17/ekonomi/eko06a.html </URL>
<DATE> 2002/05/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Dedikodu, piyasaları karıştırdı 
</HEADLINE>
<TEXT>

Başbakan Ecevit’in çekileceği yönündeki gerçekdışı söylentiler, doları 12 bin lira, faizi üç puan yükseltti 
     EKONOMİ SERVİSİ 

     Sağlığı günlerdir tartışılan Başbakan Bülent Ecevit hakkında dün çıkan "Ecevit çekiliyor" dedikodusu, borsa, faiz ve döviz piyasasını karıştırdı. 1 milyon 400 bin lira sınırında dolaşan dolar, birkaç dakikada 1 milyon 417 bin liraya yükselirken, borsa 11 bin puan sınırına kadar geriledi. Çekilme haberinin yalanlanması piyasalara rahat nefes aldırdı. 
     Öğleden sonra ABD Büyükelçisi Robert Pearson’un Ecevit’in çekileceğine ilişkin açıklama yaptığı dedikodusuyla başlayan satış dalgası, önce döviz ve faiz cephesini etkiledi. Saat 14.35’te piyasalara gelen haber, bonoda yüksek hacimli satış dalgası yaşattı. Yüzde 56 olan 9 Nisan 2003 vadeli bononun faizi bugün vadeli işlemlerde yüzde 59.48’e kadar yükselirken, oyuncuların bonodan dövize geçtiği gözlendi. 
     
     Bonodan çıkan dövize geçti 
     Bonoda yüksek hacimli satışlar döviz piyasasını da karıştırdı. Bankalar dolar fiyatını kotasyon beş dakikada 12 bin lira birden artırarak 1 milyon 417 bine kadar çekti. Ancak piyasada açıklanan bu fiyattan kimse alım yapmazken, işlem geçen en yüksek fiyat 1 milyon 411 bin lira oldu. 
     Serbest piyasada da 1 milyon 410 bin liraya kadar çıkan dolar, günü 1 milyon 406 binden tamamladı. 
     Olumsuz hava borsayı da sarstı. Saat 15.10’da 11 bin puana kadar düşen endeks, mart ortasındaki seviyesine döndü. Haberin yalanlanmasını bekleyen piyasalara açıklama Pearson ve Derviş’ten geldi. 
     İkilinin "Ecevit çekilecek" haberini yalanlamasıyla piyasalar rahat nefes aldı. Dolar 1 milyon 404 bine kadar gerilerken, bono faizi yüzde 59.5’ten, borsa ise yüzde 1.6 kayıpla 11 bin 218 puandan günü tamamladı. 
     



 EKONOMİ 




















</TEXT>
</DOC>
