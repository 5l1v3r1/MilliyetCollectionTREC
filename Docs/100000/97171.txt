<DOC>
<DOCNO> 97171 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/21/son/sontur14.html </URL>
<DATE> 2002/07/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Çılgın aşık dehşet saçtı... 
</HEADLINE>
<TEXT>

     Yalova'da, emekli polis olan babasını 13 bıçak darbesiyle öldürdükten sonra, babasının beylik tabancasıyla eski sözlüsünün işyerini basan genç, silahıyla birlikte ele geçirildi. 
     Bursa'nın merkez Osmangazi İlçesi'ndeki Altıparmak Caddesi Kanarya Sokak'ta bulunan Üçel Alışveriş Merkezi'ne gelen Volkan Çokpekiner 23 , kendisini 5 ay önce terk eden sözlüsü Neşe Kurt'u bulamaması üzerine, etrafa rasgele ateş etmeye başladı. 
     Silah seslerinin duyulmasının ardından olay yerine gelen polis, alkollü olduğu ve uyuşturucu hap kullandığı belirlenen Volkan Çokpekiner'i etkisiz hale getirerek, gözaltına aldı. 
     Bursa Emniyet Müdürlüğü Asayiş Şubesi'nde sorgulanan Çokpekiner, polise verdiği ifadede, eski sözlüsüyle ayrılmasına neden olduğunu iddia ettiği emekli polis memuru babasını da öldürdüğünü söyledi. 
     Bursa polisinin, Yalova Emniyet Müdürlüğü'ne bilgi vermesiyle Cumhuriyet Caddesi Değirmen Sokak'taki eve giden güvenlik güçleri, emekli polis Ümit Çokpekiner'in cesediyle karşılaştı. Baba Ümit Çokpekiner'in cesedi, Bursa Adli Tıp Kurumu Morgu'na kaldırıldı. 
     İfadesine başvurulmak üzere, Bursa Emniyet Müdürlüğü'ne götürülen Neşe Kurt ise eski nişanlısının kendisini sürekli rahatsız ettiğini belirterek, ''Ölüm tehditleri aldım, kendisini istemediğimi defalarca söyledim, bunu anlamadı'' dedi. 
     Emniyet yetkilileri, Volkan Çokpekiner'in bugün Yalova Emniyet Müdürlüğü'ne teslim edileceğini öğrenildi. 
     





</TEXT>
</DOC>
