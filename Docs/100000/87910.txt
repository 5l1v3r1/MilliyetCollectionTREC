<DOC>
<DOCNO> 87910 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/04/son/sonspo17.html </URL>
<DATE> 2002/06/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Balık baştan kokar... Scolari'den Rivaldo için ''komik'' savunma.. 
</HEADLINE>
<TEXT>

     Brezilya Milli Takımı Teknik Direktörü Luiz Felipe Scolari, dün Türkiye ile yapılan maçtaki hareketi nedeniyle çoğunluğun kınadığı Rivaldo'nun topun çarpmasını engellemek için yüzünü tuttuğunu söyledi. 
     Luiz Felipe Scolari, bugün basın mensuplarına yaptığı açıklamada, topun Rivaldo'nun dizine çarptığını, daha sonra bu futbolcunun sıçrayarak topun gelmesini engellemek için yüzünü tuttuğunu bildirdi. 
     Scolari, bu pozisyonla ilgili Brezilya medyasının farklı düşündüğünü, daha çok Rivaldo'nun endişesiyle ilgilendiğini de kaydetti. 
     Rivaldo, maçın son dakikasında köşe atışı için köşede beklerken, Hakan Ünsal'ın vurduğu top, bacaklarına isabet etmesine karşın yüzünü tutarak yere düşmüş, hakem de 2. sarı kart ve kırmızı kartını göstererek Hakan'ı oyundan atmıştı. 
     Tüm dünyada ağır eleştirilere neden olan Rivaldo'nun bu hareketi üzerine harekete geçen FIFA Kontrol ve Disiplin Komitesi, bu tür hareketlerin önüne geçmek için sıkı bir çalışma yapacağını açıkladı. 
     





</TEXT>
</DOC>
