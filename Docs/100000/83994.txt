<DOC>
<DOCNO> 83994 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/14/son/sontur19.html </URL>
<DATE> 2002/05/14/ </DATE>
<TIME>  </TIME>
<AUTHOR>  </AUTHOR>
<HEADLINE>
İşadamının çıplak fotoğraflarını çekip tehdit ettiler 
</HEADLINE>
<TEXT>

     Adana'da, ''birlikte olma'' vaadiyle kandırılan işadamının çıplak fotoğrafını çekip kamerayla görüntülerini alan ve 100 milyar liralık senet imzalatan ''hanımağa çetesi'' üyesi bir kişi tutuklandı. 
     Emniyet Müdürlüğü yetkililerinden alınan bilgiye göre, Sevinç Akgör, bankada 100 milyar lira parası olduğunu öğrendiği mobilya mağazası sahibi Mesut Dağaşan'a, zorla senet imzalattırmak amacıyla tuzak kurdu. 
     Sevinç Akgör, telefonla tanıştığı işadamını Turgut Özal Bulvarı'nda tadilat çalışması yapılan bara davet edip, içki içirdikten sonra adamlarına dövdürdü. Dağaşan'ın elbiselerini soydurup fotoğrafını çektiren ve kamerayla görüntületen Sevinç Akgör, işadamına 100 milyar liralık senet imzalattırdı. 
     Dağaşan'ı önce Mersin'e götürerek bankadan çektiği 10 milyar lirasını alan çete üyeleri, daha sonra paranın tamamını çekmek amacıyla Adana'daki Pamukbank Şubesi'ne geldi. Parayı vermemeleri için işaretle uyarıda bulunan Mesut Dağaşan'ın zor durumda olduğunu anlayan banka görevlileri, polis çağırarak 4 kişilik çetenin üyesi Murat Güzelsabancu'nun 30 yakalanmasını sağladı. Bu sırada banka dışında bulunan Sevinç Akgör 39 , Mustafa Olgunoğlu 23 ve Selçuk Bozbugan 25 ise kaçtı. 
     Sanık Murat Güzelsabuncu, Emniyet Müdürlüğü'nde yapılan sorgulamasında suçunu itiraf etti. İşadamına zorla senet imzalattırılan yerde yapılan aramada bulunan iki tabanca ve olayda kullanılan fotoğraf makinası ile video kameraya el konuldu. Çekilen çıplak fotoğraf filmi ile video kasete ise ulaşılamadı. 
     Sorgulamasından sonra sevk edildiği DGM'de tutuklanan Murat Güzelsabuncu cezaevine konuldu. 
     Haklarında gıyabi tutuklama kararı çıkarılan Sevinç Akgör, Mustafa Olgunoğlu ve Selçuk Bozbugan'ın yakalanmaları için çalışmaların sürdürüldüğü bildirildi. 
     





</TEXT>
</DOC>
