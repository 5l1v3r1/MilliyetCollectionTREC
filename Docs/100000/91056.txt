<DOC>
<DOCNO> 91056 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/20/son/sontur21.html </URL>
<DATE> 2002/06/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Dolandırıcılar kaçak elektrik bahanesiyle halktan para topluyor 
</HEADLINE>
<TEXT>

     Konya'da elektrik dağıtımı yapan Meram Elektrik Dağıtım A.Ş'de MEDAŞ görevli olduklarını söyleyen dolandırıcı çetesi, ''kaçak elektrik ihbarı aldık'' diyerek evlerde arama yapıyor ve para talep ediyor. 
     Konya'nın bazı mahallelerinde kendilerini MEDAŞ görevlisi olarak tanıtan bir çetenin kaçak elektrik kullanan ya da kullanmadığı halde saflıklarından yararlanan vatandaşları dolandırdığı belirlendi. 
     ''Kaçak elektrik ihbarı aldık'' diyerek vatandaşlardan 300 milyon lira vermelerini, aksi takdirde MEDAŞ'a 1,5 milyar lira ceza ödemek zorunda kalacaklarını bildiren ve ilk belirlemelere göre 3 kişi oldukları belirtilen dolandırıcı çetesinin, birçok kişinin bu yolla parasını aldığı belirlendi. 
     İstiklal Mahallesi sakinleri, makbuzlar ve kontrol kalemleriyle, evlere gelen üç kişilik grubun ev halkına söz hakkı bile tanımadan içeri girerek arama yaptıklarını, hiçbir somut delil olmadan evlerde kaçak elektrik kullanıldığını söylediklerini bildirdiler. 
     Kaçak elektrik kullanan bazı kişilerin dolandırıcıların oyununa geldiği, bazı kişilerin de kaçak elektrik kullanmadıkları halde korktuklarından bu kişilere bir miktar para verdikleri öğrenildi. 
     
     MEDAŞ'TAN UYARI 
     MEDAŞ A.Ş Genel Müdürü Cemal Harmankaya, son zamanlarda vatandaşlardan benzer şikayetler aldıklarını belirterek, aboneleri bu tür sahtekarlıklara karşı daha duyarlı olmaya çağırdı. 
     Bu tür sahtekarlıklar yapan kişilerin MEDAŞ görevlileri olamayacağını kaydeden Harmankaya, ''Vatandaşlarımız kaçak elektrik kullansa bile, gerekli tahakkuk işlemleri yapılmadan, aynı anda para talep etmeye yetkimiz zaten yok'' dedi. 
     Harmankaya, ''Asıl niyetlerinin ne olduğunu bilmediğimiz bu insanlara karşı abonelerimizi daha duyarlı olmaya çağırıyorum. 
     Vatandaşlarımız evlerine gelen görevlileri, kimlik sormadan kesinlikle içeri almasınlar'' diye konuştu. 
     





</TEXT>
</DOC>
