<DOC>
<DOCNO> 91769 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/24/son/soneko16.html </URL>
<DATE> 2002/06/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Güney Kore Dünya Kupası'ndan 7.2 milyar dolar kazandı 
</HEADLINE>
<TEXT>

     Güney Kore'nin dünya futbol şampiyonasında gösterdiği beklenmeyen başarı, 1997 Asya krizinden beri ekonomik alanda güvenin kaybetmiş olan ülkeye yeni bir güven aşıladı. 
     Dünya Kupası'ndeki başarının ülkeye çok olmumlu katkılarının olacağını belirten iktisatçılar, Güney Kore'nin spordan ekonomiye ''Asya'nın Gururu'' olmayı hedeflediğini belirtiyorlar. 
     Uzmanlar, Dünya Kupası için yapılan hazırlıkların Güney Kore ekonomisine canlılık getirdiğini, kupada kazanılan olağanüstü başarının ise şimdiden sağlanmış ekonomik yarara ekstra katkı sağlayacağını vurguluyorlar. 
     Dünya Kupası'na Japonya ile birlikte ev sahipliği yapan Güney Kore'nin turnuvalar için ülkenin 10 ayrı kentinde 10 yeni stadyum inşa ettirdiğini hatırlatan iktisatçılar, bu dev inşaat projelerinin iç talebin canlanmasına büyük katkı yaptığını ifade ediyor. 
     Uzmanlar, kupaya ev sahipliği yapmasının Güney Kore ekonomisine 7.2 milyar dolar ek girdi sağlayacağını ve 350 bin yeni iş 
     yaratacağını tahmin ediyorlar. 
     Aynı şekilde, geçen yıl yüzde 3'lük bir büyüme kaydeden ülke ekonomisinin Dünya Kupası sayesinde bu yıl sonunda yüzde 5.7'lik büyüme göstermesi bekleniyor. 
     Hyundai Ekonomik Araştırma Kurumu ise işin reklam boyutuna bakıyor. 
     Kurum, Dünya Kupası maçlarında kazanılan her zaferin Güney Kore'nin önde gelen 100 şirketinin uluslarararası pazardaki imajının yüzde 1 oranında gelişmesini sağladığını hesaplıyor. Futbol zaferi güney kore şirketlerinin dünyadaki imajını da parlatıyor. 
     Şirket imajlarının parlaması satışların ve karların artması anlamına geldiğinden, bu gelişmenin parasal karşılığının 10 milyar doları bulacağı hesaplanıyor. 
     Yani yeşil sahalardaki her zafer, Güney Kore şirketlerinin karlarını ve milli geliri artırıyor. 
     





</TEXT>
</DOC>
