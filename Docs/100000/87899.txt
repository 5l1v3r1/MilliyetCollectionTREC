<DOC>
<DOCNO> 87899 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/04/son/sonspo06.html </URL>
<DATE> 2002/06/04/ </DATE>
<TIME>  </TIME>
<AUTHOR>  </AUTHOR>
<HEADLINE>
İtalyanlar, Hasan Şaş ve Yıldıray'a adeta aşık oldu.. 
</HEADLINE>
<TEXT>

     İtalyan spor gazeteleri, Brezilya-Türkiye maçındaki performanslarından dolayı Hasan Şaş ve Yıldıray Baştürk'ten hayranlıkla sözederken, ''çok fazla talipleri var" denildi. 
     Ülkenin önde gelen spor gazetesi La Gazzetta dello Sport, Hasan Şaş için ''gerçek Brezilyalı'' yakıştırmasını yaptı. Gazete, ''Ronaldo ve hakem Brezilya'yı kurtarıyor'' başlığını attığı haberinde maçın en iyisi olarak gösterdiği Hasan Şaş'ın, ''olağanüstü ve üst kalitede bir oyun sergilediğini'' yazdı. 
     La Gazzetta, ''Scolari için maçta sonundaki tek iyi haber Ronaldo'ydu'' yorumunda da bulundu. Corriere dello Sport Gazetesi de ''Brezilya, skandal penaltı'' diye verdiği haberinde, Güney Koreli hakem Kim Young-Joo'nun görevlendirilmesinin FIFA'nın hatası olduğunu ve penaltı pozisyonundaki faulün kesinlikle ceza alanı dışında yapıldığını kaydetti. 
     Tutto Sport Gazetesi ise, ''Yakıp yıkan soluyla Hasan Şaş, gücüyle golünü attı. Roma, geleceği için doğru adamın peşinde olduğunu onaylattı. Yıldıray Baştürk ise bir klas'' ifadelerini kullandı. TSV Bayer 04 Leverkusen'de oynayan 23 yaşındaki Yıldıray Baştürk'e hemen FC Inter, FC Juventus ve AC Parma kulüplerinin talip olduğu iddia edildi. 
     Gazetede ayrıca, Güney Koreli hakem için ''Dünya Kupası maçlarını yönetecek düzeyde bir hakem değil. Felaket bir maç yönetti'' denildi. 
     La Repubblica Gazetesi de ''Skandal, işte Brezilya'' başlığı altında verdiği haberinde, ''Hediye edilen penaltı ve Rivaldo'nun utancı. Türkler, Güney Koreli hakemin kurbanı. Brezilya, Ronaldo ve hakemle Türkler karşısında galip geldi. Ama Dünya Şampiyonu olmak istiyorsa hakem ve Ronaldo onlara yetmez'' ifadelerine yer verdi. 
     
     ROMA, GALATASARAYLI FUTBOLCU İSTEMİYOR 
     Bu arada İtalyan ve Türk basınında günlerdir yer verilen AS Roma'nın Hasan Şaş'ı alacağı iddiaları, AS Roma Kulübü Spor Direktörü Franco Baldini trafından yalanlandı. 
     Baldini, yaptığı açıklamada, ''Teknik direktör Fabio Capello'nun beğendiği bir futbolcu olabilir ama Roma Olimpiyat Stadı'ndaki kavgadan sonra Galatasaray'dan bir oyuncunun Roma kulübesine girmesi olanaksız'' dedi. 
     Gazeteler ise gerçekte AS Roma'nın Hasan Şaş'a öneri götürdüğünü, ancak ''hayır'' yanıtını aldığını dile getirdi. 
     
     RIVALDO'NUN HAREKETİ 
     Öte yandan Brezilyalı Rivaldo'nun hakemi yanıltan bir harekette bulunarak dizine gelen topu yüzüne gelmiş gibi yaparak kıvranmasına İtalyan basını, ''Sahtekar Rivaldo'nun utancı'' diye yorumladı. 
     Gazeteler, görüntüleri yeniden izleyen FIFA'nın, Rivaldo'ya 1 maç ceza verebileceğini savundu. İtalyan medyası ayrıca, Dünya Kupası'nda ''yıldızı parlayacak'' olarak görülen Ronaldinho'nun düş kırıklığı yarattığını bildirdi. 
     
     ''ALMEYDA, FENERBAHÇE'YE OLUMSUZ BAKIYOR''- 
     Gazetelerin transfer haberlerinde de AC Parma'daki Matias Jesus Almeyda'dan henüz Fenerbahçe'ye gidip gidemeyeceği yolunda yanıt gelmemesine karşın, Arjantinli milli futbolcunun Fenerbahçe'ye olumsuz baktığı öne sürüldü. 
     





</TEXT>
</DOC>
