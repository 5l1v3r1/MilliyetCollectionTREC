<DOC>
<DOCNO> 77116 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/08/son/sondun39.html </URL>
<DATE> 2002/04/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Rusya ve İngiltere Saddam'ın kararına tepki gösterdi 
</HEADLINE>
<TEXT>

     Rusya hükümeti, Irak Devlet Başkanı Saddam Hüseyin'in, Irak'ın, 30 gün için ya da İsrail, Filistin topraklarından çekilinceye kadar petrol ihracatını durdurma kararını olumlu karşılamadı. 
     Rus İnterfaks haber ajansına açıklama yapan bir hükümet yetkilisi, Ortadoğu'da İsrail'in askeri operasyonlarını protesto etmeyi amaçlayan kararın bir ''hata'' olduğunu ve sadece Irak'ın uluslararası toplumda daha da ''dışlanması'' sonucunu doğuracağını söyledi. 
     Aynı yetkili, ''Saddam Hüseyin, BM uzmanlarının ülkeye girmesini kabul edeceği yerde, tüm dünya toplumuna muhalefetini sürdürüyor'' dedi. 
     Rusya, Irak'ın en büyük ticari ortağı durumunda. 
     Bu arada, İngiltere hükümeti de Saddam Hüseyin'in petrol ihracını askıya alma kararıyla Irak halkını cezalandırdığını bildirdi. 
     Dışişleri Bakanlığı sözcüsü, ''Saddam Hüseyin'in Filistinlilerin çektiği acıları sömürerek, kendi siyasi amaçları ve Iraklıların kendi baskısı altında çektiklerine aldırmayarak, bir kez daha siyasi oyun oynadığını'' söyledi. 
     Sözcü, ''Saddam Hüseyin 30 günlüğüne yasal petrol ihracını durdurmak için niçin çaba gösteriyor Onun halkı, ilaç ve yaşamsal gıdalar için bu ihraçtan gelecek gelirlere bağımlı'' dedi. 
     






</TEXT>
</DOC>
