<DOC>
<DOCNO> 75166 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/28/son/sontur18.html </URL>
<DATE> 2002/03/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Üzeyir Garih'in katili bir tetikçi mi.. 
</HEADLINE>
<TEXT>

     İşadamı Üzeyir Garih'in katil zanlısı olarak askeri cezaevinde tutuklu bulunan Yener Yermez'in, Bursa'da bir mobilyacıyı silahla yaraladığı iddiasıyla açılan davaya devam edildi. 
     Sanık Yermez, mahkemenin talebine rağmen duruşmaya getirilmedi. 
     Bursa 5. Ağır Ceza Mahkemesi'nde ''adam öldürmeye tam teşebbüs'' suçundan 18 yıl hapis cezası talebiyle tutuksuz olarak yargılanan Yener Yermez ile olayın azmettiricisi olduğu iddia edilen Kayserili İşadamı Ahmet Köseoğlu duruşmaya katılmadılar. Yermez'in silahla yaraladığı iddia edilen Mehmet Emin Karaaydın ile oğlu Ramazan Karaaydın ise duruşmada hazır bulundular. 
     Müşteki Mehmet Emin Karaaydın, ifadesinde, olay günü mobilya mağazasına gelen bir kişinin 5 metrekarelik bir halı sormasının ardından ateş etmeye başladığını, bu sırada 3 yerinden yaralandığını belirterek, ''Sanıyorum saldırganın silahı tutukluk yaptı. Bu sırada panikleyip kaçmaya başladı. Olaydan yaklaşık 1 ay sonra Üzeyir Garih'in öldürülmesi olayını televizyondan takip ederken beni yaralayanın Yener Yermez olduğunu teşhis ettim. Hatta Yermez'in üzerindeki kıyafet, bana yaptığı saldırı sırasında giydiğinin aynısıydı'' dedi. 
     Yener Yermez'in, Kayserili işadamı Ahmet Köseoğlu tarafından verilen talimatla bu olayı yaptığını iddia eden Karaaydın, ''Biz merkezi Kayseri'de olan bir firmanın Marmara Bölge Bayiliği'ni aldık. 
     Oğlum Ramazan ile firmanın sahibi Ahmet Köseoğlu telefon ile tartışmışlar. Ben de Köseoğlu'na tartışmanın sebebini sorunca göreceksiniz diyerek tehdit etti. Tehditten 3 gün sonra vuruldum'' şeklinde ifade verdi. 
     Mehmet Emin Karaydın'ın oğlu Ramazan Karaaydın da babasının Kayserili işadamı Ahmet Köseoğlu tarafından Yermez'e vurdurtulduğunu öne sürerek, ''Olaydan sonra Kayseri'den Ahmet Rasim Kahyaoğlu adında bir kişi gelerek konuyu kapatmamız için para da teklif etti'' dedi. 
     Duruşmada, Cumhuriyet Savcısı, davada tutuksuz yargılanan Yener Yermez'in tutuklanmasını talep etti. 
     Mahkeme heyeti, Hasdal Askeri Cezaevi'nde bulunan ve bugünkü duruşmaya getirilmeyen Yener Yermez'in ifadesinin alınması ve yüzleştirme yapılmak üzere 21 Mayıs 2002 tarihindeki duruşmaya getirilmesine karar verdi. 
     Mahkeme, ayrıca Cumhuriyet Savcısı'nın tutuklama talebinin de Yener Yermez'in katılacağı duruşmada değerlendirilmesini kararlaştırdı. 
     
     OLAY 
     Bursa'nın merkez Yıldırım İlçesi'nde, 20 Temmuz 2001 tarihinde Mehmet Emin Karaaydın adlı mobilyacı, silahlı saldırıya uğramıştı. 
     Karaaydın, kendisini Üzeyir Garih cinayeti sonrası, katil zanlısı olarak yakalanan Yermez'in vurduğunu iddia etmişti. Karaaydın'ın iddialarını araştıran Bursa Cumhuriyet Savcılığı, Yermez ve olayın azmettiricisi olduğu iddia edilen Ahmet Köseoğlu hakkında, ''adam öldürmeye teşebbüs ve azmettirmek'' suçlarından dava açmıştı. 
     






</TEXT>
</DOC>
