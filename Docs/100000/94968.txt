<DOC>
<DOCNO> 94968 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/10/son/sontur41.html </URL>
<DATE> 2002/07/10/ </DATE>
<TIME>  </TIME>
<AUTHOR>  </AUTHOR>
<HEADLINE>
İsmail Cem de istifa ediyor... 
</HEADLINE>
<TEXT>

     Ankara kulislerinde eski DSP'li Hüsamettin Özkan ve Derviş ile biraraya gelen Dışişleri Bakanı İsmail Cem'in yeni bi oluşumda yer almak üzere istifa edeceği konuşuluyor. 
     Hüsamettin Özkan'ın DSP'den istifasının ardından peşpeşe gelen istifalar Dışişleri Bakanı İsmail Cem ve Devlet Bakanı Kemal Derviş'in kararına çevrilmesine neden oldu. Yeni oluşumun merkez sağ ve soldan da katılımlarla partileşmesi için trafik yoğunlaştı. Partinin liderliği için, Hüsamettin Özkan'la evinde bir saat görüşen Dışişleri Bakanı İsmail Cem ve Derviş'in kararı beklenirken, Özkan'ın yine ikinci adam olacağı öne sürülüyor. İş dünyasının da oluşuma destek sözü verdiği belirtiliyor. 
     Ankara'da konuşulan senaryolarda, Cem-Özkan-Derviş üçlüsünün birbirleriyle ve Derviş'in diğer liderlerle görüşerek merkez sağ ve solu birleştirecek bir parti üzerinde çalıştıkları belirtiliyor. Hüsamettin Özkan'la evinde bir saat görüşen ancak görüşmeye ilişkin herhangi bir açıklama yapmayan İsmail Cem'in de Dışişleri Bakanlığı ve DSP'den istifa edeceği öne sürülürken, Derviş'in de bu istifanın ardından tavrını net bir şekilde ortaya koyacağı kaydediliyor. 
     Derviş, Cem ve Özkan arasında varılacak sonuç beklenirken, oluşuma katılacak sürpriz isimler de ortaya çıkmaya başladı. DSP'den istifa eden milletvekillerinin, Gaziantep Büyükşehir Belediye Başkanı Celal Doğan ve Kocaeli Büyükşehir Belediye Başkanı Sefa Sirmen gibi sağda ve solda yer alan isimler başta olmak üzere geniş yelpazede bir görüşme trafiği yürüttüğü ifade ediliyor. Ayrıca DTP Genel Başkanı Mehmet Ali Bayar ile de tamasta kurulduğu belirtiliyor. 
     
     ÖZKAN İKİNCİ ADAMLIĞI KABUL ETTİ 

     Oluşturulması için temasların sürdüğü yeni partinin liderinin Derviş ya da Cem'in olacağı, yıllarca Başbakan Bülent Ecevit'in yanında ikinci adam konumunu üstlenen Özkan'ın bu partide de ikinci adam olmayı kabul ettiği öne sürülüyor. 
     
     İŞ DÜNYASI DA DESTEK VERİYOR 

     Bu arada gerek TOBB, gerekse de Ankara'da temaslarını sürdüren TÜSİAD'ın bu oluşuma destek verdiği savunuluyor. İş dünyasının özellikle AKP Genel Başkanı Tayyip Erdoğan'ın önünü tıkayacak, geniş tabana yayılmış bir parti için destek vermeyi kabul ettikleri belirtiliyor. İş dünyasının partinin liderinin Derviş olması yönünde tavır koyduğu belirtilirken, Celal Doğan ve Sefa sirmen gibi yelpazenin solunda bulunan isimlerin de Derviş'in liderliğini istediği kaydediliyor. 
     Öte yandan TOBB'dan özellikle siyasete atılmayı düşünen oda ve borsa başkanlarının bugün 9'uncu Cumhurbaşkanı Süleyman Demirel'le görüşerek, onun yaklaşımlarını da değerlendirdikleri öğrenildi. 
     





</TEXT>
</DOC>
