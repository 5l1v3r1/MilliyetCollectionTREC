<DOC>
<DOCNO> 90176 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/16/son/sonspo03.html </URL>
<DATE> 2002/06/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Japon basını, Türk Milli Takımı'na kilitlendi.. 
</HEADLINE>
<TEXT>

     17. Dünya Kupası finallerinin 2. turunda ev sahiplerinden Japonya ile 18 Haziran Salı günü karşılaşacak olan Türkiye, bu ülkede hazırlıklarını sürdürürken, A Milli Takım ile ilgili haberler de Japon basınında geniş yer alıyor. 
     Japonya'da bugün yayınlanan gazetelerde, Milli Takımlar Teknik Direktörü Şenol Güneş'in dün yaptığı basın toplantısı geniş yer bulurken, günlük 10 milyon tirajlı ''Yomiuri Shimbun'' gazetesinde Türk futbolundaki gelişimin son 10 yılda gerçekleştiği ifade edildi. Kenji Yamanoto imzasıyla yayınlanan haberde şu görüşlere yer verildi 
     ''Grubundan çıkan Türkiye, son 10 yıl içinde oldukça güçlendi. Haziran 1997'deki Kirin Kupası'nda Japonya, Türkiye'yi 1-0 yenmişti ama Türk Milli Takımı'nın oyuncularının çoğu Avrupa'nın ünlü kulüplerinde oynuyor ve gruptaki ilk maçlarında Brezilya'yı oldukça zorladılar. Şenol Güneş, 2 yıla yakın süredir takımı yönetiyor. 
     Kenji Yamanoto'nun yazısında Şenol Güneş'in, Japonya maçıyla ilgili görüşleri de yer aldı 
     ''Japonya'nın, Belçika maçındaki hızı, dikkatleri çekti. Tunus maçında hızlı değillerdi, ama oyunda kontrolü ellerinde tuttular. Rakip takıma göre oyunu değiştirebilmeleri Japonların güçlü tarafı. 
     Nakata, Ono ve Inamoto, Japon takımının güçlü oyuncuları. Fakat, Japon takımında oyuncuları isim olarak belirtmeye gerek yok. Çünkü Japonya, takım oyunu oynuyor. 
     Japon taraftarların güçlü desteği var, Dünya Kupası'nda ev sahibi ülkenin avantaj sahibi olması gayet doğaldır. Ona rağmen kazanmak istiyoruz. Japon seyircilere iyi bir futbol izlettirmek istiyoruz. 
     Bizin takımımızda rahatsızlığı süren ve sakatlananlar var. Ama sıkı bir hazırlıkla Japonya karşısına en iyi durumda çıkmak istiyoruz.'' Kenji Yamanoto, Türk Milli Takımı ile ilgili izlenimlerini ise şöyle açıkladı 
     ''Türk milliler, Japonya'ya gelir gelmez Miyagi'de antrenman sahasına çıktılar. 1 gün önce Güney Kore'den gelmelerine karşın sıkı bir çalışma yaptılar. Hakan Şükür ve Çin maçında gol atan Hasan Şaş koşu yaptı. Antrenman halka açıktı ve 1.5 saat sürdü. Bugünkü çalışmaları ise halka kapalı ve taktik ağırlıklı olacak.'' Günlük 4 milyon tirajlı ''Mainichi Shimbun'' gazetesinin bugünkü sayısında da Omi Nohara imzasıyla Türk Milli Takımı ile ilgili bir haber yayınlandı. 
     Haberde, Japon gazeteci Omi Nohata, A Milli Takım ile ilgili olarak şu izlenimleri aktardı 
     ''Japonya'nın finallere giden yoldaki ilk rakibi Türkiye, 18 Haziran'daki maça yönelik olarak hazırlıklara başladı. Futbolcular birbirleriyle mutlu bir biçimde sohbet ederken, antrenman boyunca rahat bir tavır sergilediler. Dar alanda paslaşma, mini oyun alıştırması yaparak ter attılar. 
     Takımın etkili isimlerinden Hakan Şükür ve Hasan Şaş, yorgun oldukları için diğerlerinden farklı bir antrenman yaptılar. Çin maçında gol atan ''Mohikan'' Ümit Davala ve diğerleri antrenman sırasında çevik hareketler sergiledi.'' Nohara'nın yazısında, Şenol Güneş'in şu görüşleri de yer aldı 
     ''Teknik direktör Güneş, düzenlediği basın toplantısında, Dikkat etmemiz gereken oyuncular Inamoto ve Nakata. Japonya takım oyunu oynuyor ve nasıl oynayacakları merak konusu. Kazanmak niyetindeyiz ve seyircilere iyi bir maç izlettirmek istiyoruz diye konuştu.'' 
     





</TEXT>
</DOC>
