<DOC>
<DOCNO> 59144 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/26/son/sontur01.html </URL>
<DATE> 2001/12/26/ </DATE>
<TIME>  </TIME>
<AUTHOR>  </AUTHOR>
<HEADLINE>
İzmir yağışlara teslim, bir mahalleye giriş yasaklandı 
</HEADLINE>
<TEXT>

     Karşıyaka İlçesi Çay Mahallesi'nde yağış nedeniyle heyelan meydana geldi. Kaya kütlelerinin düştüğü mahalleye giriş ve çıkışa izin verilmezken, olayda ölen ve yaralanan olmadı. 
     Alınan bilgiye göre, 1610 Sokak'ta aşırı yağışlar nedeniyle altındaki toprak aşınan ve yerinden oynayan kayalar, 1630 7 Sokak'a düştü. Tonlarca ağırlığındaki kayaların gürültüsünü duyan ve korkuya kapılan mahalle halkı evlerinden dışarıya çıktı. 
     Olay yerine gelen polis ekipleri, güvenlik şeridi çekerek mahalleye giriş ve çıkışları yasakladı. Yeniden kaya düşebileceği endişesi ile diğer evler de tahliye edildi. 
     Karşıyaka Belediye Başkanı Şebnem Tabak, kaya kütlelerinin düştüğü sokakta inceleme yaptı ve mahalle sakinlerinden bilgi aldı. 
     Tabak, aynı bölgeye Ramazan Bayramı'nın ikinci günü yine kaya düştüğünü, bir kişinin yaralandığını anımsatarak, şunları söyledi 
     ''Bu olaydan sonra burası afet bölgesi ilan edildi. İlk olayda Bayındırlık İl Müdürlüğü, polis denetiminde 13 aileyi tahliye etti. 
     Belediye olarak buralarda oturanların can güvenliğinden sorumluyuz. 
     Şimdiye kadar 300 aile evlerinden tahliye edildi. Kalabilecekleri yer olarak okul hazırladık. Ancak ilk gün 2 aile bir gece kaldı ve sonra ayrıldılar.'' Heyelan bulunan bölge için Valilik ile işbirliği içinde olduklarını bildiren Tabak, rapor hazırladıklarını ve Afet İşleri Genel Müdürlüğü'ne gönderdiklerini kaydetti. 
     Bölgede 1976 yılında heyelan meydana geldiğinin belirlendiğini ifade eden Tabak, ''Alpaslan, Çiçek, Çay ve Fuat Edip Baksı mahalleleri heyelan bölgesi ilan edildi. Kayaların ve taşların düşmesini engellemek amacıyla yüksek istinat duvarı yapılmasını istiyorsunuz. Biz ise kesin bir çözümden yanayız. Son kararı Afet İşleri Genel Müdürlüğü verecek'' dedi. 
     






</TEXT>
</DOC>
