<DOC>
<DOCNO> 57620 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/17/son/soneko02.html </URL>
<DATE> 2001/12/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Verdiğimiz vergilerin yüzde 64'ü borç faizine gidiyor 
</HEADLINE>
<TEXT>

     Türkiye, 1994-2000 döneminde topladığı 215,9 milyar dolarlık verginin, 138,1 milyar dolarını borç faizine verdi. 
     Vergi gelirleri, 2001 ve 2002 yılları dahil edildiğinde 1994-2002 döneminde 279,3, faiz ödemeleri ise 194,9 milyar dolara ulaşacak. 
     2002 Yılı Programı verilerinden yapılan hesaplamalara göre, 1994-2000 döneminde Türkiye, 1 trilyon 276,9 milyar dolarlık milli gelir elde etti. Bu dönemde 215,9 milyar doları vergi olmak üzere 270,1 milyar dolar gelir elde eden devlet, toplam 371,1 milyar dolar harcadı. Bu harcamanın 138,1 milyar doları bizzat borç faizlerine gitti. Yani devlet, vergi gelirlerinin yüzde 64'ünü 
     faiz ödemelerine verdi. Bu yılki gerçekleşme tahminine göre de, devlet 31,3 milyar dolar vergi toplayabilecekken, faize 33 milyar dolar verecek. Faizin, vergi gelirlerine oranı yüzde 105,4'e yükselecek. 2002 Yılı Programı'na göre, 2002 yılında faiz ödemeleri 23,8 milyar dolara inecek. Vergi gelirleri 2002 yılında 32,1 milyar dolar olacak ve faiz ödemelerinin vergi gelirlerine oranı yüzde 75,1'e inecek. Bu tabloya 2001 gerçekleşme tahminleri ile 2002 program hedefleri eklendiğinde milli gelir 1 trilyon 582,6 milyar dolara ulaşacak. Devalüasyon nedeniyle milli gelir, konsolide gider, vergi ve konsolide gelir rakamları dolar bazında küçülecek. Devlet, 2001'de 33, 2002 yılında ise 23,8 milyar dolarlık faiz ödemesinde bulunulacak. Bu 2 yılla birlikte faiz ödemeleri 1994-2002 döneminde 194,9 milyar dolara ulaşacak. Dünyanın en büyük entegre bölgesel kalkınma projelerinden GAP'a toplam 33 milyar dolar harcanacağı dikkate alındığında faiz ödemelerinin büyüklüğü daha iyi anlaşılıyor. Konsolide giderler 488,8, vergi gelirleri 279,3, konsolide gelirler 350,1 milyar dolara yükselecek. Dış borç stoku haziran ayı itibarıyla 111,9 milyar dolar olan Türkiye, faiz olmasaydı, 1994-2002 döneminde, dış borcunun yarısı kadar 56,2 milyar dolar bütçe fazlası verecekti. 
     






</TEXT>
</DOC>
