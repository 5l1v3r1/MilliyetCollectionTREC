<DOC>
<DOCNO> 97428 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/23/spor/spo01.html </URL>
<DATE> 2002/07/23/ </DATE>
<TIME>  </TIME>
<AUTHOR>  </AUTHOR>
<HEADLINE>
"Atılırsan, dönme" 
</HEADLINE>
<TEXT>

     ORHAN YILDIRIM 

     Çok sinirlendi 
     TEKNİK Direktör Mircea Lucescu ile Ali Eren arasında Lyon maçı sonrası ilginç bir diyalog yaşandı. Karşılaşmanın ikinci yarısında rakibine attığı kasti tekme sonrası kırmızı kart gören ve soyunma odasında kaptan Tayfur’un hışmına uğrayan tecrübeli futbolcuya Rumen hoca da sert çıktı. Ali Eren ile özel bir görüşme yapan Lucescu, "Bir daha bu şekilde atılırsan, soyunma odasına sakın dönme" diyerek oyuncusunu uyardı. 
     
     Hemen özür diledi 
     LUCESCU’NUN bu sert sözleri karşısında şaşkına dönen Ali Eren hemen özür diledi. Siyah - Beyazlı futbolcu, "Haklısınız hocam. Ancak Lyonlu oyuncu bana dirsek attı, ben de kendimi tutamadım. Tıpkı Fenerbahçe maçında Serhat’ın yaptığı pozisyon gibiydi. Bundan sonra daha dikkatli olacağım. Merak etmeyin" ifadelerini kullandı. Menajer Sinan Engin de Ali Eren’i daha dikkatli olması konusunda ikaz etti. 
     
Nouma geliyorFransız futbolcu, yöneticileri arayarak, maç başı 30 bin doları kabul ettiğini söyledi. Pascal’ı oylayan Yönetim Kurulu, ezici çoğunlukla yıldız oyuncunun alınmasını onayladı 
     BİLAL MEŞE 

     BEŞİKTAŞ’TA transferde dün sürpriz bir gelişme yaşandı ve eski futbolcusu, taraftarların gönlünde taht kurmuş, adına marşlar yazılmış Pascal Nouma, yöneticileri arayarak, hiç peşinsiz maç başına 30 bin dolara Siyah - Beyazlılar’da oynamayı kabul ettiğini söyledi. Konu üzerine oylama yapan Yönetim Kurulu, büyük çoğunlukla yıldız oyuncunun alınmasına okey verdi. 
     FRANSIZ futbolcuya Galatasaray’ın da talip olduğu öğrenilirken, yönetici Kıvanç Oktay, "Cim-Bom’a giderse istifa ederim" dedi. Nouma ile hafta içinde sözleşme imzalanması bekleniyor. Haberi duyan Sergen, "Gelirse, O’na 30 gol attırırım. Ben de çok yakında formumun zirvesine çıkacağım" yorumunu yaptı. Bu arada Beşiktaş, Conceiçao için yeni bir girişim daha başlattı. 
     
Niyazi imzaladı      CENGİZ MALGIR 

     BEŞİKTAŞ’IN Ankaragücü’nden transfer ettiği Niyazi dün iki yıllık sözleşmeye imza attı. Akaretler’deki kulüp binasında yapılan imza törenine Siyah - Beyazlı yöneticilerden Haşmet Kürüm ve Cengiz Kaptanoğlu katıldı. Kürüm, "Beşiktaşlı bir oyuncuyu hocamızın isteği doğrultusunda kadromuza kattığımız için çok mutluyuz. Başarılı olacağına ve formayı giyeceğine inanıyorum" dedi. 
     HEYECANLI olduğu gözlenen Niyazi ise Beşiktaş’ın 100. kuruluş yılında şampiyonluk yaşamaya geldiğini belirterek, "Beni tercih ettiği için Teknik Direktör Lucescu’ya teşekkür ederim. Elimden geleni yapıp, onun yüzünü kara çıkartmayacağım" diye konuştu. Vize işlemleri tamamlanan Niyazi bugün Siyah - Beyazlı takımın kampına katılmak için İsviçre’ye uçacak. 
     
Luce’den sürpriz izin      Siyah - Beyazlı takımın teknik direktörü Lucescu dün çift idman yapacağını açıklamasına rağmen oyuncularına bir sürpriz yaparak akşam çalışmasını iptal etti. Sabah yapılan antrenmanı basına kapayan Rumen hoca, takımın yorgun olduğunu görünce futbolcularına izin verdi. Bunu fırsat bilen Siyah - Beyazlı futbolcular öğleden sonra Cenevre’ye giderek şehir gezisi ve alış veriş yaptılar. Fotoğraflar Rahman Sağıroğlu 
     
Kartal’ın rakibi Neuchatel Xamax      HAZIRLIKLARINI İsviçre’de sürdüren Beşiktaş bugün Neuchatel Xamax ile karşılaşacak. Payerne’de TSİ 20.30’da başlayacak mücadeleyi TRT 1 naklen yayınlayacak. Lyon maçında kötü bir oyun ortaya koyan ve sahadan 2-0 yenik ayrılan Siyah - Beyazlı takımın teknik direktörü Lucescu, oyuncularından Neuchatel sınavını ciddiye almalarını istedi, "Bu maçta tüm gücünüzü bana gösterin" ifadesini kullandı. 
     

</TEXT>
</DOC>
