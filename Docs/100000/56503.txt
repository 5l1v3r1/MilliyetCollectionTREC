<DOC>
<DOCNO> 56503 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/10/son/sontur11.html </URL>
<DATE> 2001/12/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Güneyde kabus sürüyor...Mersin'de yağış bekleniyor... 
</HEADLINE>
<TEXT>

     İçel'de üç gündür etkili olan yağışlar ve su baskınlarının ardından, onarım, temizlik ve hasar tespit çalışmaları ile olası yağışlara karşı önlem çalışmaları sürdürülüyor. 
     İçel Valiliği Kriz Masası çalışmalarını koordine eden Vali Yardımcısı Mehmet Demir, Mersin'de öğleden sonrası için yine yağış beklendiğini belirterek, vatandaşlardan dikkatli olmalarını, zorunlu kalmadıkça ve özellikle araçlarıyla trafiğe çıkmamalarını istedi. 
     Vali Yardımcısı Demir, yaşanan sel felaketi sonrası kentte yapılan çalışmalarla ilgili bilgi verdi. Merkez'de bütün okullarda eğitim ve öğretime bu sabahtan itibaren yeniden başlandığını bildiren Demir, okullardaki hasar tespit ve temizlik çalışmalarının tamamlandığını belirterek, hasar durumunun Milli Eğitim Bakanlığı'na iletildiğini, istenen ödeneğin gelmesiyle birlikte, hasarlı okullardaki tadilat çalışmalarının gerçekleştirileceğini söyledi. 
     Kızılay'ın 5 bin kişiye sıcak yemek ve 10 bin ekmek dağıtımının sürdüğünü kaydeden Demir, bina hasarlarının tespiti için ekiplerin sahada çalışmalarına devam ettiğini anlattı. 2 bin 514 konut ve işyerinde ön tespit çalışmalarının yapıldığına işaret eden Demir, bunlardan 2 bin 501'i için ''az-eşya hasarlı, oturulabilir'', 13'ü için de ''oturulamaz durumda'' raporu düzenlendiğini belirtti. 
     Merkez'de iki can kaybı meydana geldiğini ifade eden Demir, kentte onarım çalışmalarının sürdüğünü, motopomp ve ekskavatör gibi iş makinalarına ihtiyaç duyulduğunu anlattı. 
     Ekskavatörlerle derelerin içinde biriken taş ve engellerin kaldırılmasına çalışıldığını, dere şev ve tahkimatlarının yapılmakta olduğunu ifade eden Demir, arazideki suların daha fazla zarar vermeden, drenaj kanalları ve denize akıtılması çalışmalarının sürdürüldüğünü söyledi. 
     Su ve elektrik konusunda sorun yaşamadıklarını, sistemlerin gözden geçirilerek devreye alındığını belirten Vali yardımcısı Demir, ancak eskiden olduğu gibi zaman zaman ve kısa süreli elektrik kesintileri yaşanabildiğine dikkati çekti. Vatandaşları içme suyunu dikkatli kullanmaları konusunda da uyaran Demir, rengi bozuk suların kaynatılmadan içilmemesi gerektiğini vurguladı. 
     Ankara Büyükşehir Belediyesi'nin kente, 23 pompa, 15 kamyonet 2 kanal açma makinası ve toplam 35 personel ile yardıma geldiğini belirten Demir, bu ekip ve araçların yönlendirilerek çalışmalara katıldığını bildirdi. 
     Vali Yardımcısı Demir, vatandaşlardan bodrum katlarında su bırakılmamasını da isteyerek, şunları söyledi 
     ''Vatandaşlar bodrum katlarında su bırakmamalı. Gerekli görülen yerler ve talebe göre bu konuda biz de yardımcı oluyoruz. Bodrum katlarda su kalması, binanın direnci açısından etkili olabilir ve tehlike yaratabilir. Ayrıca buralardaki sular sinek oluşumuna da yol açar. Önümüzdeki yaz sineklerin istilasına uğramamak için bu konuda çok dikkatli davranmalıyız.'' 
     
     Berdan Barajı'ndan su bırakılmaya devam 

     Tarsus Kaymakamı Necmi Kurt, Tarsus'ta bugün açık bir havanın hakim olduğunu, ancak meteorolojik verilere göre 12 Aralık Çarşamba günü için yağış beklendiğini bildirdi. 
     Berdan Barajı'ndan, göl seviyesinin normale çekilmesi amacıyla su bırakılmaya devam edildiğini kaydeden Kurt, bu nedenle arazilerdeki suyun çekilmediğini Berdan Deresi'nin dolu vaziyette ve köprüye değecek şekilde aktığını söyledi. 
     Direklerin devrilmesi nedeniyle bir kaç köy dışında elektrik kesintisi olmadığını anlatan Kaymakam Kurt, içme suyu sorunu da yaşanmadığını bildirdi. 
     Kaymakam Necmi Kurt, hasar tespit çalışmalarının da başlatıldığını sözlerine ekledi. 
     






</TEXT>
</DOC>
