<DOC>
<DOCNO> 58652 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/24/ekonomi/eko01.html </URL>
<DATE> 2001/12/24/ </DATE>
<TIME>  </TIME>
<AUTHOR>  </AUTHOR>
<HEADLINE>
ÇAT KAPI MALİYE 
</HEADLINE>
<TEXT>

Kira gelirlerine göre ocak ayında beyanname vermek zorunda olan lüks konut ve işyeri sahipleri, Maliye tarafından yakın takibe alındı 
     NEDİM ŞENER 

     İstanbul Defterdarlığı, kiraların binaların semtine ve türüne göre bin ile 5 bin dolar arasında değiştiği lüks semtlerde kira incelemesi başlattı. 
     Aralık ayında başlatılan çalışmanın nedeni, ocak ayında kira gelirleri olanların beyanname verecek olması. 
     İncelemenin yoğunlaştığı yerlerin başında Etiler, Ulus, Yeşilyurt, Yeşilköy, Ataköy, Florya, Kemer Country, Uskumruköy, Bahçeşehir ve İstanbul Boğazı’nın her iki yakasındaki ev ve işyerleri geliyor. 
     Bu yıl konut için 700 milyon, iş yerleri için 4 milyar 900 milyon liranın üzerinde kira geliri olanlar beyanname verecek. 
     
Hedef 150 bin mükellef      Türkiye’de en yüksek kiraların İstanbul’da olduğunu belirten İstanbul Defterdarı Kadir Boy, elde edilen kazanca göre beyanname verenlerin az sayıda olduğunu bildirdi. 
     Geçen yıl yapılan denetimler sayesinde 90 bin dolayında olan beyanname verenlerin sayısının 125 bine kadar çıktığını kaydeden Boy, yüksek kira geliri olduğu halde beyanname vermekten kaçınanların tespit edilmesi halinde geçmiş beş yılın kiralarının vergilerinin tahsil edildiğini belirtti. 
     Boy, bu yıl denetimlerle beyanname verenlerin sayısının 150 bine çıkartılmasının hedeflendiğini söyledi. 
     
İlginç rekortmenler      İstanbul Defterdarlığı, her alanda olduğu gibi gayrimenkul sermaye idarı yani kira geliri olanların da rekortmenler listesini hazırlıyor. 2000 yılı ocak ayında kira geliri beyannamesi verenlerin listesinde de ilginç isimler yer aldı 
     Kumarhaneler kralı olan ve halen yurtdışında kaçak yaşayan Sudi Özkan, İstanbul’da en fazla kira kazancı olan kişiler arasında sekizinci oldu. 2000 yılında 384 milyar lira kira geliri olan Özkan bunun için 167 milyar lira vergi ödedi. 
     Susurluk Raporunda adı geçen ve Ömer Lütfi Topal’ın ortağı olan Ali Fevzi Bir, sahibi olduğu Bank Ekspres’in içini boşaltan Korkmaz Yiğit, öldürülen Nesim Malki’nin eşi Meri Malki, Atilla Uras, Gürün Han’ın sahibi Atilla Gürün gibi isimler de kira vergisi rekortmenleri arasında yer alıyor. 
     
Denetim nasıl yapılıyor      Kadir Boy’un verdiği bilgiye göre, kapı kapı dolaşan Maliye elemanları öncelikle ev sahibinin kim olduğunu tespit edecek. Kiracıdan kaç yıldan beri aynı yerde oturduğu ve hangi yıl ne kadar kira ödediği öğrenilecek. Kiranın nasıl ödendiği nakit, elden, posta yada banka havalesi tespit edilerek kontrat yapılıp yapılmadığı sorulacak. 
     Kira kontratı olmayan ve geçen yıllarda kira kazancı beyannamesi vermeyenlere nedenleri sorulacak. Geçen yıllarda beyanname vermeyenler hakkında rapor düzenlenerek vergi cezası kesiliyor. Daha sonra gecikme faizleri ile birlikte vergi tahsil yapılıyor. 
     Kiracı bu yıl içinde oturmaya başlamışsa, ocak ayında ev sahibinin beyanname verip vermediği kontrol edilip yasal işlemler yapılacak. 
     



 EKONOMİ 
















</TEXT>
</DOC>
