<DOC>
<DOCNO> 69131 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/23/son/sondun05.html </URL>
<DATE> 2002/02/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Geri döndü... ABD Üssü'nde şarbon paniği... 
</HEADLINE>
<TEXT>

     ABD'nin Georgia eyaletindeki bir askeri üste kesekağıdında bulunan beyaz toz madde üzerinde yapılan ilk testlerde, şarbona rastlanırken, bu maddeyle temasa geçen 3'ü asker 6 kişi, tedavi altına alındı. 
     Georgia eyaletindeki Fort McPherson üssündeki bir ofiste, kesekağıdı içinde bulunan beyaz toz maddede, ilk testlerde şarbon bulunmasına karşılık yetkililer, daha detaylı testlerin tamamlanmasının 24 saat alacağını kaydettiler. 
     ABD Savunma Bakanlığı Pentagon sözcülerinden Dan Stoneking, ilk testlerde şarbon görülmesine karşın, bazen yapılan detaylı testlerde bu sonucun doğru olmadığının ortaya çıktığını belirtti. 
     Üssün halkla ilişkiler yetkilisi Joe Handley, 6 kişinin, şüpheli maddeyle temasa geçtiğini, bunlardan 3'ünün sivil, 3'ünün asker olduğunu ve madde üzerindeki ilk testlerde şarbona rastlanmasının ardından, bu kişilerin, bakteriyi almış olma ihtimaline karşı hastanede tedavi altına alındığını bildirdi. 
     Georgia'daki askeri üste yaklaşık bin sivilin bulunduğu belirtiliyor. İlk testte şarbona rastlanmasının ardından, maddenin bulunduğu bina kapatıldı. Fort McPherson üssü, askeri polis ve itfaiye yetkilileri tarafından kordon altına alındı. 
     Handley, bu maddenin binaya nasıl girdiğinin bilinmediğini, ancak postayla geldiğine dair hiçbir işaret bulunmadığını ve binadaki bütün askerlerin şarbon aşısı bulunduğunu, ancak sivillerde aşı olmadığını kaydetti. 
     ABD'de, 11 Eylül terörist saldırılarının hemen ardından, aralarında kongre ve medya üyelerinin de bulunduğu tanınmış kişilere şarbonlu mektuplar gönderilmişti. Bazı medya mensupları ve şarbonlu zarflarla temasa geçen postacıların yanısıra, şarbonu nasıl aldığı belirlenemeyen biri çiftlikte, diğeri hastanede çalışan iki kadın hayatını kaybetmişti. 
     






</TEXT>
</DOC>
