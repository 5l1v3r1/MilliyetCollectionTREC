<DOC>
<DOCNO> 90108 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/16/spor/aspo.html </URL>
<DATE> 2002/06/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Güneş çıtayı yükseltti 
</HEADLINE>
<TEXT>
Türkiye Kupayı almalıdır 
A Milli Takım’ın hocası, Japonya’dan daha tecrübeli olduklarını ve bunu kullanacaklarını söyledi, "Heyecan yeni başlıyor. Dünya Kupası’na ulaşmak istiyoruz" dedi 
     BİLAL MEŞE 

     İddialı konuştu 
     DÜNYA Kupası’nda ikinci tura çıkarak Japonya maçını beklemeye başlayan A Milli Takım gözünü şampiyonluğa dikti. Teknik Direktör Şenol Güneş, ilk kez iddialı bir demeç verdi, "Güneşin doğduğu yerde olmaktan çok mutluyuz. Artık yeni bir heyecan başlıyor. Türkiye kupayı almalıdır. Bu benim en büyük özlemim. Başaramazsak bile futbolcularımın canı sağolsun. 2002’de olmazsa gelecek şampiyonalarda olur" diye konuştu. 
     
     Sakin olmalıyız’ 
     JAPONYA’NIN ilk maçtan itibaren çok iyi bir futbol oynadığını kaydeden tecrübeli hoca, "Ancak biz onlardan daha tecrübeliyiz. Bunu iyi kullanacağız. Sakin ve rahat olursak seyirci baskısını da azaltabiliriz" dedi. Şenol Güneş, tek maçlı eleminasyon usulüne göre oynanan karşılaşmaların farklı bir atmosferde geçtiğini belirterek, "Eğer önümüzdeki üç günü iyi değerlendirirsek turu rahat geçeriz" ifadelerini kullandı. 
     
     Artık herkes eşit’ 
     ÜLKELER arasındaki mesafenin kapandığını vurgulayan Güneş sözlerini şöyle tamamladı "Artık takımların futbol anlayışları değişti. Bu yüzden herkes aynı düzeyde. Ülkelerinde lig olmadığı için Japonya ve Güney Kore’nin kadroları sezon yorgunluğunu taşımayan futbolculardan kurulu. Kendimizi favori görmüyoruz, peşin hükümlü de değiliz. Ancak şimdi daha moralliyiz ve Japonya’yı yenecek gücümüz var." 
     
Güven geldi      Çok eleştiri alan, ilk tur maçları sırasında sıkıntılı günler yaşayan Şenol Güneş tekrar huzuru yakalamanın keyfini sürüyor. Güven tazeleyen Milli Takım’ın hocası, Japonya engelini aşacaklarını ileri sürerken, asıl hedeflerinin Dünya Kupası’nı kazanmak olduğunu söyledi, bu özlemin Japonya’da olmasa da bir gün mutlaka gerçekleşeceğini belirtti. 
     
Ulusoy’un inancı tam      FUTBOL Federasyonu Başkanı Haluk Ulusoy, önlerine tarihi bir fırsatın çıktığını söyledi, "Biz bu yola başkoyduk. Gidebildiğimiz yere kadar gideceğiz" dedi. Hedeflerine ulaşmak için her türlü fedakarlığı göstermeleri gerektiğini savunan Ulusoy, "Terimizi, yüreğimizi, kanımızı ortaya koymalıyız. Bu takıma güveniyorum" ifadelerini kullandı. 
     FİNALLERİN ilk ayağından yüzünün akıyla çıkan ve çeyrek final kapısına dayanan Milli Takım’a verilecek prim konusunda ise Haluk Ulusoy, "Bu konuda ne takımla, ne de yönetimle konuşmadım, konuşmayacağım da. Bugüne kadar üstümüze düşeni yaptık. Gerekirse cebimden yine para veririm" açıklamasını yaptı. Ulusoy, basınla yaşanan soğuk savaşın da bitmesini istedi. 
     



 SPOR 





































</TEXT>
</DOC>
