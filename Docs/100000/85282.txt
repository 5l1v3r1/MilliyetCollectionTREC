<DOC>
<DOCNO> 85282 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/21/son/soneko21.html </URL>
<DATE> 2002/05/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Devlet Bakanı Karakoyunlu, Kahkonen'i kabul etti 
</HEADLINE>
<TEXT>

     Devlet Bakanı Yılmaz Karakoyunlu, IMF Türkiye Masası Şefi Juha Kahkonen ve beraberindeki heyeti, makamında kabul ederek bir saatten fazla görüştü. 
     Kahkonen görüşme sonrasında herhangi bir açıklama yapmadı. 
     Bakan Karakoyunlu ise yaptığı açıklamada, IMF heyetine ekonomideki olumlu gelişmelerden bahsettiğini belirterek, ''olumlu gelişmelerin istikrarlı bir büyüme içerisinde yürümesi için erken seçimin söz konusu olmaması gerektiğini'' ifade ettiğini belirtti. 
     Türkiye'nin çok sağlıklı bir ekonomik istikamette olduğunu IMF heyetine işaret ettiklerini belirten Karakoyunlu, mali politikaların uygulanmasında istenilen düzende, faiz dışı fazla hedefine ulaşıldığını, para ve kredi politikası uygulamasında ise Merkez Bankası'nda çok olumlu gelişmeler kaydettiğini bildirdi. 
     2002 yılında yüzde 3'lük büyüme hedefine ulaşılacağını, özellikle 
     tarımda büyük bir sıçrama beklenebileceğini, endüstri ve madencilik sektöründe de büyüme hedeflerine, istenilen değerlere ulaşılabileceği yönündeki tahminlerini, IMF heyetine ifade ettiklerini kaydetti. Bakan Karakoyunlu, ''Aynı şekilde bunun istikrarlı bir büyüme içerisinde yürümesi için de öyle erken seçim gibi bir şeyin söz konusu olmaması lazım geldiğine de işaret ettim'' dedi. 
     





</TEXT>
</DOC>
