<DOC>
<DOCNO> 88239 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/06/spor/spo28.html </URL>
<DATE> 2002/06/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber Turu 
</HEADLINE>
<TEXT>

Başkent’te yeni savaş      ERSUN Yanal konusunda uzun süreli bir tartışmaya giren Gençlerbirliği ile Ankaragücü şimdi de gurbetçi bir futbolcu için kapıştı. Yanal’ın Ankaragücü’nü çalıştırırken istediği, Gençlerbirliği’ne almak için yeniden harekete geçtiği St.Pauli’de oynayan Deniz Barış iki kulübü birbirine düşürdü. Şimdi Gençlerbirliği de, Ankaragücü de gurbetçi oyuncuyu almak için pazarlık yapıyor. 
     
Diyarbakır’dan Sallir girişimi      TRANSFERDE yabancı futbolcu arayışlarını sürdüren Diyarbakırspor, Fransa’nın Lille takımında oynayan Faslı Sallir ile temasa geçti. Faslı futbolcunun menajeri Muhammed Sadu bugün Ankara’da İkinci Başkan Ozan İçkale ile bir araya gelecek. İlk etapta Celalettin’in sözleşmesi iki, Murat Duman’ın bir sene uzatıldı. 
     
Ezeli rekabet Avrupa basınında      FRANSIZ Liberation gazetesi dünkü sayısında Fenerbahçe ve Galatasaray arasındaki rekabete geniş yer verdi. Türkiye’deki futbol ile ilgili yazı dizisinde, yüzyıldan beri iki kulübün sahada ve kalplerde çarpıştıkları belirtildi. Ayrıca iki takımın yöneticileri ve taraftarlarıyla yapılan röportajlar yer aldı. Gazetede, Galatasaray için "Elitlerin", Fenerbahçe için ise "Halkın takımı" yakıştırması yapıldı. 
     
Kemal Mutlu’dan iddialara yanıt      GENÇLİK ve Spor Genel Müdürü Kemal Mutlu, Spor - Toto Teşkilat Müdürlüğü’nün yaptığı ihalede yolsuzluk olduğu yolundaki spekülasyonlar için "Hiçbir kişi ve kuruma ödeme yapılmamıştır" dedi. Mutlu, "Bu ihalenin altyapısı için 3 milyon dolar gerekmektedir. Bu nedenle de ihalede yabancı firmalar ve Türkiye’de bağlantıda olduğu şirketlerin katılması benimsenmiştir" diye konuştu. 
     



 SPOR 



































</TEXT>
</DOC>
