<DOC>
<DOCNO> 89350 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/12/spor/spo05.html </URL>
<DATE> 2002/06/12/ </DATE>
<TIME>  </TIME>
<AUTHOR>  </AUTHOR>
<HEADLINE>
"Fazla abartıldık" 
</HEADLINE>
<TEXT>

A Milli Takım’ın en çok eleştiri alan oyuncusu Hakan Şükür, aşırı beklenti nedeniyle baskı altında kaldıklarını söyledi, "Buraya sanki şampiyon olacakmışız gibi geldik. Oysa bizim fazla bir başarımız yok" diye konuştu 
     BİLAL MEŞE SEUL 

     Çarpıcı sözler 
     BREZİLYA ve Kosta Rika maçlarında oynadığı kötü futbolla hayal kırıklığı yaratan ve yoğun eleştiri toplayan Hakan Şükür, çarpıcı açıklamalar yaptı. Golcü futbolcu, Milli Takım’ın gereğinden fazla abartıldığını kaydetti, "Biz çok önemli başarıları bulanan bir ekip değiliz. Buraya, sanki Dünya Şampiyonu olacakmışız gibi geldik. Bu da üzerimizde büyük baskı oluşturdu. Herşey bizim elimizde değil. Yine de şansımız bulunuyor" diye konuştu. 
     
     Biz de üzülüyoruz’ 
     DÜNYA Kupası Finalleri’nde gerçek güçlerini ortaya koyamadıklarını da ifade eden Hakan Şükür, "Kötü oynadığımız zaman biz üzülmüyor muyuz Hem Brezilya hem de Kosta Rika maçlarında daha önceki Türkiye gibi oynayamadık. Brezilya önünde bir pozisyon buldum, atamadım, acımasızca eleştirildim. Amaç üzüm yemek değil, bağcıyı dövmekse bundan sonra Hakanlar yetişmez. Hocamız eleştirilerden etkilenmiş olacak ki, beni oyundan aldı" dedi. 
     
     Hepimiz suçluyuz’ 
     BASINDAN kendisi ile ilgili çıkan haberlere de tepki gösteren Şükür, "Takım olarak çok az pozisyon üretiyoruz. Bu doğru. Ama asla arkadaşlarımı suçlamadım, pas alamadığımı söylemedim. Başarıyı nasıl birlikte paylaşıyorsak, başarısızlıkta da hepimiz suçluyuz. Ben eleştirilerle büyüdüm, yapıcı olanlarından hep bir şeyler aldım. Artık herkes işini yapsın. Önümüzde çok kritik bir Çin maçının bulunduğu unutulmasın" ifadelerini kullandı. 
     
     Futbolu bırakmam’ 
     FUTBOLU bırakmasının söz konusu olmadığını da vurgulayan Hakan Şükür, "Ağzımdan böyle bir şey kesinlikle çıkmadı. Öyle bir niyetim de asla yok. Allah’ın izniyle, hoca istediği ve layık olduğum sürece buradayım. Eleştiri tabi ki olacak. Haksız eleştirilere üzüldüm, kırıldım. Çünkü ülkem için çok şeyler yaptım. Bu kin, bu nefret niye İnsanları hedef göstermek kadar kötü bir şey olabilir mi" açıklamasını yaptı. 
     



 SPOR 

































</TEXT>
</DOC>
