<DOC>
<DOCNO> 74402 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/25/ekonomi/aeko.html </URL>
<DATE> 2002/03/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Bir daha tokat yersem tesislerimi kapatırım 
</HEADLINE>
<TEXT>

Toplam borcunun 800 milyon dolara ulaştığını ve Hazine’den 1 milyar dolarlık teşvik alacağı olduğunu iddia eden Halis Toprak, tesislerinin kapanabileceğini ileri sürdü 
     EKONOMİ SERVİSİ 

     Sahibi olduğu Toprakbank’tan kullandığı ve geri ödemediği 239 milyon dolarlık kredisi, faizi ile birlikte 410 milyon dolara ulaşan ve Toprak Grubu olarak toplam borcu 800 milyon dolara yükselen işadamı Halis Toprak, zor duruma düşmesine devletin neden olduğunu iddia etti. Yıllardır Hazine’nin nakit teşvik vermemesine rağmen devletten teşvik alacağı bulunduğunu iddia eden Toprak, yazdığı 10 sayfalık mektupla içinde bulunduğu durumu anlattı. 
     Toprak, Adapazarı, Eskişehir ve Muğla Milas’a yaptığı yatırımlardan dolayı faizleriyle birlikte devletten toplam 1 milyar dolar alacağı olduğunu iddia ederken, bu paranın kendisine ödenmesi halinde 800 milyon doları bulan borçlarını ödeyeceğini bildirdi. 
     Kurulduğu yıldan 1997’ye kadar grup olarak Toprakbank’tan kredi almadıklarını anlatan Toprak, teşviklerin zamanında ödenmemesinden dolayı banka kaynaklarına yöneldiğini itiraf etti. 
     İçinde bulunduğu ekonomik durumu Başbakan Bülent Ecevit ile Başbakan Yardımcısı Devlet Bahçeli’ye 1.5 saat süren bir toplantı ile detaylı olarak anlattığını söyleyen Toprak, bugüne kadar olumlu bir gelişme olmadığını vurguladı. 
     Devletten ilk tokadı Ecevit’in başbakan olduğu 1976 yılında kur garantisinin kaldırılmasıyla yediğini belirten Toprak, bunun sonucunda Paktaş’ın batıp kardeşinin intihar ettiğini anlattı. 
     Devletten ikinci tokadı, iki kararname ve bunlara dayalı iki teşvik belgesine güvenerek yediğini anlatan Toprak, şöyle yazdı 
     Adapazarı’ndaki iki, Bilecik Pazaryeri, İstanbul - Şile, Muğla - Milas’taki birer sanayi tesisi ile Eskişehir’deki 8 sanayi tesise ait, faiziyle toplam 1 milyar dolar alacağımı tahsil edemeyerek ikinci bir ders aldım. Üçüncü tokatı vururlarsa o zaman ben ve müessese biter. Çalışan tüm tesisler devre dışı kalır, özellikle Bilecik, Eskişehir yöresi bu durumdan etkilenir eski ekonomik seviyesine geri döner." 
     
Uçağımı ve yatımı sattım şimdi sıra helikopterimde’      Adapazarı’nda üç, Bilecik Organize Sanayi Bölgesi’nde bir, Bilecik Pazaryeri’nde bir, Bozüyük’te beş ve Eskişehir’de sekiz olmak üzere toplam 18 tane sanayi tesisi bulunduğunu söyleyen Halis Toprak doğum yeri olan Diyarbakır’ın Lice ilçesine yaptığı iki sanayi tesisi yanında, sosyal kompleksini de 4 trilyon lira kaynak ihtiyacı yüzünden tamamlayamadığını belirtti. Bankasına el konulmasından sonra Lice’ye yaptığı yatırımların tamamlanamadığını belirten Toprak, mektubunda şunları yazdı 
     "4 trilyon lira temin edildiğinde yatırım en kısa zamanda tamamlanacaktır. Bu amaçla özel uçağım satılmış, getirisi bu yatırımlara yönlendirilmiştir. Ancak bu yeterli olmadığı için sahibi olduğum yat da satışa sunulmuştur." 
     Kars Sarıkamış’ta Türkiye’nin en modern kış turizm tesisini kuracaklarını belirten Halis Toprak, bu tesisin yapımını da durduğunu ifade ederken "Ancak kararlıyım helikopterimi de satıp bu tesisi en yakın zamanda tamamlayarak hizmete açacağım" dedi. 
     
Banka ucuza gidecek, alana piyango çıkacak’      Mektubunun sonunda bankanın satışına da değinen Halis Toprak, Yunan Bankası ile Türk ortağının bankayı kelepir fiyatına almak istediğini belirtti. 
     Toprak bu konuda şunları yazdı 
     "En olumsuz yaklaşım ile alıcı kelepir peşindedir ki öyledir iki sene amorti etme düşüncesiyle 1 milyar dolara alabilir. Dolayısıyla bankanın 6 tane iştiraki vardır ve banka kadar k r etmektedir. Banka envanterinde çok büyük miktarda kıymetli arsa, konut, iş merkezi ve tesis mevcuttur. Bankanın personel gideri 2.5 trilyon gibi çok düşük miktardadır. Bu bakımdan bankayı alan şahıs ya da gruba piyango çıkmış gibi olacaktır. Ben inanıyorum ki, çizilen bu tablo içinde Toprakbank en uygun fiyatla satılacaktır. BDDK başkanı bunu gerçekleştirecektir." 
     
Adımız hortumcuya çıktı’      Toprak, devletin taahhütlerini yerine getirmemesinden dolayı Toprakbank’tan kredi kullanmak zorunda kaldıklarını hatırlatarak şunları kaydetti "Ben devlet alacağımı vermediği için bu konuma geldim. 30 Kasım 2001’de bankaya el konmasıyla konu noktalandı. Bankanın faiziyle birlikte gruba toplam maliyeti 2 milyar dolara, üstelik adımız da hortumcuya çıktı. Bir kere daha vurguluyorum ki, BDDK yanlışlık yapmadı, yanlışlık paramı vermeyen devlet kanadındadır." 
     



 EKONOMİ 














</TEXT>
</DOC>
