<DOC>
<DOCNO> 57814 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/18/son/sontur25.html </URL>
<DATE> 2001/12/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Yılmaz "Türkiye AB ilişkileri açısından en olumlu dönemi yaşıyor" 
</HEADLINE>
<TEXT>

     ANAP Genel Başkanı, Devlet Bakanı ve Başbakan Yardımcısı Mesut Yılmaz, Türkiye'nin, AB ilişkileri açısından en olumlu dönemi yaşadığını söyledi. 
     Yılmaz, eşi Berna Yılmaz, Devlet Bakanı Yılmaz Karakoyunlu ve Çalışma Sosyal Güvenlik Bakanı Yaşar Okuyan ile birlikte geldiği Rize'de, Çayeli belediye binasında gazetecilerin sorularını yanıtladı. 
     Yılmaz, gazetecilerin Laeken Zirvesi ile ilgili sorusunu yanıtlarken, zirveden bir hafta önce Brüksel'e gittiğini hatırlatarak, ''Türkiye, AB ilişkileri açısından en olumlu dönemi yaşıyor. Çeşitli olaylar bu olumlu dönemin ortaya çıkmasına yardımcı oldu. Bunlardan bir tanesi Kıbrıs'ta, Kıbrıs Türk tarafının inisiyatifiyle yeni bir diyalog sürecinin başlamasıdır. Avrupa güvenlik ve savunma politikasında 2 yıldır devam eden itilaf uzlaşmayla sonuçlandırılmıştır. Ayrıca Türkiye'nin Ulusal Program çerçevesinde Anayasa değişiklikleri dahil çok ciddi bir reform paketini yürürlüğe koymuş olması da bu ilişkileri daha elverişli hale getirdi'' dedi. 
     Bu kadar olumlu ortamda cereyan eden Laeken Zirvesi'nde, Türkiye'nin AB ilişkileri açısından fevkalade olumlu kararlar çıktığını ifade eden Yılmaz, şunları söyledi 
     ''Şimdi yeni dönem başkanlığını üstlenen İspanya'nın da bu konuda fevkalade yapıcı bir tutum içinde olduğu anlaşılıyor. İspanya Dışişleri Bakanı düzenlediği basın toplantısında, Türkiye ile tam üyelik müzakerelerinin başlatılması için dönem başkanı olarak elinden gelen gayreti göstereceğini söyledi. Bu kadar olumlu şartlar biraraya gelmişken şimdi bize düşen, programdaki hedefleri cesaretle ortaya koymaktır.'' 
     
     "Ekonomik programı tümüyle uygulayıp" 
     Yılmaz, bir gazetecinin, ''Bir yıl içinde seçim var mı '' sorusu üzerine, koalisyon ortakları ile varılan mutabakatın Hükümetin 2004'e kadar devamına ilişkin olduğunu, ilk defa bu hükümet döneminde, Anayasa'daki 5 yıllık sürenin tümünü kullanmayı hedeflediklerini bildirdi. Mesut Yılmaz, ''Nisan 2004'e kadar seçim yapılması Türkiye'ye hiçbir şey kazandırmaz. Yakaladığımız istikrar ortamını yeniden tehlikeye sokabilir. Onun için ekonomik programı tümüyle uygulayıp ondan sonra seçime gitmeyi hedefliyoruz'' diye konuştu. 
     Yaklaşık 1 milyon abonenin elektriğinin kesik olduğuna ilişkin gazete haberinin hatırlatılması üzerine de Yılmaz, ''Elektrik parasını ödemeyen herkes aslında diğer vatandaşlarımıza haksızlık yapmaktadır'' dedi. 
     Çalışma ve Sosyal Güvenlik Bakanı Yaşar Okuyan ise elektrik kesintisi konusunun ekonomik krizden ziyade daha önceki uygulamalardan kaynaklandığını belirterek, ''Bu elektrik kesintileri krizle ilgili ya da son 6-7 ayda, 1 yıl içinde olan bir durum değil'' dedi. 
     Bakan Okuyan, SSK'lıların devlet hastanelerinde yaşadığı sorunlarla ilgili bir soruya da, ''SSK'lılar SSK hastanelerinin, dispanserlerinin olduğu yerlerde doğal olarak buralardan hizmet alıyor. Bu hastanelerde olmayan hizmetler varsa bunları da diğer hastanelerden alıyor. Sağlık bakanlığı ile bin 4 yerde anlaşmamız var'' diye yanıtladı. 
     
     "Hedefimiz Türkiye'yi AB'ye sokmak" 
     Yılmaz, daha sonra Çayeli ANAP İlçe Başkanlığı önünde seçim otobüsü üzerinde halka hitap etti. 
     Türkiye'nin her yerinde vatandaşların sıkıntı çektiğini belirten Yılmaz, ülkede bir yeniden yapılanmanın, değişimin gerçekleştirilememesi halinde sıkıntılardan kurtulmanın mümkün olamayacağına işaret etti. Yılmaz, şunları söyledi 
     ''İlelebet sıkıntı çekmemek için ne yapıp yapıp önümüzdeki bir yılı iyi kullanmamız lazım. Atmamız gereken adımlar var. Çıkartmamız gereken kanunlar var. Belki bir sene daha sıkıntılar devam eder. Ama ondan sonra önümüz açıktır. Bunu da ben söylemiyorum, dünyanın en büyük kuruluşları diyorlar ki Eğer Türkiye bunları yaparsa 2003'den itibaren dünyadaki en yüksek kalkınma hızını yakalayacak ülkedir 
     Türkiye'nin böyle bir imkanı varsa, bize düşen görev bu fırsatı değerlendirmektir. Hedefimiz Türkiye'yi AB'ye sokmaktır. Ben bunun için çalıştım.'' Hem iş yapmayıp hem de başkalarına iş yaptırmayanlardan korkup da risk alınmadığı takdirde hiçbir şey yapılamayacağını kaydeden Yılmaz, ''Birinin fedakarlık yapması gerekiyorsa ben o fedakarlığa talibim. 
     Sizin için her türlü riski almaya talibim'' diye konuştu. 
     Yılmaz, çayda özel sektörü, çay konusunda rekabet olsun diye desteklediklerini ifade ederek, ''Maalesef özel sektör bizim beklediğimiz başarıyı gösteremedi. Üreticiyi mağdur etti. Biz onun için Çay-kur'u destekleyip üreticiyi ayakta tutmaya mecburuz. İleride özel sektör durumunu düzeltir, daha iyi fiyatlar verirse o zaman tekrar özel sektörü gözden geçiririz. Ama bugünkü şartlarda Çay-kur'a destek vermeye mecburuz'' dedi. 
     Yılmaz ve beraberindekiler daha sonra da, SSK Rize Hastanesi'nde incelemelerde bulundular. 
     






</TEXT>
</DOC>
