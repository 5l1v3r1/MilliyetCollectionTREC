<DOC>
<DOCNO> 87412 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/01/son/sontur03.html </URL>
<DATE> 2002/06/01/ </DATE>
<TIME>  </TIME>
<AUTHOR>  </AUTHOR>
<HEADLINE>
11 Eylül saldırısı nedeniyle 6 Türk ABD cezaevlerinde... 
</HEADLINE>
<TEXT>

     Dışişleri Bakanı İsmail Cem, 11 Eylül 2001 tarihinde ABD'de meydana gelen terör olayından dolayı gözaltına alınan 6 Türkiye Cumhuriyeti vatandaşının halen ABD'de cezaevlerinde olduğunu bildirdi. 
     Cem, SP Rize Milletvekili Mehmet Bekaroğlu'nun yazılı soru önergesini yanıtlarken, söz konusu terör saldırılarından sonra izinsiz çalışan veya ikamet eden yabancı uyruklulara karşı ABD makamlarınca bir operasyon yürütüldüğünü hatırlattı. 
     Bu operasyon çerçevesinde 63'ü Türkiye Cumhuriyeti vatandaşı olmak üzere 1200 yabancı uyruklunun gözaltına alındığını belirten Cem, şunları kaydetti ''Tutuklanan şahıslar mahkemeye çıkarılmakta ve duruşma sonucunda, tutuklunun isteği ve maddi imkanları göz önüne alınarak kefalet sınırdışı, rızayla ülkeyi terk veya sınırdışı yöntemlerinden birine karar verilmektedir. Sınırdışı edilen şahısların 90 gün içinde ilgili ABD makamlarınca ülkeden sınırdışı edilmeleri gerekmektedir. New York, Long Island ve New Jersey bölgelerinde gözaltına alınan 6 vatandaşımız halen cezaevinde bulunmaktadır. Sınırdışı kararı kesinleşen 3 vatandaşımız, mahkeme kararına itiraz etmeleri sonucunda sınırdışı edilmemişlerdir.'' İsmail Cem, bu şahısların ilgili başkonsolosluklar tarafından ziyaret edildiği, ihtiyaçlarının karşılanarak, taleplerinin cezaevi yönetimine aktarıldığını ifade etti. 
     





</TEXT>
</DOC>
