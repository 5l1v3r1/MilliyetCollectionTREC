<DOC>
<DOCNO> 52985 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/19/spor/aspo.html </URL>
<DATE> 2001/11/19/ </DATE>
<TIME>  </TIME>
<AUTHOR>  </AUTHOR>
<HEADLINE>
24 AYAR FENER 2-0 
</HEADLINE>
<TEXT>

Gençlerbirliği önünde ilk yarı aksadı, ikinci 45 dakikada toparlandı. Serhat ve Ceyhun’un golleriyle Kadıköy’de altın değerindeki 24. maçını da kazandı. Sarı-Lacivertli takım, bu sezon ligdeki üst üste altıncı galibiyetine de ulaştı. Başkent ekibi uzun süre direndi, ancak sonunda teslim bayrağını çekti 
     GAZİANTEP dönüşü Gençlerbirliği sınavı da önemli bir virajdı Fenerbahçe için. Nitekim Erdoğan Arıca’lı Başkent ekibi, orta alan ve defans kalabalığıyla Sarı - Lacivertli ekibe kafa tutarken, ilk 45 dakikada futbol hiç de galibiyet sinyali vermiyordu. Ancak sahanın iki durgun ismi Yusuf ile Ali Akdeniz, Ceyhun ve Hakan Bayraktar’la yer değiştirince tempo arttı, goller geldi. Serhat’ın karambolden bulduğu gol sonrası Ceyhun’un plasesi geceyi noktaladı, Fenerbahçe üst üste sahasındaki 24., ligdeki altıncı maçından da üç puanla ayrıldı. Abdullah’ın frikiği, Nihat’ın Rüştü’den seken topu direkten döndü. 
     
     Dakika dakika maç 
     18. Dakika Serhat sağ taraftan ceza alanına girdi. Ancak topla fazla oynayınca pozisyonu öldürdü. 
     21. Dakika Ali Akdeniz'in soldan yaptığı ortayı Patrick, Oktay'ın kafasının üzerinden kontrol ederek tehlikeyi önledi. 
     24. Dakika Youla, savunmayı seri çalımlarla geçip, Rüştü ile karşı karşıya kaldı. Vuruşu Rüştü'den döndü. Tarık topu boş kale yerine dışarı attı. 
     25. Dakika Ümit'in 15 metreden attığı sert şutu Patrick güçlükle çeldi. 
     26. Dakika Serhat'ın sağdan ceza alanına yaptığı ortaya Oktay yükseldi. Ancak kafa vuruşu kötü olunca top auta gitti. 
     40. Dakika Abdullah, dörde iki pozisyonda hücuma kalktı. Pasını Oktay yerine uzaktaki Serhat'a atınca Fenerbahçe önemli bir fırsatı değerlendiremedi. 
     45. Dakika Ali Akdeniz'in ceza alanına yaptığı ortaya Oktay kafayı yapıştırdı. Top yakın mesafeden dışarı çıktı. 
     48. Dakika Ceyhun'un sol taraftan serbest atıştan direkt kaleye gönderdiği topu Patrick güçlükle dışarı tokatladı. 
     50. Dakika Yine aynı yerden Ceyhun, kaleye gönderdi. Patrick aynı güzellikle dışarı gönderdi. 
     53. Dakika Abdullah'ın kullandığı frikik atışı üst direkten geri geldi. Dönen topu Johnson kafayla kaleye göndermek istedi, top üstten auta gitti. 
     68. Dakika Gençlerbirliği'nin en iyilerinden Youla, güzel hareketlerle ceza alanına topla girdi. Soluyla sert ve güzel şutunu Rüştü iki hamlede önledi. 
     73. Dakika Ceyhun'un kullandığı serbest atış sonrası Gençlerbirliği kale sahası karıştı. Önce Johnson, ardından Mirkoviç'in vuruşları savunmadan döndü. Topu önünde bulan Serhat, sert şutla takımını öne geçirdi 1 - 0. 
     80. Dakika Serhat, yarı alanından aldığı topla korner çizgisine doğru hareketlendi. Ceza alanına kestiği topla Oktay buluştu, topu Ceyhun'un önüne bıraktı. Bu oyuncu plase bir vuruşla farkı ikiye çıkardı. 
     90. Dakika Nihat'ın sert şutu direkten döndü. 
     
Abdullah’a Bastia takibi      FRANSA Birinci Ligi’nde yer alan Bastia Kulübü’nün sportif direktörü Christian Villanova, Fenerbahçe’nin ve Milli Takım’ın başarılı sol kanat oyuncusu Abdullah için dün İstanbul’a geldi. Fenerbahçe - Gençlerbirliği karşılaşmasını izleyen Villanova’nın sürekli not aldığı gözlendi. Fransız direktörün bu sabah ülkesine dönerek, yönetime rapor vereceği bildirildi. 
     FENERBAHÇE seyircisi bir ay sonra tekrar takımıyla buluşmanın sevinciyle tribünleri doldurdu. Şükrü Saracoğlu Stadı tam kapasite olarak dolmasa bile, Ramazan ayı olmasına karşın, Sarı - Lacivertliler takımlarına büyük destek verdiler. Maç günü stat gişelerinden açık tribün biletlerinin 4 milyon liraya satılması da, maça ilginin artmasına neden oldu. 
     
Rapaic hesap verdi      HIRVAT Milli Takımı kampından sakat dönen ve çekilen MR’ı sonucu arka adalesinde yırtık tespit edilen Rapaic dün Başkan Aziz Yıldırım ile özel bir görüşme yaptı. Sahalardan üç hafta uzak kalacak olan Fenerbahçe’nin yıldız futbolcusu, Yıldırım’a sakatlığı konusunda bilgi verdi. Yıldırım, Rapaic ile yaptığı kısa toplantıda sezon başından bu yana performansı çok düşük kalan Hırvat futbolcunun dikkatini çekti. Yıldırım görüşme sonrası "Rapaic bana söz verdi. Sakatlığı geçtikten sonra daha iyi oynayacak" dedi. 
     
     NOTLAR 
     3’er milyar prim 
     LİGDE iyi bir grafik yakalayan Fenerbahçe’de yönetim de kesenin ağzını açacak. Antalyaspor, Malatyaspor, Gaziantepspor ve Gençlerbirliği karşılaşmalarını kayıpsız kapatan Sarı - Lacivertli oyuncular, paket prim sistemine göre 3’er milyar lira almayı hak ettiler. 
     
     Hedef VIP kart 
     YÖNETİM, inşaatı devam eden maraton tribününe ilan asarak, sezonluk VIP kartı satmayı amaçladı. Bu arada taraftarlar, maraton tribünü kaba inşaatının fazlasıyla yükselmiş olduğunu görünce, Başkan Aziz Yıldırım’a tezahüratta bulundu. 
     
     Eksik takım 
     SAKATLIK ve cezalar Fenerbahçe’nin sahaya tam kadro çıkmasına engel oldu. 18 yerine listede 17 futbolcu yer alırken, iki yedek kaleci Oğuz ile Recep de yedek kulübesinde yer aldı. 
     
     Farklı kadro 
     MUSTAFA Denizli, Ceyhun ile Hakan Bayraktar’a yine ilk on birde yer vermedi. Denizli, iki oyuncuya ikinci yarı başında görev verirken, cezası biten Johnson da forma giydi. 
     
     İftar yemeği 
     BİRLEŞİK Fenerbahçe Vakfı Başkanı Aziz Yılmaz, basın mensuplarına iftar yemeği verdi. Yılmaz’ın, vakıf binasının üst katında yeni açılan restorandaki yemeğine büyük ilgi gösterildi. 
     
     NASIL OYNADILAR 
     FENERBAHÇE 
     RÜŞTÜ Yine formdaydı. Gençlerbirliği'nin iki yüzde yüz golüne engel olarak takımının kaderini belirledi. 
     Mustafa Genç kaptan, savunmada sert, acımasız, dün geceki oyuna çıkarken de eskisine oranla daha rahattı. 
     Mirkovic Gençlerbirliği forvetine karşı koyarken zaman zaman güçlük yaşadı. İki pozisyonda adam kaçırdı. 
     Serhat Ayağına top geçirdiği zaman gereksiz oyalamalar yaptı. Ancak düğümü çözen golü attı, karlı kapattı. 
     Ali Akdeniz Ofansa dönük çabasında iyi niyetiyle göze battı. Top kaybedince Denizli'nin hışmına uğradı. 
     Ümit Tüm maç boyu bir kez hata yaptı. Soğukkanlı bir libero anlayışıyla görevini 90 dakika iyi yaptı. 
     Abdullah Son iki maça oranla ilk yarıda sol içte etkisizdi. İkinci yarıda kanada çıkınca daha etkiliydi. 
     Yusuf Seyircinin tepkisiyle gerilime girip oyundan düştü. Top kaybedince takıma hiç yararlı olamadı. 
     Johnson Savunmada etkili bir performans yakaladı. Orta alanda her rakibe müdahale etmeye çalıştı. İyiydi. 
     Oktay Forvette hareketli olmasa da boşa kaçarak top almaya çalıştı. Pozisyona giremedi, ama gol attırdı. 
     Ali Güneş Sağ kanatta eskisine oranla daha canlıydı. Hücuma katılmaktan da geri kalmadı. Görevini yaptı. 
     Ceyhun İkinci yarıda iki duran topta mükemmel vuruşlarıyla gole çok yaklaştı. Attığı golle de moral buldu. 
     Hakan Sonradan oyuna girip takıma hareket getirdi. Kısa paslarla hücum organizasyonlarını başlattı. 
     Uche Taktik nedeniyle ikinci golden hemen sonra oyuna alındı. Sağlam oynadı. Rakip forvete önünde sakindi. 
     
     GENÇLERBİRLİĞİ 
     Youla Afrikalı ters hareket yapma kabiliyetiyle Fenerbahçe savunmasına üç pozisyonda ecel terleri döktürdü. 
     Tarık Orta sahada en az hatayla oynayan oyuncuydu. Sürekli arkadaşlarını pozisyona sokacak paslar attı. 
     
Ümitler dağıldı 5-0      FENERBAHÇE Ümit Takımı, yenilgisiz lider Gençlerbirliği’ne çok kötü bir oyundan sonra 5-0 yenildi. Dereağzı’nda oynanan karşılaşmada Sarı - Lacivertli gençler bir varlık gösteremezken, başkent ekibi bu galibiyetle liderliğini perçinledi. Fenerbahçe Ümit Takımı bu sezon bir başka başkent ekibi Ankaragücü’ne de 5-0 yenilmişti. 
     



 SPOR 



























</TEXT>
</DOC>
