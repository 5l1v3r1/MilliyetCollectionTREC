<DOC>
<DOCNO> 90221 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/17/ekonomi/aeko.html </URL>
<DATE> 2002/06/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Borç çevirmede sorun yok 
</HEADLINE>
<TEXT>

Kemal Derviş, kamunun borçları çevirmesindeki riskin ortadan kalktığını ifade ederek, "Bu, gelişme geleceğe daha umutlu bakmamızı sağlıyor" dedi 
     Devlet Bakanı Kemal Derviş, mevcut durumda kamunun borçlarının çevrilememesi gibi bir riskin ortadan kalktığını ve bunun ekonominin tüm faaliyet alanlarına olumlu yansıyacağını bildirdi. Derviş, DYP Eskişehir Milletvekili Mehmet Sadri Yıldırım ve AKP Karaman Milletvekili Zeki Ünal’ın ekonomik krizle ilgili soru önergelerine verdiği yanıtta, olumlu bir tablo çizdi. 
     Ekonomide onlarca yılık birikimin sonucu olan yapısal sorunların tümünün bir gecede ortadan kalkmasının beklenemeyeceğini ifade eden Derviş, şöyle devam etti 
     
     Kriz riski ortadan kalkıyor 
     "Ancak, mevcut durumda, başta borç çevirme sorununun ortadan kalkmış olması ve bunun ekonominin diğer tüm faaliyet alanlarına olumlu yansıyacak olması, geleceğe daha umutlu bakmamızı sağlamaktadır. Henüz tam anlamıyla krizin ekonomimizdeki tüm etkileri silinmemiş olmakla birlikte, gelecekte bunun sinyallerinin tüm alanlarda alınmaya başlanacağı konusunda ümitliyiz. Ayrıca atılan adımların sonucunda bir daha krize girme riskinin tamamen ortadan kalkmaya başlaması da önemli bir başarıdır." 
     Derviş, ekonomik programın kararlılıkla uygulanması sonucunda, devletin artık borçlarını çevirme sorununun ortadan kalktığını açıkladı. 
     Bunun faiz seviyesinde düşmeye neden olduğunu belirten Derviş, "Faizlerde sağlanacak düşüş hem devletin, hem finans kesiminden kaynak kullanan sanayici, esnaf ve çiftçi kesimlerimizin daha ucuz maliyetle üretim yapmasını ve fiyat yapılarının göreli olarak daha düşük seviyelerde oluşmasını sağlayacaktır" şeklinde konuştu. 
     



 EKONOMİ 





















</TEXT>
</DOC>
