<DOC>
<DOCNO> 50847 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/06/yasam/yas03.html </URL>
<DATE> 2001/11/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Hem insanlık hem gazetecilik öğretti... 
</HEADLINE>
<TEXT>

Lafını esirgemez, kimseden korkmaz, hele 'Arnavut damarı' tuttuğunda yanına yaklaşılmaz, ama öfkesi uzun sürmezdi... 
     Cenk BAŞLAMIŞ Moskova 

     Böyle bir yazıyı yazmak zorunda kalacağımı maalesef biliyordum. Aramızda 30 yaş fark vardı ama o bunu hiçbir zaman hissettirmedi. 
     Gazetecilik yaşam biçimiydi. Her sabah çok erken kalkar, kahveyle Tokat sigarasını içerken BBC'nin saat 07.00'de başlayan yayınını dinler, ilgisini çeken haberleri not alır, hatta teybe kaydeder, en geç 08.00'de gazeteye gelir, toplantı için Dış Haberler Servisi'nin gündemini hazırlardı. Bazıları gibi, bildiklerini genç meslektaşlarından saklamazdı. 
     
     Meşhur 'Arnavut damarı' 
     Lafını esirgemez, kimseden korkmaz, hele 'Arnavut damarı' tuttuğunda yanına yaklaşılmaz, ama öfkesi uzun sürmezdi. 
     Yaşı ilerlediğinde onu iyi tanımayan genç meslektaşları yorulmasın diye kendisine az iş vermeye başladığında çok kızdı, göğsünde 'saksı' yazılı bir kağıtla dolaştı. Yıllarca gazeteye gelir gelmez ilk yaptığı işlerden biri Moskova'ya telefon etmek olmuştu. 
     Gündeme mutlaka Moskova'dan bir haber koymak isterdi. Zaten, Gorbaçov'un iktidara gelmesinden sonra Sovyetler'de yaşanan değişimi Türk basınında ilk gören kişilerden biriydi. Milliyet'in dış haberler sayfasında bazen Moskova'dan bir kaç haber birden olurdu. 
     
     Moskova'da cami var mı 
     Bir bayram arefesinde telefon etti ve "Moskova'da cami var mı" diye sordu. Küçük bir cami olduğunu söyledim. "Yarın sabah gidip baksana, bayram namazının resmini çekersin, ilginç bir haber olur" dedi. Açıkcası, söylediklerinde önemli bir haber göremedim. Küçük camiye kaç kişi gelecekti ki Dinçer Abi sesini çıkarmadı, ama unutmadı da. 
     Aylar sonra yine bir bayram arefesinde aynı konuyu hatırlattı. Bu sefer onu kırmamak için gittim. Gördüğüm manzara karşısında şok olmuştum. Küçük caminin içi, avlusu, önünden geçen cadde, her yer insan doluydu. Binlerce kişi vardı. Ertesi gün Milliyet birinci sayfasında bu resimle çıktı. 
     Sezgilerinde yine yanılmamıştı. 
     İstanbul'a geldiğimde, mutlaka eve davet eder, "Akgül teyzen sevdiğin köfteden yaptı" derdi. Öğrenmesini bilene hem insanlığı, hem gazeteciliği öğretti. 
     
Dinçer Ağabey'i uğurluyoruz      İSTANBUL Milliyet 

     Yakalandığı amansız hastalığa yenilerek aramızdan ayrılan Milliyet'in ve Dış Haberler Servisi'nin 'ağabey'i Dinçer Güner 67 , bugün son yolculuğuna çıkıyor. Güner için saat 10.00'da, Milliyet gazetesinin de bulunduğu Doğan Medya Center önünde tören düzenlenecek. Güner, öğlen Levent camiinde kılınacak cenaze namazının ardından Yeniköy Mezarlığı'nda toprağa verilerek son yolculuğuna uğurlanacak.. 
     
Berin Nadi yarın toprağa veriliyor      İSTANBUL Milliyet 

     Cumhuriyet Gazetesi İmtiyaz Sahibi ve Cumhuriyet Vakfı Kurucu Başkanı Berin Nadi, bir süredir tedavi gördüğü Amerikan Hastanesi'nde önceki gece yaşama veda etti. Nadi, 1910 yılında Gedikpaşa'da dünyaya geldi. 1944 yılında Nadir Nadi ile evlendi ve eşinin 1991 yılında ölümünün ardından gazetenin imtiyaz sahibi ve aynı yıl kurulan Cumhuriyet Vakfı'nın da kurucu başkanı oldu. Nadi için, yarın saat 10.00'da Cumhuriyet Gazetesi önünde tören düzenlenecek. Nadi, Bebek Camii'nde öğleyin kılınacak namazın ardından Edirnekapı Şehitliği'nde defnedilecek. 
     



 YAŞAM 



















</TEXT>
</DOC>
