<DOC>
<DOCNO> 94899 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/10/son/soneko22.html </URL>
<DATE> 2002/07/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Kahkonen "Belirsizlik sürüyor, yatırımcı tedirgin" 
</HEADLINE>
<TEXT>

     IMF Türkiye Masası Şefi Juha Kahkonen, yabancı yatırımcılar açısından makro ekonomik ortam ve istikrarın çok önemli olduğunu belirtirken, piyasalarda belirsizliğin sürdüğünü ve yatırımcıların tedirgin olduğunu söyledi. 
     Stand-by kapsamında üçüncü gözden geçirme görüşmeleri için dün Türkiye'ye gelen IMF heyeti bugünkü görüşmelerine Yabancı Sermaye Derneği YASED yetkilileri ile başladı. 
     Görüşmenin ardından gazetecilerin sorularını yanıtlayan IMF Türkiye Masası Şefi Juha Kahkonen, "Yabancı yatırımlar için, son ziyaretinizden bu yana gelişme gördünüz mü " şeklindeki soru üzerine, doğrudan yabancı yatırımlar için düzenlemelerin yavaş yürüdüğüne dikkat çekti. Yabancı yatırımcılar için, makro ekonomik ortam ve istikrarın çok önemli olduğunu vurgulayan Kahkonen, "Mevcut ekonomik program, makro ekonomik dengeleri geliştirirken, belirsizlik sürüyor ve yatırımcılar tedirgin" diye konuştu. Kahkonen, Türkiye'deki politik ve ekonomik istikrarsızlığın bu duruma etkisine ilişkin bir başka soru üzerine de "Ekonomik program yolunda. Hükümetin bunu sürdürmesi çok önemli, çünkü bu olmadan makro ekonomik istikrarı korumak zordur" dedi. 
     Juha Kahkonen, Standard and Poor's'un Türkiye'nin notunu düşürmesi ve faizlerin yükselişine ilişkin soru üzerine de Türkiye'deki ziyaretlerinin henüz başında olduklarını, tam değerlendirmeyi ancak bütün taraflarla yapılan görüşmelerin ardından yapabileceklerini belirtti. Kahkonen, Meclis'in Yabancı Sermaye Yasa Tasarısı'nı geçirmeden tatile girmesi konusunda da "Yasanın geçirilmesi önemli. Ama iyi bir yasanın hazırlanmış olması olumlu. Meclis yeniden çalışmaya başladığında bu yasanın mümkün olduğunca kısa sürede geçmesini bekliyoruz" değerlendirmesini yaptı. 
     





</TEXT>
</DOC>
