<DOC>
<DOCNO> 58870 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/25/yasam/yas04a.html </URL>
<DATE> 2001/12/25/ </DATE>
<TIME>  </TIME>
<AUTHOR>  </AUTHOR>
<HEADLINE>
BMW’li kapkaççı da sevgilisinin kurbanı yakalandı 
</HEADLINE>
<TEXT>

Polis, operasyon sırasında elinden kaçırdığı azılı kapkaççıyı sevgilisini takibe alarak ele geçirdi 
     ELVAN EZBER İstanbul 

     Kapkaççılık yaparak sevgilisine lüks bir BMW otomobil alan, fotoğraf stüdyolarında elinde tabancayla pozlar veren Sinan Dikilitaş, yakalandı. Daha önce polis ve jandarmayla defalarca silahlı çatışmaya giren Dikilitaş’a, bazı mafya babalarının yakalanmasında olduğu gibi sevgilisi takip edilerek ulaşıldı. 
     Merter Toprakbank’ın önünde kapkaç yöntemiyle 30 bin dolar çalan Sinan Dikilitaş ve çetesine karşı mücadeleye başlayan Asayiş Şube Müdürlüğü Yankesicilik Büro Amirliği ekipleri, önce Mercedes marka otomobilin içinde Dikilitaş’ın adamı Murat Mutlu’yu yakaladı. Operasyon sırasında otomobilde bulunan Dikilitaş, polisin elinden kaçmayı başardı. 
     Mutlu polise verdiği ifadesinde, 30 bin dolarlık kapkaçtan aldıkları paranın 30 bin markıyla Dililitaş’ın sevgilisi Didem Ayşegül Cengiz’e BMW marka otomobil aldığını söyledi. Bunun üzerine sevgili Cengiz gözaltına alındı. Cengiz, "Dikilitaş’ı işadamı zannediyordum" diye ifade verdikten sonra serbest bırakıldı. 
     Polis kendileriyle silahlı çatışmaya girmekten kaçınmayan Dikilitaş’a ulaşmak için, otomobil aldığı sevgilisi Cengiz’i takibe aldı. Dikilitaş ve Cengiz, Silivri’de bir evde buluştu. Polisin üçüncü kattaki dairede kıstırdığı Dikilitaş, atlayarak kaçmaya çalıştı. Ancak bacakları kırılınca, başarılı olamadı. Sevgili Cengiz de Dikilitaş’la gözaltına alındı. 
     Yeraltı dünyasının tanınmış isimlerinden Sedat Şahin adına 1996’da yaralama olayına da karıştığı ileri sürülen Dikilitaş’ın, tedavisinin ardından sorgusuna devam ediliyor. Polis otomobile de el koyarak adli emanete aldı. 
     



 YAŞAM 




















</TEXT>
</DOC>
