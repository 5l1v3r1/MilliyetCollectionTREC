<DOC>
<DOCNO> 89620 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/13/son/sondun21.html </URL>
<DATE> 2002/06/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Hollandalıların tatil rezervasyonu Türkiye'ye kayıyor 
</HEADLINE>
<TEXT>

     Hollandalıların yaz tatilleri için bu yıl yaptıkları rezervasyonlarda, önceki yıllara göre önemli oranda gerileme görüldüğü bildirildi. 
     Seyahat bürolarından edinilen bilgiye göre, ekonomideki olumsuz gelişmelere bağlı olarak, tüketiciler, tatil tercihlerini son ana bırakmayı yeğliyorlar. 
     Hollandalıların bu yaz tatili için yaptıkları rezervasyonlarda, geçen yılın aynı dönemine oranla, İspanya'ya yüzde 5, Kıbrıs Rum Kesimi, Malta ve Tunus'a yüzde 10, ABD ve Kanada'ya yüzde 20, İsrail'e de yüzde 65 dolayında azalma görüldü. 
     Tatil rezervasyonlarındaki bu önemli düşüşe karşılık, yalnızca Türkiye, Yunanistan ve İtalya için yapılan rezervasyonlarda geçen yıla oranla artış belirlendi. Bu ülkeler içinde de Türkiye yüzde 9'luk artış ile ilk sırayı aldı. Türkiye'yi, yüzde 7 ile İtalya ve yüzde 5 artış ile Yunanistan izledi. 
     Hollanda'dan Türkiye'ye geçen yıl 600 binin üzerinde turist gitmişti. Bu yılki turist sayısının ise 800 bin dolayında olması bekleniyor. 
     





</TEXT>
</DOC>
