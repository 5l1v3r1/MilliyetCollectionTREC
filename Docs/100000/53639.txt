<DOC>
<DOCNO> 53639 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/22/son/sontur24.html </URL>
<DATE> 2001/11/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Söndürme fiyaskosu... Yangın tatbikatında tüp bitti... 
</HEADLINE>
<TEXT>

     Konya'da 23 Nisan Egemenlik İlköğretim Okulu'nda gerçekleştirilen yangın tatbikatında, öğrenciler, söndürme tüpündeki köpük bitince yakılan ateşi söndüremedi. 
     Karatay İlçe Sivil Savunma Müdürlüğü'nün düzenlediği yangın tatbikatında, okulda bulunan 600 civarındaki öğrenci, yangın zili yerine, tenefüs ziliyle yapılan yangın uyarısının ardından kısa sürede binayı boşalttı. 
     Bahçede öğrencilere, yaralıların binadan nasıl çıkarılacağı ve ilk yardım müdahalesinin nasıl yapılacağı konusunda uygulama yaptırıldı. 
     Hazır bulunan ambulansa taşınan bazı yaralı rolündeki öğrencilere de burada tatbikat gereği ilk müdahale yapıldı. 
     Karatay İlçe Sivil Savunma Müdürü Hacer Karahan, tatbikat devam ederken, yangın sırasında dikat edilmesi gerekenler konusunda öğrencilere bilgi verdi. 
     Yakılan küçük ateşlere, iki öğrenci ellerindeki yangın söndürme tüpleriyle müdahale ederek söndürürken, tüplerdeki köpüğün bitmesi üzerine, söndülemeyen ateş için itfaiye devreye girdi. 
     İl Savunma Müdürü Karahan, yangın söndürme tüplerinin en az 6 ayda bir kontrolünün yapılması gerektiğini belirterek, ''Bazı tüpler arızalı ya da içi boş olabiliyor. Olası bir yangında zor durumda kalmamak için bu konu üzerinde önemle durulmalı. Bu tür tatbikatlar, tüplerle ilgili sorunları da ortaya çıkarıyor'' dedi. 
     






</TEXT>
</DOC>
