<DOC>
<DOCNO> 89342 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/12/spor/aspo.html </URL>
<DATE> 2002/06/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Milutinoviç’den, dost uyarısı... 
</HEADLINE>
<TEXT>
"Bizi düşünün" 
Çin’in Teknik Direktörü, Türk Milli Takımı’nın, Brezilya-Kosta Rika maçıyla ilgili yorum yapmasına şaşırdığını belirtti, "Önce bizle oynayacakları maçı düşünsünler" dedi 
     BİLAL MEŞE-MEHMET DEMİRCAN 

     "Herkes kazanmak ister" 
     AY-YILDIZLI ekibin yarınki rakibi Çin’in ünlü hocası Bora Milutinoviç ilginç uyarılarda bulundu. Yugoslav hoca, medyadan takip ettiği kadarıyla Türk cephesinin, sürekli Brezilya - Kosta Rika sınavıyla ilgili spekülasyon ürettiğini söyledi ve "Buna anlam veremiyorum, daha doğrusu şaşırıyorum. Dünya Kupası finallerinde herkes, her maça kazanmak için çıkar. Türkiye önce bizimle yapacağı maçı düşünsün" ifadesini kullandı. 
     
     "Hedefimiz ilkler" 
     MİLUTİNOVİÇ, Çin kadrosundan memnun olmadığını da ekledi ve şunları söyledi "Bu yüzden Türkiye karşısında son kozumuzu ortaya koyacağız. Hem gol, hem de puan istiyoruz. Türkiye yıldızlardan kurulu bir ekip. Brezilya karşısındaki oyun beni çok etkiledi. Aslında şimdiye dek aldığınız 1 puanla sevinmelisiniz. Biz daha gol atmadık, kalemizde 6 gol gördük. Fransa gol atmadan elendi. Bu yüzden Türkiye ile ilkleri yaşamalıyız." 
     
     "Hakan’a şaşırdım" 
     YUGOSLAV hoca, Türk Milli Takımı’nın maçlarında en çok Hakan Şükür’ün performansına şaşırdığını da belirtti. Milutinoviç, "Aslında o, Dünya’nın en istikrarlı, en iyi golcülerinden biridir. Doğrusu kendisini bir golcü olarak çok beğenirim. Ancak turnuvada şimdiye kadar gösterdiği performans beni hayal kırıklığına uğrattı. Ancak her futbolcunun kötü dönemi olur. Bu olay fazla abartılmamalı" dedi. 
     
Danimarka taktiği      İLK kez katıldığı Dünya Kupası’na yarın A Milli Takımımız ile oynayacağı son maçla veda edecek olan Çin, sahaya Danimarka taktiğiyle çıkacak. Çinli futbolcularla birlikte dün Fransa’nın, Danimarka’ya yenilerek elendiği maçı izleyen Teknik Direktör Milutinoviç, "Bu maç futbolcularım için iyi bir örnek oldu. Biz de güçlü Türkiye karşısında, Danimarka’nın taktiği ile mücadele edeceğiz" dedi. Bu arada Çin gazeteleri, kupa sonrası Milutinoviç’in kovularak, yerine Shen Xiangfu’nun getirileceğini yazdı. Çin Federasyonu ise iddiaları yalanladı. 
     



 SPOR 

































</TEXT>
</DOC>
