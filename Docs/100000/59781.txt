<DOC>
<DOCNO> 59781 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/31/guncel/gun01.html </URL>
<DATE> 2001/12/31/ </DATE>
<TIME>  </TIME>
<AUTHOR>  </AUTHOR>
<HEADLINE>
İffetsiz’ başka okula 
</HEADLINE>
<TEXT>

Okul yönetmeliğinde yapılan değişiklikle, iffetsizliği tespit edilmiş öğrenciler’e artık örgün eğitimden çıkarma cezası verilemeyecek. İffetsizler’ başka bir okula gönderilecek 
     Milli Eğitim Bakanlığı MEB , Ortaöğretim Kurumları Ödül ve Disiplin Yönetmeliği’nde yapacağı değişiklikle, "iffetsizliği tespit edilmiş" olan öğrencilere örgün öğretimden çıkarma cezası verilmesi hükmünü, "başka bir okula gönderilmesi" yönünde düzenlemeyi planlıyor. 
     MEB Talim ve Terbiye Kurulu, yapılacak değişikliğe ilişkin taslağı gündemine aldı. Taslak, zorunlu öğretimin 8 yıla çıkarılmasından dolayı bu doğrultudaki yapılanmaya uyumla ilgili esasları içeriyor. 
     
     Ceza değişiyor 
     Söz konusu yönetmeliğin öğrencilere verilecek disiplin cezalarıyla ilgili 17. maddesinin "örgün eğitim dışına çıkarma cezası gerektiren davranışlar" bölümünde değişiklik öngören taslakta, "iffetsizlik" konusundaki cezaya ilişkin düzenleme yapıldı. 
     Taslağa göre, "iffetsizliği tespit edilmiş öğrencilere", örgün eğitimden çıkarma cezası verilmesi yerine, "başka bir okula gönderilmesi" hükmü getirilmesi amaçlanıyor. 
     
     Doktora gönderilmeyecek 
     Ortaöğretim Kurumları Ödül ve Disiplin Yönetmeliği, 1995 yılında yürürlüğe konulduğunda, "iffetsizlik" ile ilgili konuda tartışmalar çıktı. Bunun üzerine MEB, konunun yanlış anlaşıldığına ilişkin genelge yayımladı. Genelgede şöyle denildi 
     "Bugüne değin olduğu gibi, bundan sonra da okul yönetici ve öğretmenleri ile kurullar tarafından suç işlemeyi önleyici ve olumlu davranışlar kazandırıcı tedbirler alınacak, ödüllendirmenin eğitimin ilkesi olduğu gerçeği unutulmayacaktır. Yönetmelik üzerinde çalışmalar sürdürülecektir. Okul yöneticisi veya kurullarca, tespit amacıyla öğrencilerin doktorlara sevki yapılmayacaktır." 
     "İffet" konusuna, genelgeyle açıklık getirildiğini belirten yetkililer, konuya ilişkin düzenleme yapılırken, öğrencilerin zarar görmemesi ilkesinden hareket edileceğini, yanlış anlamaların ortadan kaldırılmasının amaçlandığını bildirdiler. 
     



 GÜNCEL 



















</TEXT>
</DOC>
