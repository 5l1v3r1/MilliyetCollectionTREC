<DOC>
<DOCNO> 97544 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/23/son/sonspo14.html </URL>
<DATE> 2002/07/23/ </DATE>
<TIME>  </TIME>
<AUTHOR>  </AUTHOR>
<HEADLINE>
12 DEV adamın ilk sınavı İsveç ile... 
</HEADLINE>
<TEXT>

     ABD'nin Indianapolis kentinde 29 Ağustos-8 Eylül tarihleri arasında düzenlenecek 14. Dünya Erkekler Basketbol Şampiyonası'na katılacak A Milli Takım aday kadrosu, şampiyona hazırlıklarını yarın yapacağı çift antrenmanla sürdürecek. 
     Şampiyona hazırlıklarının ilk etabını İtalya'daki çalışmalarıyla tamamlayan ve dün İstanbul'a dönen milliler, ikinci etap çalışmalarına yarın yapacağı çift idmanla başlayacak. 
     Milliler, yarın sabah Ayhan Şahenk Spor Salonu'nda halter çalışması yaptıktan sonra akşam da basketbol idmanı gerçekleştirecek. 
     A Milli Takım'da, ameliyat olan Kerem Gönlüm ve Ümit Milli Takım kadrosunda bulunan Ender Arslan'ın dışında eksik oyuncu bulunmuyor. 
     Bu arada milliler, ilk hazırlık maçını da 25 Temmuz Perşembe günü İsveç ile Abdi İpekçi Spor Salonu'nda saat 19.00'da yapacak. A Milli Takım, 26 Temmuz Cuma günü de aynı saatte ve salonda İsveç ile bir hazırlık maçı daha oynayacak. 
     Basketbol Federasyonu'ndan yapılan açıklamada, her iki hazırlık maçının da basketbolseverlerce ücretsiz olarak izlenebileceği bildirildi. 
     





</TEXT>
</DOC>
