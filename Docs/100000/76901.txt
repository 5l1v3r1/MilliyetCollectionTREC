<DOC>
<DOCNO> 76901 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/07/guncel/gun09.html </URL>
<DATE> 2002/04/07/ </DATE>
<TIME>  </TIME>
<AUTHOR>  </AUTHOR>
<HEADLINE>
CNN Türk Bugün sanata DOYURACAK 
</HEADLINE>
<TEXT>

     İSTANBUL Milliyet 

     CNN Türk, İstanbul Kültür ve Sanat Vakfı’nın kuruluşunun 30. yılı dolayısıyla bugün canlı yayınla gün boyu sanatın her dalından ünlü isimleri, izleyicilerle buluşturacak. 
     İstanbul Kültür ve Sanat Vakfı da, temsil ettiği değerlere sahip çıkan sanatseverleri, "İstanbul Kültür ve Sanat Dostları" İD çatısı altında bir araya getireceği projesini tanıtacak. Siyah Lale, Beyaz Lale ve Kırmızı Lale olmak üzere üç farklı seçenekteki İstanbul Dostları üyelik başvuruları, ilk kez bugün CNN Türk’ün 12 saat boyunca sürecek canlı yayınında alınacak. 
     
     Ünlü isimler canlı yayında 
     Saat 10.00’da Esma Sultan Yalısı’ndan başlayacak yayında tiyatro, sinema, klasik müzik, caz, plastik sanatlar dünyasının ünlü isimleri bir araya gelecek. İstanbul Büyükşehir Belediye Başkanı Ali Müfit Gürtuna, Atıf Yılmaz, Derya Baykal, Hülya Koçyiğit, Memet Ali Alabora, Sinan Çetin, Şener Şen, Türkan Şoray, Fahir Atakoğlu, Genco Erkal, Doğan Hızlan, Ömer Kavur, Yıldız Kenter, Gülriz Sururi, İzzet Öz, Lale Mansur, Macit Koper, Mehmet Güleryüz, Meltem Cumbul, Serap Aksoy, Tan Sağtürk gibi birçok isim de konuk olacak. 
     İstanbul Dostları üyeliği İstanbul Kültür ve Sanat Vakfı’na doğrudan bir katkı bulunmasına olanak sağlarken, üyelerine İstanbul Festivalleri için öncelikli bilet alma hakkı, Film Festivali dışındaki diğer tüm festivallerde sürekli yüzde 20 indirim, başka etkinlikler için belirli bir zaman diliminde yer garantisi hakkı verecek. 
     



 GÜNCEL 

























</TEXT>
</DOC>
