<DOC>
<DOCNO> 80504 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/26/yasam/yas04.html </URL>
<DATE> 2002/04/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Bütün iktidar erkeklere’... 
</HEADLINE>
<TEXT>

Devrim’in sloganı "Bütün iktidar Sovyetler’e", dönüp eşcinselleri vurdu.. Tutucu Ruslar, eşcinsellere 5 yıl hapis getiren yasa hazırlıyor 
     CENK BAŞLAMIŞ Moskova 

     Rusya’da bir grup parlamenter, ahlakı bozdukları"’gerekçesiyle eşcinsellerin 5 yıla kadar hapis cezasına çarptırılmasını öngören bir yasa tasarısı hazırlamaya başladı. 
     Kampanyaya öncülük eden Kremlin yanlısı Birlik Partisi üyesi Gennadiy Raykov, AIDS’in yayılmasını önlemek ve ahlaki değerleri korumak amacıyla eşcinselliğin yasaklanması gerektiğini söyledi. Komünist Parti milletvekili Vasiliy Şandibin de, Rusça argosunda eşcinseller için kullanılan mavi’ deyiminden esinlenerek, "Her yerde, Kremlin’de, hükümette ve parlamentoda bile maviler var. Bizi kimler yönetiyor " diye sordu. Ancak tutucu parlamenterlerin başlattığı kampanya liberal çevrelerin ve insan hakları örgütlerinin tepkisini çekti. 
     
     Kadınlar bahis dışı 
     Rusya’nın insan hakları omdusmanı Oleg Mironov tasarıya karşı çıkarken, parlamenter Oleg Morozov da meslektaşlarını, "Avrupa önünde komik duruma düşeceğiz" sözleriyle eleştirdi. 
     Eşcinselliğin yasaklanması için harekete geçilmesini, Rusya’da son dönemde faşizm yanlıların güçlenmesine bağlayan İnsan hakları örgütleri de, Naziler’in benzer şekilde eşcinsellere savaş açtığını hatırlattı. Tasarı, erkek eşcinsellerin 5 yıla kadar hapisle cezalandırılmasını öngörüyor, ancak kadın eşcinsellerle ilgili bir hüküm içermiyor. 
     Sovyetler Birliği döneminde eşcinselliğin yasak olması nedeniyle, yazar, film yönetmeni ve şarkıcılar da dahil binlerce kişi tutuklanmıştı. Rusya bu yasayı, Avrupa Konseyi’ne üyelik karşılığında kaldırmıştı. 
     



 YAŞAM 


















</TEXT>
</DOC>
