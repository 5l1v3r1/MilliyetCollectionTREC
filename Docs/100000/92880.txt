<DOC>
<DOCNO> 92880 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/29/son/sonspo29.html </URL>
<DATE> 2002/06/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Alman basınından övgüler 
</HEADLINE>
<TEXT>

     Alman dergi ve gazeteleri, Milli Takım'ın dünya üçüncüsü olmasıyla ilgili haberlere internet sayfalarında geniş yer verdi. 
     Express Gazetesi internet sayfasında, ''Boğaziçi sarsılıyor, Boğaziçi'nin oyuncuları'' başlığıyla verdiği haberde, ''Hilal parlıyor. Türkiye, 17. Dünya Kupası'nı 3. olarak tamamlayarak muhteşem bir başarı elde etti'' dendi. 
     Güney Kore'de yapılan ''küçük finaldeki'' en büyük sürprizin, Hakan Şükür'ün 11. saniyede ilk golü atarak, 40 yıl önce Şili'de düzenlenen Dünya Kupası'nda Çekoslovakya adına Meksika'ya ilk golü atan Vaclav Masek'in en çabuk gol atma rekorunu kırmasına dikkat çekildi. 
     Maçtan sonra da çok güzel sahnelerin yaşandığına işaret edilen haberde, Türk ve Güney Koreli futbolcuların el ele taraftarları selamladıkları hatırlatıldı. 
     Bild Gazetesi'nin internet sayfasında, ''Türkiye üçüncülüğü aldı'' başlığıyla verilen haberde, Türkiye'nin 1954 yılından sonra 2. kez katıldığı Dünya Kupası'nda üçüncülük elde etmesinin büyük bir başarı olduğu vurgulandı. 
     Maçta, bugüne dek formsuz görünen Hakan Şükür'ün de çok başarılı bir oyun ortaya koyduğu belirtilen haberde, ''Türkiye'nin, Dünya Kupası'nın en hızlı golünü attığı ve kalesinde Rüştü gibi bir kaleci olduğu için maçı kazandı'' yorumu yapıldı. 
     Focus dergisinin internet sayfasında da, ''Küçük finalde dünya kupalarının rekor golü'' başlığıyla verilen haberde, Hakan'ın, Masek'in 40 yıldan bu yana kırılamayan rekorunu, 11 saniye içinde kırdığı belirtildi. 
     Türkiye-Güney Kore arasında yapılan karşılaşmanın, turnuvanın en gollü karşılaşmalarından biri olduğuna da işaret edilen haberde, ''Bu heyecanlı düello Dünya Kupası tarihine geçecek'' dendi. 
     -FİNAL- Der Spiegel Dergisi'nin internet sayfasında ''Küçük final, Türkiye Güney Kore'yi yendi'' başlığıyla verilen haberde, ''Boğaziçi boğası'' lakabıyla bilinen Hakan Şükür'ün rekor golüne dikkat çekildi ve Almanya Cumhurbaşkanı Johannes Rau'nun da karşılaşmayı izlediği bildirildi. 
     ''1962 yılındaki rekor kırıldı'' ara başlığıyla verilen haberde, Hakan'ın, Masek'in 40 yıldan bu yana elinde tuttuğu 15 saniyelik rekoru kırdığı vurgulandı. 
     Maçtaki diğer 2 golün kahramanı olan İlhan Mansız'ın da çok iyi bir oyun çıkarttığı kaydedilerek, İlhan'ın, Senegal'e karşı da ''altın golü'' attığı hatırlatıldı. 
     Güney Korelilerin de çok iyi oynadığı, ancak kalenin önünde gol atmakta başarısız kaldıkları ifade edilen haberde, Güney Kore Teknik Direktörü Guus Hiddink'in de takımının oyunundan memnun olduğunu ve bu takımı çalıştırmaktan büyük gurur duyduğunu söylediği belirtildi. 
     





</TEXT>
</DOC>
