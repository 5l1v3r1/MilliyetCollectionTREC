<DOC>
<DOCNO> 77883 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/12/guncel/gun08.html </URL>
<DATE> 2002/04/12/ </DATE>
<TIME>  </TIME>
<AUTHOR>  </AUTHOR>
<HEADLINE>
İki sekreter bir vekile yetmez mi 
</HEADLINE>
<TEXT>

ÇAPRAZ ATEŞ 
     BELMA AKÇURA 

     MHP’li TBMM İdare Amiri Ahmet Çakar’ın üç sekreter çalıştırdığının ortaya çıkması tartışmalara yol açtı. TBMM Başkanı Ömer İzgi, "Sekreter sayısı iki mi, üç mü olsun" diyerek oylama yaptırdı ve üç sekretere izin çıktı. Böylece 20’yi bulan Başkanlık Divanı üyelerine de üç sekreterle çalışma olanağı getirildi. Bu karardan geri adım atılmazsa toplam 60 sekreter görev yapacak. 
     
     Nedim Kurdoğlu Başbakanlık Müşaviri 
Yük getirmeyecek      Bu olayda tasarruf açısından aleyhte bir durum yok. Fazladan bir yük getirmiyecek. Onlar zaten çalışıyor ve devletten aylık alıyorlar. Şimdi kadroları Meclis’e geçmiş olacak. Bu sekreterler dışarıdan alınsaydı, o zaman tasarruf açısından uygun olmazdı, ilave bir yük getirirdi. Elbette kamu kurumlarından ne bekleniyorsa, milletvekillerinden de bunu beklemek lazım. Nasıl ki kamu kurumlarına teşkilat yapıları küçültülsün, bölge müdürlükleri kaldırılsın, yeni birim kurulmasın, yeni eleman alınmasın, işler personel kaydırılmak suretiyle yürütülsün deniliyorsa aynı şeyi milletvekillerinden de beklemek gerekir. 
     
     Birkan Erdal ANAP Milletvekili 
Asıl soruna bakalım      Türkiye’de tasarruf tedbirleri denildiğinde, öncelikle gereksiz yatırımların durdurulmasını bakmak lazım. Devletin devam eden yatırımlarına bugüne kadar 125 milyar dolar yatırıldı. Bunların bitmesi için ise 350 milyar dolara ihtiyaç var. Öncelikle gereksiz yatırımların peşine düşmemiz gerekir. Bir sekreter eksik, bir fazla, bu tartışma işin özünü görmeyi engelliyor. Tasarruf tedbirlerini sekreter sayısı ile ölçmeye çalışmak, neyin tasarruf edilmesi gerektiğini bilmemektir. Kullanılmayan havaalanları, otoyolları, hiç üretim yapmayan fabrikalar, çalışmayan ve hiç çalışmayacak olan hızlı trene ödenek ayırmak nedir, bunları tartışmak gerekir. 
     
     İsmet Sezgin DTP Genel Başkanı 
İki sekreter fazla      Ekonomik koşullar ortada. Devlet faiz dışı bütçe fazlasını düşürmek için uğraşıyor. Yatırım yapamıyor, programlanmış, planlanmış işleri yerine getiremiyor ve bu programın başarıya ulaşması için bir gayret içinde bulunuyor. Hal böyle olunca, esasen şişkin ve çoğu lüzumsuz olan Meclis kadrolarına yeni bir kadro eklemek ne kadar doğru olur Bunu bir yerde fantezi olarak kabul ediyorum. Yoksa iki sekreter bile fazla. Bu sekreterler milletvekillerinin seçim bölgeleri ile olan ilişkilerini düzenleyip, onlara mektup yazıp cevap yetiştirmek için isteniyor. TBMM Başkanlığı da yapan biri olarak, buna neden gerek duyduklarını anlayamıyorum. 
     
     Ahmet İyimaya DYP G.B.Yardımcısı 
Lüks buluyorum      Bir parlamenterin yardımcı personelinin olması bir araştırma için gerekliyse doğal. Ama, bir hizmet gereği olmaksızın personel alınıyorsa yanlıştır. Araştırmaya yönelik olmayan bir çaba için, personel artırmaya gitmenin parlamentoya da Divan üyesi arkadaşlara da bir itibar kazandırmayacağını düşünüyorum ve bu yöndeki alımları doğru bulmuyorum. Bu durum tasarruf prensibiyle de bağdaşmıyor. Ancak milletvekiline yasama verimini artırıcı bir çalışma ve araştırma kazandırmak için sekreter değil, yardımcı personel sağlanmalı. Yani üç sekreteri fazla ve lüks buluyorum. 
     



 GÜNCEL 






















</TEXT>
</DOC>
