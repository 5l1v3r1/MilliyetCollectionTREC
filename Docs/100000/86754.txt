<DOC>
<DOCNO> 86754 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/29/son/sondun41.html </URL>
<DATE> 2002/05/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Fransa'da yeni hükümet güvenlik harcamalarını arttırdı 
</HEADLINE>
<TEXT>

     Fransa'da merkez sağ hükümet, gelecek beş yılda güvenlik için polis ve yargıya bütçeden ilave 6 milyar euro daha ayırmayı planlıyor. 
     Fransa'da yeni hükümetin İçişleri Bakanı Nicolas Sarkozy, bakanlar kuruluna iç güvenlikle ilgili olarak öncelikle ele alınacak yasa tasarıları hakkında bilgi verdi. 
     İçişleri Bakanlığı tarafından sunulan programda, sağ koalisyon hükümetinin gelecek ay yapılacak genel seçimleri kazanması halinde, polis ve yargıya ilave 6 milyar euro daha ayrılması öngörülüyor. 
     Sağ koalisyon hükümeti, geçen hafta güvenlik ve asayiş konusundaki önlemlerin koordine edilmesi için ''iç güvenlik konseyi'' kurulmasını kararlaştırmıştı. 
     Cumhurbaşkanı Jacques Chirac'ın başkanlığında ilk toplantısını Elysee Sarayı'nda yapan konseyde, başbakan, içişleri, adalet, savunma, maliye ve çalışma bakanları yer alıyor. Yeni konsey, güvenlikle ilgili politikaların belirlenmesi ve kurumlar arası diyalog ve konuyla ilgili yasaların hazırlanmasında etkin rol oynayacak. 
     Fransa'da yapılan bir araştırma, ülkede 2001 yılında suç oranlarının bir önceki yıla oranla yüzde 7.7 arttığını ortaya koymuştu. Araştırmaya göre, geçen yıl Fransa'da işlenen dört milyon civarında suç, polis kayıtlarına geçmiş durumda bulunuyor. 
     Chirac, seçimlerden önce yaptığı açıklamalarda, iç güvenlik ve asayişle ilgili bir kurulun kurulmasında kararlı olduğunu bildirmişti. 
     Güvenlik konusu, Sosyalist Parti'den önceki Başbakan Lionel Jospin'in cumhurbaşkanlığı seçimlerindeki en önemli hezimet nedenlerinden biri olarak gösteriliyor. 
     





</TEXT>
</DOC>
