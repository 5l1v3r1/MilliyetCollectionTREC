<DOC>
<DOCNO> 54906 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/30/son/soneko18.html </URL>
<DATE> 2001/11/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Etibank'ın tablo, halı ve antikaları açık arttırmaya çıkıyor... 
</HEADLINE>
<TEXT>

     Etibank'a ait 431 tablo, 45 halı ve antikaların satılacağı müzayede, 11-12 Aralık'ta yapılacak. 
     Eskidji Yönetim Kurulu Başkanı Dikran Masis, müzayedeyle ilgili düzenlenen basın toplantısında yaptığı konuşmada, müzayedenin, bankanın 2-3 üniversite görevlisine tabloları ekspertiz ettirmesi nedeniyle geciktiğini söyledi. 
     Satışa sunulan tablolar arasında en değerlisinin, Halil Paşa'ya ait 1899 yapımı 200 milyar lira değer biçilen peyzaj eser olduğunu belirten Masis, satılacaklar arasında Esbank'ın kolleksiyonunda yer alan ve banka tarafından bir yarışmada ödül alan tabloların da bulunduğunu kaydetti. 
     Müzayedede Fikret Mualla, Bedri Rahmi Eyüboğlu, Ali Rıza Bayazıt, İbrahim Safi, Naci Kalmukoğlu, Ali Avni Çelebi, Abdullah Çizgen, Avni Arbaş ve Kezban Arda Batıbeki gibi çok ünlü ressamların eserlerinin satılacağını bildiren Masis, 11-12 Aralık tarihlerinde yapılacak müzayedede eski Isparta, İran ve Buhara halılarının, sumak kilimlerin ve birçok antikanın satışa sunulacağını söyledi. 
     Masis, müzayedede 300 milyar ile 1 trilyon lira arasında satış yapmayı beklediklerini kaydetti. 
     
     Kaplumbağa terbiyecesi müzeye gitmeli 
     Dikran Masis, İktisat Bankası'na ait olan ve müzayedeyle satılması düşünülen Osman Hamdi Bey'e ait 1.5 milyon dolar değer biçilen Kaplumbağa Terbiyecisi adlı tablonun ise Türk resim sanatının en iyi eseri olduğunu vurgulayarak, ''bu eserin satış değeri belirlenemez, ancak takdir değeri olur'' dedi. 
     Eserin müzeye konulması görüşünü tekrarlayan Masis, ''Ben daha büyük bir eser daha tanımıyorum. Eşsiz tablonun müzeye konulması için bir kampanya başlatmalıyız. Eser müzeye konulursa, Kültür Bakanlığı müzeye giriş ücretlerini yüksek tutarak bayağı bir gelir elde edebilir'' şeklinde konuştu. 
     
     Maliye Bakanı'na mektup 
     Masis, konuşmasının ardından gazetecilerin ''27 Kasım'da İstanbul'da Hazine arazileri satışında bir satış oldu. Devlet bu kadar az satabiliyorken, siz nasıl bu kadar çok satış yapabiliyorsunuz '' soruları üzerine, aynı gün Etibank, İktisat Bankası ve Tasarruf Mevduatı Sigorta Fonu'na ait 188 gayrimenkul satışı yaptıklarını ve 51 tanesi için de 15 trilyon 700 milyar liralık ciddi teklifler aldıklarını söyledi. 
     İşi iyi yapmalarından dolayı bu kadar çok sattıklarını anlatan Masis, şöyle konuştu 
     ''Ben devletle düşman değilim. Ama ben bu kadar sattım, devlet bu kadar sattı. Eskici ne hokkabaz, ne sihirbaz... Devletin bir tane değil, 100 tane eskiciye ihtiyacı var. Bunun sırrını devlet öğrenmek istiyorsa Maliye Bakanı beni Ankara'ya davet etsin, Bakan'a yarım saat brifing vereyim. Eğer Maliye Bakanı dediklerimi yaparsa, 6 ay içinde Türkiye Cumhuriyeti'ni paraya boğarız. Son derece basit iki problem var. Bu problemler 5 dakika içinde halledilir. İşin püf noktası çok önemli. Biz de onu biliyoruz. 
     Sayın Bakan'a bir mektup yazdım. Mektupta Neden ben satıyorum, onlar satamıyor u yazdım. Ayrıca devletin bankalar hariç hiçbir ihalesine girmeyeceğimi de taahhüt ediyorum.'' 
     






</TEXT>
</DOC>
