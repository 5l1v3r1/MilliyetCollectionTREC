<DOC>
<DOCNO> 87276 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/01/dunya/dun02.html </URL>
<DATE> 2002/06/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Afganistan yeni doğalgaz yolu 
</HEADLINE>
<TEXT>

     DIŞ HABERLER SERVİSİ 

     Bakü - Ceyhan’a çekilecek paralel bir boru hattıyla Türkiye’ye ulaştırılması uzun süre tartışılan ama bir türlü kesinleştirilemeyen Türkmen doğalgazının Afganistan üzerinden Pakistan’a akıtılması kararlaştırıldı. Pakistan, Afganistan ve Türkmenistan liderleri, Türkmen doğalgazını, Afganistan üzerinden Pakistan’a taşıyacak boru hattı projesi konusunda anlaşmaya vardı. 
     Taliban rejiminin devrilmesinden sonra Afganistan’ın Orta Asya’daki enerji kaynaklarının dünya pazarına ulaştırılmasında geçiş yolu olarak üstlendiği yeni rolünü de simgeleyen anlaşma, Pakistan’ın başkenti İslamabad’da Pakistan Devlet Başkanı Pervez Müşerref, Afganistan’daki geçici hükümetin lideri Hamid Karzai ve Türkmenistan Devlet Başkanı Saparmurat Niyazov tarafından imzalandı. 
     Müşerref, bu hattın Orta Asya’daki petrokimya kaynaklarının Uzakdoğu, Japonya ve Batı’ya aktarılması için en kısa yolu oluşturacağını söyledi. 
     2 milyar dolarlık proje, Türkmenistan’dan Pakistan’a Afgan toprakları üzerinden 1500 kilometrelik bir boru hattı döşenmesini ve bu hattan yılda 30 milyon metreküp doğalgaz taşınmasını içeriyor. 
     
     
     



 DÜNYA 















</TEXT>
</DOC>
