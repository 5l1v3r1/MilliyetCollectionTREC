<DOC>
<DOCNO> 95043 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/11/spor/spo20.html </URL>
<DATE> 2002/07/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber Turu 
</HEADLINE>
<TEXT>

Ligimiz Dünya’da 15. sırada      ULUSLARARASI Futbol Tarihi ve İstatistikleri Federasyonu’nun IFFHS yaptığı değerlendirmede Süper Lig, dünyanın en güçlü 15. ligi olarak gösterildi. Kulüplerin uluslararası turnuvalarda 1991’den bu yana elde ettiği derecelerin göz önüne alındığı değerlendirmede ilk dört sırayı İngiltere, İspanya, Almanya ve İtalya aldı. 
     
Bütçeler tükendi      2002 yılının bitimine 5 ay kalmasına rağmen federasyonların çoğu kasaları boşalttı. Yılbaşında 49 federasyon için 24 trilyon 520 milyarlık bütçe ayrılmasına ve temmuza kadar 2 trilyon 959 milyar liralık ek ödenek sağlanmasına rağmen eskrim, voleybol, buz sporları, güreş, halter, kano ve rafting, karate, kürek, okçuluk, sualtı, üniversiteler federasyonları ödeneklerini neredeyse sıfırladı. 
     
Halilagic Adanaspor’da      ADANASPOR Genel Menajeri Şahabeddin Yavuzer, Beşiktaş’ta forma giyen eski İstanbulsporlu Halilagic ile anlaştıklarını söyledi. Yavuzer, Halilagic’in bonservisinin elinde olduğunu ve kendisiyle maç başı anlaşma yaptıklarını belirterek, "1 yıllık sözleşme imzaladığımız Halilagic, takımın yarın bugün başlayacak Gerede kampına katılacak" dedi. 
     
Patron Doğaneli      BOKS Federasyonu Başkanı Caner Doğaneli, Ukrayna’daki EABA Avrupa Boks Birliği Kongresi’nde sürdürdüğü asbaşkanlık görevine tekrar seçildi. 1980 yılından bu yana EABA’da çeşitli görevler üstlenen Doğaneli, rakiplerini açık oy farkıyla geride bırakarak dört yıllığına daha asbaşkanlık görevini üstlendi. 
     
Hakan tavan yaptı      İTALYA’NIN Parma kulübünde, takım arkadaşları arasında en çok transfer teklifinin Hakan Şükür’e geldiği bildirildi. Dünya Kupası’nda son maçta 11. saniyedeki golüyle tarihe geçen Hakan Şükür için Chievo, Beşiktaş ve bazı İngiliz kulüplerinin ciddi teklifler getirdiği, ancak olumsuz yanıt verildiği ifade edildi. 
     
Leekens krizi      ALTAY, önceki gece İzmir’e getirip ön görüşme yaptığı ve dün Çeşme’de 7 saat biraraya geldiği Belçikalı Teknik Direktör George Leekens’le, prensipte anlaştı. Ancak Başkan Vekili Tanju Karabunar’ın kongrede verdiği yazılı taahütün aksine, "Leekens’in maliyetini üstlenirim. Fakat görevden ayrılırken paramı son kuruşuna kadar alırım’’ sözleri, imzayı tehlikeye attı. Yönetimin bugün yapacağı toplantıda Leekens’i veto etmesi bekleniyor. 
     
Mirza nihayet      BURSASPOR, Avusturya kampına getirdiği eski yıldız Mirza Varesanoviç ile üç yıllık sözleşme imzaladı. Boşnak oyuncu, imza sonrası yeniden Avusturya’ya döndü. Öte yandan Yeşil - Beyazlılar, Feldkirch Blau Weiss ile oynadığı hazırlık maçını 4 - 1 kazandı. Golleri denenen Meksikalı Jorge Valle 2 , Gökhan ve Mustafa attı. 
     
Bravo gençler      YUNANİSTAN’DAKİ 18 Yaşaltı Balkan Futbol Şampiyonası’nda Türkiye, ev sahibi ekibi 2 - 0 yendi. Selçuk ve Levent’in golleriyle maçı kazanan ekibimiz, bugünkü Makedonya mücadelesini de kazanırsa, final oynama hakkını elde edecek. 
     



 SPOR 


























</TEXT>
</DOC>
