<DOC>
<DOCNO> 71460 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/08/son/sondun04.html </URL>
<DATE> 2002/03/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Eski Playboy kızına tam 88.5 milyon dolar miras 
</HEADLINE>
<TEXT>

     ABD'de, 26 yaşındayken 89 yaşındaki bir zenginle evlenen eski Playboy güzeli ve film yıldızı Anna Nicole Smith'in, ölen kocasının mirasından 88.5 milyon dolar almasına karar verildi. 
     Los Angeles mahkemesinde görülen davada, Smith'e 88.5 milyon dolar verilmesi kararının ardından basına açıklama yapan Smith'in avukatı Philip Boesch, ''Bu, bir kadının kocasına olan aşkının zaferidir. Bu dünyaya aşkın yaşı olmadığını gösteriyor'' dedi. 
     Boesch, ''Anna Nicole, kararı bir zafer olarak görüyor. Yargıcın, kendisini kocasının hayatındaki en önemli kişi olarak görmesinden dolayı çok mutlu'' diye konuştu. 
     
     1.6 milyar dolarlık miras 

     Playboy'un eski modellerinden olan ve birçok magazin dergisinde ve reklamında modellik yapan Smith, Houston'daki bir barda striptizci olarak çalışırken Teksaslı milyarder J. Howard Marshall ile tanıştı. 26 yaşındaki Smith ve 89 yaşındaki Marshall, 1994'te evlendiler. Marshall, evlendikten bir yıl sonra 90 yaşında ölürken, arkasında 1.6 milyar dolar olduğu tahmin edilen bir servet bıraktı. 
     Los Angeles'taki federal mahkeme, geçen yıl Smith'e Marshall'ın servetinden 475 milyon dolar pay verilmesini kararlaştırmıştı. Ancak Marshall'ın tüm mal varlığını en küçük oğlu Pierce'a bırakması yüzünden yeni bir dava açıldı. 
     Mirasın tek yasal varisi olduğunu savunan Pierce, mirasın yarısının kendi hakkı olduğunu söyleyen Smith'in bu talebini ''saçmalık'' olarak nitelendirmişti. 
     Pierce'ın avukatları mahkemenin kararını temyiz edeceklerini belirttiler. 
     

     
</TEXT>
</DOC>
