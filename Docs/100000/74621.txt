<DOC>
<DOCNO> 74621 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/26/spor/yurundul.html </URL>
<DATE> 2002/03/26/ </DATE>
<TIME>  </TIME>
<AUTHOR> ÖMER ÜRÜNDÜL  </AUTHOR>
<HEADLINE>
Fenerbahçe çözülemiyor 
</HEADLINE>
<TEXT>

     Fenerbahçe senelerdir yanlış transfer politikaları yüzünden günümüz futbolunun istediği özelliklere sahip bir kadro kuramıyor. Görev alan teknik direktörler de hassas kadro yapısına göre akılcı uygulamalar yapamıyorlar. Bunun son halkası da Lorant. Kısacası Fenerbahçe bir türlü çözülemiyor. 
     Alman hoca Galatasaray maçıyla üç forvetli saha içi düzenine başladı. Ardından çağ dışı dörtlü forvet uygulamasına geçti. Üstelik iki kişilik orta sahayı Ogün - Simao ikilisi ile oluşturdu. Sonra da Simao’nun yerine Johnson’u görevlendirdi. Kazanılan Denizli, Rize ve Antalya maçlarında üst düzeyde saha içi arızaları şekillendi. Üç maçta da puanlar kaybedilmesini şans faktörü ve rakiplerin yanlış stratejileri önledi. Kadıköy’de çok önemli Malatya karşılaşmasında ise balon patladı. 
     Günümüz futbolunda dört forvet uygulamasıyla ofansif zenginlik sağlanamadığı gibi, savunma güvencesi de oluşmaz. Organize ataklarla takım halinde hücumda çoğalmak başka, dört forvetle ileride yerleşip oyunu tıkamak başka. Hele bu forvetlerin üçü Oktay, Andersson ve Rapajc gibi fiziki çöküş içindeki oyuncularsa saha içi kurgusu felç olur. 
     Lorant büyük ihtimalle birilerinin uyarısıyla, Gaziantep karşısında iki kişilik forvet indirimine gitti. Orta sahada Ogün ile Johnson’un yanına sağ kulvar ağırlıklı Hakan Bayraktar’ı monte etti. İşte bu değişiklikler Fenerbahçe’ye olumlu katkılar sağladı. Tabiki alışılmış kolektif yetersizlikten ilk devre üretkenlik yoktu. Ama disiplin içinde koşan, mücadele eden Fenerbançe bu yönleriyle de taraftarlarına keyif verdi. Bakalım Lorant ilerleyen haftalarda bu düzene devam edecek mi, yoksa yeni teknik adam garipliklerini gündeme getirecek mi 
     Fenerbahçe yönetimi dünya takımı olmayı hedefliyor. Bunu gerçekleştirebilmek için birbirlerinin özelliklerini tamamlayan, günümüz futbolunun istediği kaliteli ve savaşçı kimlikli bir kadro kurulmalıdır. Çağdaş sisteme inanan hoca bulunmalıdır. Ondan sonra da sabır. Sistemsiz hiç bir şey olmaz. En canlı örnek Galatasaray. Biraz geriye gidersek Fenerbahçe’den de örnek var. Uche -Högh’le Perreira Brezilya sistemini oturtarak ilk senesinde takıma şampiyonluk kazandırdı. Lazaroni aynı düzeni devam ettirdi, futbolumuzun bugünkü başarılarından uzak olduğu dönemde Fenerbahçe, Juventus ve Manchester’in bulunduğu grupta 7 puan aldı. Hem de alternatifi olmayan, çağdaş forveti bulunmayan, genelde fiziki direnci zayıf ve de 14 kişilik dar bir kadro ile. 
     



 SPOR 




























</TEXT>
</DOC>
