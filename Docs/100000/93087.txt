<DOC>
<DOCNO> 93087 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/01/spor/yurundul.html </URL>
<DATE> 2002/07/01/ </DATE>
<TIME>  </TIME>
<AUTHOR> ÖMER ÜRÜNDÜL  </AUTHOR>
<HEADLINE>
Hak ederek kazandılar 
</HEADLINE>
<TEXT>

     Dün geceki Dünya Kupası finali zorlu bir mücadeleye sahne oldu. Fizik açıdan fazla zorlanmadan finale kadar gelen Almanya, bütün hırsını, motivasyonunu ve iyi düşünülmüş taktik planını bu maça hazırlamıştı. Orta sahada pres uygularken, Bode ile Cafu’nun kulvarını kapattılar. Ve çabuk ataklarla Brezilya’nın üstüne gittiler. Ancak Brezilya, günün şartlarına uygun bir takım. Her an neticeyi değiştirecek çok yetenekli oyunculara sahip olmanın yanında, takım savunmaları da çok başarılı. Rakibin oyuna hükmettiği bölümlerde geride alan daraltıp, kontrollü anlayışa özen gösteriyorlar. İlk yarıda Almanya’nın hızı karşısında oyunu daha çok geride kabul ettiler. Ama rakiplerine üretkenlik şansı vermediler. Bunun yanında bölüm bölüm yaptıkları ataklarda Almanya’nın aldığı tedbirlere rağmen üç net pozisyon buldular. 
     İkinci yarıda yine taktik savaşı devam ediyordu. Almanya etkili ataklar yaparken, tempoyu da yükseltiyordu. Brezilya yine bu baskı anını savunma garantisiyle hasarsız atlattı. Ve de devre ortasında skor avantajı yakaladı. Şampiyonanın başından beri çok başarılı maçlar çıkaran Oliver Kahn klasıyla bağdaşmayan çok şanssız bir hata yapınca, Ronaldo affetmedi. Ardından da Almanya risk alıp, beraberlik peşinde koşarken, kontrataktan ikinci gol de gelince maç orda bitti. 
     Brezilya hak ederek bu şampiyonluğa ulaştı. Hücum gücünün yanında, savunmayı ihmal etmemeleri günün futbolunun istediği temel ilkeydi. Yedi maçı da kazanmaları, hak etmelerinin en önemli belgesidir. Bu arada kaleci Marcos’un da katkısını unutmamak gerek. Az top gelmesine rağmen kritik kurtarışlarıyla takımını rahatlattı. Bir parantez de Ronaldo için açmak istiyoruz. Çok ağır sakatlık ve iki ameliyat geçirip, iki sene sahalardan uzak kaldı. Buna rağmen bu şampiyonada hem gol kralı, hem de en çok pozisyona giren forvet oldu. Kendisini kutlamak lazım. 
     Hakem Collina, yine mükemmeldi. Alışmış biçimde tek hata bile yapmadan bu finali bitirdi. Hele maçtan sonra kale içinde üzgün, dona kalan Oliver Kahn’ı koşarak gidip, teselli etmesi, hakemlik açısından unutulmayacak bir fair - play’di. 
     



 SPOR 



























</TEXT>
</DOC>
