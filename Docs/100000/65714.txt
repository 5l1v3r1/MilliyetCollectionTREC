<DOC>
<DOCNO> 65714 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/03/son/sonspo04.html </URL>
<DATE> 2002/02/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Yaralı Beşiktaş gözünü kupaya çevirdi 
</HEADLINE>
<TEXT>

     Birinci Süper Futbol Ligi'nde dün Samsunspor ile berabere kalarak şampiyonluk yarışında yara alan Beşiktaş, gözünü Türkiye Kupası'na çevirdi. 
     Siyah-beyazlılar, Gaziantepspor ile 6 Şubat Çarşamba günü yapacakları Türkiye Kupası çeyrek final maçının hazırlıklarına bugün başladı. 
     Antrenör Roland Koch yönetiminde Fulya Tesisleri'nde yapılan ve yaklaşık 1.5 saat süren idmanda, Samsunspor maçında 90 dakika forma giyen oyuncular koşu yapmakla yetinirken, diğerleri ise kondisyon çalışmasının ardından, dar alanda çift kale maç yaptı. 
     
     Baya ve Stavrum döndü 
     Beşiktaş'ta, sakatlığı nedeniyle uzun süredir takımdan ayrı kalan Arild Stavrum ile, Afrika Uluslar Kupası maçları için gittiği Mali'den dün dönen Tunuslu Zübeyir Baya, bugün yapılan çalışmaya katıldı. 
     Sakatlığı henüz tam olarak geçmeyen Stavrum, yalnızca koşu yaparken, Baya ise çift kale maçta yer aldı. 
     Bu arada bağırsak enfeksiyonuna yakalanan Marinho ise çalışmaya katılmadı. 
     
     Ümit sakatlandı 
     Siyah-beyazlıların dar alanda yaptıkları çift kale maç sırasında Ümit Bozkurt sakatlandı. 
     Sol ayak bileğine darbe alan Ümit, ayağına bandaj yapıldıktan sonra idmanı yarıda bıraktı. 
     Kulüp doktoru Ayhan Optur, Ümit'in önemli bir sakatlığının bulunmadığını, yalnızca sol ayak bileğinde ufak bir burkulma olduğunu kaydederek, ''Ümit, Gaziantepspor maçında forma giyebilir'' dedi. 
     
     Kalecilerin hırsı 
     Beşiktaş'ta, İsveçli Asper ile Norveçli Mhyre'nin forma savaşı, antrenmanlarda ilginç görtüntülere sahne olmaya devam ediyor. 
     2 kaleci de idmanda hırslarıyla dikkat çekerken, yaptıkları 
     hatalarda da yüksek sesle kendilerine bağırıyor. Bugünkü antrenmanda da antrenör Immel yönetiminde çalışan ikili, oldukça hırslı ve istekli gözüktü. 
     
     Gaziantep korkusu 
     Beşiktaş, evinde yaptığı son 2 lig maçında 5'er gol atan Gaziantepspor'dan çekiniyor. 
     Teknik direktör Daum'un, futbolcularından çarşamba günü yapacakları Gaziantepspor maçında dikkatli olmalarını istediği ve bu karşılaşmanını telafisi olmadığını kaydettiği öğrenildi. 
     Beşiktaş, Gaziantepspor maçının hazırlıklarını yarın Ümraniye Tesisleri'nde yapacağı antrenmanla sürdürecek. 
     Siyah-beyazlılar, öğleden sonra Fulya Tesisleri'nde toplanacak ve saat 15.00'te de Ümraniye Tesisleri'ne geçecek. 
     






</TEXT>
</DOC>
