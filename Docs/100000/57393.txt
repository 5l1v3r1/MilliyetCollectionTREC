<DOC>
<DOCNO> 57393 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/15/son/sontur08.html </URL>
<DATE> 2001/12/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Bahçelievler Katliamı hükümlüsü Kırcı "af" istiyor 
</HEADLINE>
<TEXT>

     Bahçelievler katliamı hükümlüsü, Susurluk Davası'nın sanığı Haluk Kırcı, 4616 sayılı Şartla Salıverilmeye, Ceza ve Davaların Ertelenmesine Dair Yasa'dan yararlanmak için başvurdu. 
     Kırcı'nın Avukatı Hüseyin Ayan tarafından yapılan başvuru önümüzdeki günlerde Ankara'daki ilgili ağır ceza mahkemesince karara bağlanacak. 
     Avukat Ayan'ın dilekçesinde, Anayasa Mahkemesi'nin 4616 sayılı Yasa'nın birinci maddesinin 6. bendindeki, ''Daha önce şartla salıverilme hükümlerinden yararlandığı halde yeniden suç işleyerek hüküm giyenler ile daha önce çıkarılmış bir aftan yararlananlar bu madde hükümlerinden yararlanamazlar'' şeklindeki hükmü iptal ettiğini hatırlattı. 
     Müvekkili hakkında verilen 7 idam cezasının infazından önce 1991 yılında Terörle Mücadele Yasası uyarınca hakkındaki infazın 36 yıl ağır hapse çevrildiğini belirten Ayan, 4616 sayılı Yasa'dan yararlandırılarak Kırcı'nın 36 yıllık cezasından 10 yıl indirilmesi gerektiğini savundu. Ayan, daha sonra kalan 26 yıl üzerinden de 647 sayılı Cezaların İnfazına İlişkin Yasa'nın 19. maddesine göre yattığı süre de dikkate alınarak yarı oranında indirim yapılıp, derhal tahliyesine karar verilmesi gerektiğini öne sürdü. 
     






</TEXT>
</DOC>
