<DOC>
<DOCNO> 84675 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/18/siyaset/siy01.html </URL>
<DATE> 2002/05/18/ </DATE>
<TIME>  </TIME>
<AUTHOR>  </AUTHOR>
<HEADLINE>
DSP’den sert açıklama 
</HEADLINE>
<TEXT>

Rahşan Ecevit’in kurmaylarından Zeki Sezer, "Başbakanlık ve genel başkanlık sorunu olmadığını belirtti ve "İhanet edenlere kayıtsız kalınmayacaktır" dedi 
     ANKARA Milliyet 

     Başbakan Bülent Ecevit’in hastaneye yatırıldığı saatlerde DSP Genel Merkezi’nde, Rahşan Ecevit’le birebir çalışan DSP Genel Başkan Yardımcısı Zeki Sezer, canlı yayında bir açıklama yaptı. 
     Toplantıda hükümetten kimsenin olmaması ve Rahşan Ecevit’e yakınlığıyla bilinen Grup Başkanvekili Emrehan Halıcı, Genel Başkan Yardımcısı Tayfun İçli, Genel Sekreter Yardımcısı Süleyman Yağız ve Genel Sayman Mecit Şekercioğlu’nun hazır bulunması dikkat çekti. 
     Sezer’in hiçbir soruya yanıt vermeden elindeki metni okuması, açıklamayı Ecevitler’in hazırladığı şeklinde yorumlandı. Açıklamadaki "kendilerine siyasi gelecek isteyen bazı kişiler" şeklindeki sözlerin, Ecevit sonrası genel başkanlıkları konuşulan isimlere yönelik olduğu dile getirildi. 
     DSP’nin öncülüğünde yapılan köklü yapısal reformlardan çıkarı bozulan çeşitli güç odaklarının, partisine ve Başbakan’a yönelik kampanyalarının devam ettiğini kaydeden Sezer, şöyle dedi 
     "Bunların çabalarını anlamakta güçlük çekmiyoruz. Zaten bunlardan ülke hayrına bir çaba göstermelerini de beklemiyoruz. Ancak, başka bazı kimseler var ki, onlar partimize ve liderimize yönelik kampanyalarda güç odaklarından daha fazla gayretkeşlik göstermektedirler. Bu kimseler zaman zaman güç odaklarıyla da işbirliği yaparak partimizde gruplaşma ve hizipleşme gibi sorunlar yaşandığı izlenimi vermeye çalışmaktadırlar. DSP’nin genel merkezi ve tüm örgütleri gerek dışarıdan, gerekse içeriden körüklenen tüm tezgah ve tuzaklara geçit vermeyecektir." 
     
     "Tehdit ve komplo var" 
     Açıklamada ayrıca "Ortalığı boş bulduğunu sanarak çeşitli oyunlara girenlerin ihanetleri karşısında bundan sonra kesinlikle kayıtsız kalmayacağız. DSP üzerinde oyun oynamak isteyenlerin hayalleri boşa çıkartılacaktır" denildi. 
     Basın açıklamasından sonra Başbakan’ı hastanede ziyaret eden Emrehan Halıcı, Başbakan’ın kaburga kemiğindeki kırığın "sevindirici" olduğunu ifade ederek, "Başbakanımızın bu kadar uzun süredir kırığa rağmen dayanmaya çalışması, milletimizi telaşa düşürmek istememesinin bir göstergesidir" dedi. 
     



 SİYASET 


















</TEXT>
</DOC>
