<DOC>
<DOCNO> 75348 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/29/son/sonspo20.html </URL>
<DATE> 2002/03/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Rakibimiz Kosta Rika'nın golcüsü sezonu kapadı 
</HEADLINE>
<TEXT>

     Japonya ve Güney Kore'nin ortaklaşa düzenleyeceği 2002 Dünya Kupası finallerinde Türkiye'nin de yer aldığı C Grubu'nda mücadele edecek Kosta Rika'nın golcü futbolcusu Paulo Wanchope, sakatlığı nedeniyle sezonu kapadı. 
     İngiltere'nin Manchester City takımında forma giyen ve yaklaşık 1 aylık sakatlık döneminin ardından tekrar sahalara dönen Wanchope'nin, takımıyla çıktığı ilk antrenmanda, dizindeki sakatlığın tekrarladığı bildirildi. 
     İngiliz kulübünden yapılan açıklamada, golcü futbolcunun sezonu kapattığı ifade edildi. İngiltere'de Derby County ve West Ham United formalarını da giyen 26 yaşındaki golcü futbolcu, ABD'de dizinden ikinci ameliyatını olmuştu. 
     Manchester City forması altında 15 maçta 12 gol atan yıldız oyuncunun Dünya Kupası finallerine yetişmesinin zor olduğu belirtilirken, İngiliz kulübünün teknik direktörü Kevin Keegan, ''Paulo, Kosta Rika'da yıldız bir oyuncu. Dünya Kupası'nda forma giymezse, onlar için büyük kayıp olur. Bu sezon bizde büyük işler başardı'' diye konuştu. 
     






</TEXT>
</DOC>
