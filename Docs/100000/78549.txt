<DOC>
<DOCNO> 78549 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/16/guncel/gun02.html </URL>
<DATE> 2002/04/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Hem emekli hem zengin 
</HEADLINE>
<TEXT>
İmam, faiz geliriyle vergi rekortmeni oldu 
Bolu’da gelir vergisi rekortmeni, emekli bir imam oldu. Yıllarca görev yapan imam Yüksel, 43 milyarlık faiz geliriyle birinci sıraya oturdu 
     BOLU DHA 

     Emekli imam Abdullah Yüksel, 43 milyar 323 milyon 598 bin lira menkul sermaye iradı faiz geliri ile Bolu’da gelir vergisi rekortmeni oldu. Bolu Vergi Dairesi, 2001 yılı vergi rekortmenlerini açıkladı. İlk 10 sırada faiz gelirleriyle vergi rekortmenlerinin olması, tepkiye neden oldu. Bolu İzzet Baysal Caddesi’ndeki Büyük Camii’de yıllarca görev yaptıktan sonra emekli olan Yüksel, faiz geliriyle rekortmen oldu. Yüksel, 43 milyar 323 milyon 598 bin lira ile birinci, yine faiz gelirleri ile Emine Ergül 35 milyar 178 milyon 480 bin lira ile ikinci, Harun Murtazaoğlu ise 35 milyar 178 milyon 400 bin lira ile üçüncü sırayı aldı. 
     
     Bolu’da rant ekonomisi 
     Bolu Ticaret ve Sanayi Odası Başkanı Turgut Kalaycıoğlu, sıralamada ticaret ve sanayiyle uğraşan mükelleflerin azınlıkta olduğunu belirterek, şunları söyledi 
     "Rekortmenlerin sıralamasına bakınca Bolu’da ticaretin değil, rant ekonomisinin h kim olduğunu görüyoruz. Bu, Bolu’da ticaretin olmadığının ciddi belgesi ve utanç tablosudur. Bunun üzerinde düşünülmesi gerekir. Bu sonuçlar, devletin ekonomi politikalarının göstergesidir. Türkiye’de ticaret yaparsanız risk alırsınız. Ama bankaya paranızı yatırırsanız ve üretim yapmazsanız para kazanırsınız." 
     



 GÜNCEL 


















</TEXT>
</DOC>
