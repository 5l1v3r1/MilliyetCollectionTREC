<DOC>
<DOCNO> 74824 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/27/spor/spo01.html </URL>
<DATE> 2002/03/27/ </DATE>
<TIME>  </TIME>
<AUTHOR>  </AUTHOR>
<HEADLINE>
DAVA DÜĞÜM OLDU 
</HEADLINE>
<TEXT>

Beşiktaş Teknik Direktörü Daum’un avukatlarının, kokain davasına bakan hakimlerden biriyle gizlice görüşmesi ortalığı karıştırdı. Alman hoca, "Dava komediye döndü" dedi 
     Baş hakim doğruladı 
     BEŞİKTAŞ Teknik Direktörü Christoph Daum’un avukatlarının, kokain davasına bakan hakimlerden biriyle Köln otoyolunda gizlice görüştüğü ortaya çıktı. Bu gizli buluşmayı, dün görülen kokain davasının 25. duruşmasında, baş hakim Ulrich Christoffel de doğruladı. Christoffel, diğer hakim Günter Hagenmeier’in savcılığa konuyla ilgili verdiği ifadede Daum’un avukatları Rolf Stankewitz ve Nikolaus Schmidt’le bir otoyol parkında görüştüğünü itiraf ettiğini söyledi. 
     
     Savcılık atlandı 
     HAKİM Hagenmeier’in savcılığa, davayla ilgili görüşmede bulunmasının normal olduğunu ve yasalara aykırı hareket etmediğini söylediğini bildiren, baş hakim Christoffel "Vakti olmadığı için otoyolda buluşmuş" dedi. Duruşmada söz alan savcı Jörg Angerer, Hagenmeiers’in savcılığı atlatarak çözüm arayışına girdiğinin açıkca görüldüğünü belirterek, "Görüşme elbetteki problem. Savcılık burada, anlaşma yolu olarak, pas geçilmiş oluyor" diye konuştu. 
     
     İlginç savunma 
     SAVCI Angerer, "Daum’un avukatlarının, Hagenmeier’i özellikle taraflı olmakla suçlayarak, dikkatleri başka yöne çekmeye çalıştıkları, şimdi açıkça belli oluyor" iddiasında da bulundu. Avukatlar, boşuna spekülasyon yapıldığını açıklayarak "25. duruşmaya geldik ve halen bir netice yok. Bir 25 duruşma daha geçirmek istemiyorduk" savunmasını yaptılar. Alman hoca ise olayın komediye döndüğünü ve burada gerçeklerin haricinde herşeyin konuşulduğunu söyledi. 
     
Engin’in Ümit’i      BEŞİKTAŞ Menajeri Sinan Engin, Milan forması giyen Ümit Davala ile gizlice görüştüğünü açıkladı. Başkan Serdar Bilgili’nin isteği doğrultusunda Almanya’ya giden ve milli maçı da izleyen Engin, Ümit Davala ile pazarlığa oturduğunu bildirdi. Sinan Engin, "Birçok futbolcuyla temaslarımız sürüyor. Ümit Davala’dan olumlu yanıt aldım" dedi. Öte yandan Hasan Arat’ın listesinden seçimlere girecek olan Mehmet Kazancı, Arjantinli Ortega’nın menajeri ile anlaştıklarını açıkladı. 
     
Kaybetmeyi sevmiyorum’      BEŞİKTAŞ’IN golcü futbolcusu İlhan Mansız, saha içindeki agresif yapısının, kaybetmeye tahammülü olmamasından kaynaklandığını söyledi. İlhan, "www.besiktasjk.com.tröde, taraftarların sorularını yanıtlarken, "Ben başarımı çok çalışmama bağlıyorum. Hedefim gol kralı olmak değil. Ama atabildiğim kadar gol atmak istiyorum" dedi. İlhan 16 yaşına kadar Beşiktaş taraftarı olduğunu ancak daha sonra takım tutmadığını belirtti. 
     
Tümer sahada      BEŞİKTAŞ, cuma günkü Antalya maçının hazırlıklarına Fulya’da devam etti. Sakatlığı geçen Tümer, takımla birlikte idmana çıktı. Almanya’da mahkemesi devam eden Daum’un katılmadığı antrenmanda, bel fıtığı ameliyatı geçiren Yasin de yer aldı. Siyah - Beyazlılar, bugün Daum’un da katılacağı tek çalışmayla hazırlıklarını sürdürecek. 
     
Kola içti cezayı yedi      RİZE maçında attığı iki golle takımına üç puan getiren Ahmet Dursun, internet sitesinde ilginç anılarını anlattı. Golcü futbolcu, Kocaelispor’da tesislerde yasak olmasına rağmen kola içtiğini ve bu yüzden Osieck tarafından 260 gün kadro dışı bırakıldığı belirtti, "Bir gün A Takımı ile maç yaparken mükemmel oynadım. Sonlara doğru sakatlandım. Buz tedavisine gelen Osieck yarın idmana geç kalma’ diyere beni affetti" ifadelerini kullandı. 
     
Ve listeler açıklanıyorİki başkan adayı, yönetim için belirledikleri isimleri bugün mesai bitimine kadar teslim edecek 
     BEŞİKTAŞ’IN pazar günü yapılacak olağan seçim kurulu öncesi başkan adayları Serdar Bilgili ve Hasan Arat, yönetim listelerini bugün çalışma bitimine dek divan kuruluna verecek. Ayrıca iki başkan adayı bugün yine kulüp binasında seçimde kullanılacak oy pusulalarının rengi için de kura çekimi yapacaklar. 
     BAŞKAN adayları için açık yeşil ve ve açık turuncu renkte oy pusulaları hazırlanırken, seçimde kullanılacak oy sandıkları da kulüp binasına getirildi. 10 bin 400’e yakın kongre üyesinin oy kullanma hakkına sahip olduğu ve pazar günü yapılacak genel kurulun bu yıl rekor katılımla gerçekleşmesi bekleniyor. 
     
Özgen girmedi      KONGREDE yeniden adaylığını koyacak olan Başkan Serdar Bilgili’yi destekleyen Birleşik Grup lideri Ferhat Özgen’in seçimlerde yer almayacağı belirtildi. Ayrıca İsmail Ünal ve Behçet Ümitlen’in, Bilgili’nin listesinde yer alacağı kesinlik kazandı. Her iki adayın da asil listede seçime gireceği vurgulandı. 
     
Arat’tan tanıtım      HASAN Arat, listesine aldığı adayları yarın basın toplantısı yaparak görsel ve yazılı medyaya tanıtacak. Conrad Oteli’nde düzenlenecek tanıtım sonrası Arat, seçimlerle ilgili soruları da yanıtlayacak. 
     
Platform günü      İKİ yıldır hazırlanan, ancak son anda seçime girmeyeceğini açıklayan Büyük Beşiktaş Platformu, yarın kongrede izleyeceği politikayı belirleyecek. İki başkan adayının projelerini dinleyen platform, listelerin açıklanmasından sonra kongrede kimin yanında olacaklarını yazılı açıklama ile duyuracak. 
     



 SPOR 



























</TEXT>
</DOC>
