<DOC>
<DOCNO> 65167 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/31/son/sondun02.html </URL>
<DATE> 2002/01/31/ </DATE>
<TIME>  </TIME>
<AUTHOR>  </AUTHOR>
<HEADLINE>
BM "Ortadoğu'da durum gergin" 
</HEADLINE>
<TEXT>

     Birleşmiş Milletler - BM Ortadoğu Özel Temsilcisi Terje Roed-Larsen, Ortadoğu'da durumun gergin olduğunu belirterek, Filistinliler ve İsrail'i bir araya getirmek için üçüncü bir tarafa ihtiyaç olduğunu söyledi. 
     BM Güvenlik Konseyi'nde düzenlenen İsrail ile Filistinliler konulu brifingden çıkışta gazetecilere açıklamalarda bulunan Roed-Larsen, İsrail ile Filistinliler arasında 16 aydan beri devam eden şiddeti sona erdirmek amacıyla ABD, Rusya, AB ve BM Genel Sekreteri Kofi Annan'ın aylardır görüşmelerde bulunduklarını belirtti. 
     "Durum şu anda o kadar kötü ki Washington'da 4 taraflı istişarelerde bulunulması zorunlu hale gelmiştir" diye konuşan Roed-Larsen bugün diğer 3 tarafın temsilcileriyle Washington'da görüşeceğini kaydetti. 
     Filistinlilerin ekonomik sıkıntı içinde bulunduklarına işaret eden Roed-Larsen "Ateşkesin başarılı olması için, şiddetin sona erdirilmesi konusunda ilerleme kaydedilmesinin yanı sıra Filistinlilerin içinde bulunduğu ekonomik sıkıntının da hafifletilmesi gerekli" dedi. 
     






</TEXT>
</DOC>
