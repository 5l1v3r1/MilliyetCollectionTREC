<DOC>
<DOCNO> 88681 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/08/son/sondun06.html </URL>
<DATE> 2002/06/08/ </DATE>
<TIME>  </TIME>
<AUTHOR>  </AUTHOR>
<HEADLINE>
60'lık İndiana Jones alay konusu oldu... 
</HEADLINE>
<TEXT>

     Beyazperdenin 60 yaşındaki oyuncusu Harrison Ford, genç aktörlerin bile altından kalkmakta zorlanacağı Indiana Jones rolü için dördüncü kez kamera karşısına geçmekte inat edince alay konusu oldu. 
     Internetteki ''imdb'' sitesinin haberine göre, geçtiğimiz aylarda ''Indiana Jones-4'' filmi için sözleşmeye imza atan Ford, daha çekimler başlamadan tepki çekti. 
     Yerini genç oyunculara bırakmamakta direnen bir zamanların fırtına gibi esen ''kırbaçlı adamı'', eski formundan çok uzakta görünüyor. 
     Sean Connery, Al Pacino gibi kendisiyle aynı yaştaki aktörler artık karakter rollerine yönelirken hala aksiyon yapımlarında boy göstermekte ısrar eden Ford, ''Ben bu rolün altından kalkabilirim. 
     Sorun yok'' dedi. 
     Eleştiriler çığ gibi büyüyünce Ford'a tek destek filmin yönetmeni Steven Spielberg'den geldi. 
     ''Raiders of the Lost Ark'' adlı ilk bölümün üzerinden 25 yıl geçmesine rağmen Ford'un hala formunda olduğunu iddia eden Spielberg, ''Onun yaşı hiç önemli değil. Harrison, kendi yaşının yarısındakileri ikiye katlar. Bence, fötr şapkası, deri ceketi ve müthiş kondisyonuyla bu rolü birkaç kez daha oynar'' açıklamasında bulundu. 
     Senaryosunu Frank Darabont'un kaleme alacağı film, Haziran 2005'te gösterime girecek. Filmin çekimlerinin başlama tarihi ise henüz belirlenmedi. 
     





</TEXT>
</DOC>
