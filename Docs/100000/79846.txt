<DOC>
<DOCNO> 79846 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/22/son/sontur15.html </URL>
<DATE> 2002/04/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Baykal "Yıl sonunda sandık başına gidersek şaşırmayın" 
</HEADLINE>
<TEXT>

     CHP Genel Başkanı Deniz Baykal, iktidar ortaklarının gizli gizli seçim hazırlığında olduğunu ileri sürerek, ''Yıl sonunda sandık başına gidersek şaşırmayın'' dedi. 
     Baykal, Aydın'ın Germencik İlçesi Mursallı Beldesi'nde halka hitaben yaptığı konuşmada, hükümetin mevcut şartlar altında devam etmesinin zor olduğunu ve en kısa zamanda seçim olacağını savundu. 
     Baykal şöyle konuştu 
     ''Türkiye'de bir parlamento var, içinde CHP yok. Hükümet var içinde CHP yok. Türkiye'nin hali ortada. Türkiye'de uzun zamandır yanlış yapılıyordu. Bu yanlışlar son 3 yıldır iyice ortaya çıkmaya başladı. Ülkedeki çiftçi, esnaf, işçi, emekli herkesin durumu kötü. 
     Ülkeden daha önce sanayici kaçıyordu. Şimdi çiftçiler de kaçmaya başladı. Kendi kendine yeten Türkiye bugün gıda maddesi ithal eder hale getirildi.'' Mevcut hükümetin koltuklarını koruma pahasına istikrar ararken, halkın istikrarını bozduğunu iddia eden Deniz Baykal, ''Bunlar kendi istikrarlarını ve koltuklarını düşünürken, 70 milyonun istikrarını bozuyorlar. Seçim yok diye bağırmalarına aldırış etmeyin. Kendileri de gizliden gizliye seçim hazırlığı içindeler. Bu yılın sonunda sandık başına gidersek şaşırmayın'' dedi. 
     Ülkenin dürüst yönetilmediğini ve birkaç rantiyeciye peşkeş çekildiği için bu duruma düştüğünü öne süren Baykal, kendilerinin dürüst bir yönetimle, Türkiye'yi içinde bulunduğu durumdan 5 yılda çıkaracaklarını söyledi. 
     Partisinin belde başkanlığı binasını da açan Baykal'a, CHP Aydın İl Başkanı Altan Güney, yelkenin de 6 ok bulunan alçı üzerine işlenmiş gemi resmini hediye etti. Baykal gemiyi aldıktan sonra ''CHP Rüzgarını aldı. Bu gemiyle TBMM'ye gidecektir'' dedi. 
     CHP genel Başkanı daha sonra sırasıyla Germencik, İncirliova, Acarlar, Osmanbükü ve Aydın'da seçim otobüsüyle dolaşarak halkı selamladı. 
     Acarlar'da otobüsünün önü kesilen Baykal, bir duvarın üzerine çıkarak halka kısa bir konuşma yaptı. Deniz Baykal, CHP olarak kimseye karşı ırk ve renk ayrımında bulunmadıklarını belirterek, partisinin Türkiye'nin kucakladığını söyledi. 
     





</TEXT>
</DOC>
