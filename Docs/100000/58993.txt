<DOC>
<DOCNO> 58993 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/26/dunya/dun01.html </URL>
<DATE> 2001/12/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Kunduz’u tek başına aldı... 
</HEADLINE>
<TEXT>

Raşid Dostum’un efsanevi komutanlarından İbrahimi, Kunduz’a tek başına girdiğini açıkladı 
     FARUK ZABCI Kabil DHA 

     AFGANİSTAN’da Taliban yönetiminin sona erdirilmesinde, Kuzey İttifakı komutanları kahramanlık örnekleri verdi. Özbek lider General Raşid Dostum’un komutanlarından 39 yaşındaki Abdüllatif İbrahimi, silahsız ve tek başına girdiği Kunduz’u teslim almayı başardığı için Afgan savaşının en cesur komutanı olarak efsaneleşti. 
     İbrahimi, DHA’ya şöyle dedi 
     "İmam Saib cephesinden 5 bin askerimle Kunduz’a yürüdüm. Tank ve ağır silahlarımızı Kunduz’a 10 kilometre mesafede topladık. Biraz daha ilerlesek Taliban güçleriyle göğüs göğüse çarpışma başlayacaktı." İbrahimi, "Kan gövdeyi götürecekti, belki 50 bin kişi ölecekti." dedi. Kuzey İttifakı komutanı, Kunduz’u nasıl teslim aldığını da şöyle anlattı 
     "Tek başıma ve silahsız olarak, Taliban’ın elindeki Kunduz’a girme kararını verdim. Kunduz’a ulaştım ve Taliban komutanlarıyla pazarlığa oturdum. Benim silahsız aralarına girmeme şaşırıp kaldılar. Çetin pazarlıklardan sonra Taliban’ın Savunma Bakan Yardımcısı Molla Fazıl Müslimyar teslim olma kararı aldı." 
     
Umudumuzu Türkiye’ye bağladık      Kuzey İttifakı’nın efsane olan komutanlarından Abdüllatif İbrahimi, kendileri açısından Türkiye’nin hayati önem taşıdığını da söyleyerek, "Güçlü, nüfuzlu bir ülke olduğundan herkes Türkiye’den korkuyor. Hepimiz Türkiye’ye bel bağladık. Türkiye bizi hiç yalnız bırakmamalı. Hiç değilse kültürümüz kaybetmememiz için burada Türkçe eğitime yardımcı olmalı" dedi. 
     



 DÜNYA 











</TEXT>
</DOC>
