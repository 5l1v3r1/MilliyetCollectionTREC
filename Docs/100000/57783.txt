<DOC>
<DOCNO> 57783 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/18/son/sonspo09.html </URL>
<DATE> 2001/12/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe 8 eksik ile çalıştı 
</HEADLINE>
<TEXT>

     Fenerbahçe, olumsuz hava koşullarına rağmen, Diyarbakırspor maçı hazırlıklarını sürdürdü. 
     Daha önce salonda çalışacakları belirtilen sarı-lacivertliler, Samandıra Tesisleri'ndeki çim sahanın temizlenmesi üzerine antrenmanı burada yaptı. 
     Teknik direktör Mustafa Denizli yönetiminde basına kapalı olarak gerçekleştirilen ve yaklaşık 1 saat süren idmanda, sarı-lacivertli futbolcuların kondisyon ve pas çalışmasının ardından, dar alanda çift kale maç oynadıkları bildirildi. 
     Bu arada, sakatlığı nedeniyle dünkü çalışmada yer almayan Andersson da antrenmana katıldı. 
     Sakatlıkları süren 6 futbolcu, saha yerine salonda çalışırken, gribal enfeksiyona yakalanan Serhat ile dizinde sakatlığı bulunan Ali Akdeniz ise idmana katılmadı. 
     Sakat olan Rapaiç, Revivo, Ogün, Uche ve Mert Meriç tedavilerinin ardından ağırlık çalışması yaparken, Oktay ise yaklaşık 20 dakika süren kısa bir çalışmaya tabii tutuldu. 
     Sarı-lacivertliler, yarın yapacakları antrenmanla, Diyarbakırspor maçı hazırlıklarını sürdürecek. 
     Fenerbahçe, 20 Aralık Perşembe günü tarifeli uçakla Diyarbakır'a gidecek ve 21 Aralık Cuma günü oynanacak maçtan sonra İstanbul'a dönecek. 
     






</TEXT>
</DOC>
