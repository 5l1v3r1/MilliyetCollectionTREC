<DOC>
<DOCNO> 64687 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/29/guncel/gun08.html </URL>
<DATE> 2002/01/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Ücretsiz köprü geçişi olur mu 
</HEADLINE>
<TEXT>

ÇAPRAZ ATEŞ 
     SERHAT OĞUZ 

     DYP’nin, Boğaziçi ve Fatih Sultan Mehmet köprülerinden geçişlerden ücret alınmaması için başlattığı "Köprüden Ücretsiz Transfer" KÜT kampanyası, tartışmaları yeniden alevlendirdi. Tartışmaya katılanların bir kısmı, köprünün kamu hizmeti olduğu için ücret alınmaması gerektiği, bir kısmı da her hizmetin bir bedeli olduğu görüşünde... 
     
     Süleyman Soylu DYP İstanbul İl Başkanı 
Geçiş ücretsiz olmalı      Boğaziçi Köprüsü yapıldığında, inşaat maliyeti karşılanınca geçişin ücretsiz olacağı sözü verildi ve bu unutuldu. 1973 yılında geçiş 10 lira, ekmek 4 liraydı. Bugün ise ekmek 150 bin, geçiş 2 milyon lira. Artık bu bir geçiş ücreti değil, vergi haline gelmiş. Turnikelerdeki ödemeler yüzünden 15 bin 680 saat bekleme yapılıyor. Bu hem zaman kaybı olacak hem de yakıt kaybı olarak maliyet yaratıyor. Yılda toplam 50 milyon dolarlık bir kayıp var. Köprülerden ise 70 milyon dolar gelir elde ediliyor. Bu 50 milyon dolara personel, bakım giderlerini, iş kaybını, hava kirliliğini eklerseniz 70 milyon doları fazlasıyla geçer. Bu nedenle geçişler ücretsiz olmalı." 
     
     Mehmet Sevim Dernek başkanı 
Darphane gibi görülüyor      Gerek Fatih Sultan Mehmet, gerek Boğaziçi Köprüsü, şehir içinde kaldıkları için parasız olmalıdır. Yapım aşamasında köprünün bir süre sonra parasız olacağı söylenmesine rağmen, köprüler bütçe açıklarını kapayan bir darphane gibi görüldü. Batıdaki uygulamalara bakarsak, şehir içindeki bu tür hizmetlerden ücret alınmaz. Ayrıca trafik açısından da büyük sıkıntılar yaratıyor. Otoyollarda da şehir içinde kalan turnikeler kaldırılmalı. Şehir dışındaki ücretli geçişlerde ise ücretler makul seviyelerde olmalı. Söylediklerinin doğru olmasına rağmen DYP’nin bunu yıllarca kaldıkları iktidarda değil de şimdi gündeme getirmelerini şova yönelik buluyorum. 
     
     Süleyman Yağız DSP Milletvekili 
Her hizmetin bedeli var      DYP’nin kampanyası doğru değil. Popülist söylemlere prim veriyorlar. Belki geçiş ücretlerinin yüksekliği tartışılabilir ama tamamen ücretsiz olmasını istemek doğru değil. Dünyanın her tarafında bu tür hizmetler bedeli karşılığında verilir. Belediye otobüsleri de kamu hizmeti veriyor ancak belli ücretler karşılığında. Artık siyaseti bu tür yaklaşımlardan korumak lazım. 
     
     Hakan Tartan DSP Milletvekili 
Kaynak sıkıntısı çekeriz      Sistemi kurmadan, bazı şeyleri tartışmaya açmak doğru değil. Hedef İstanbul halkının rahat edeceği yollar açılmasıdır. Bunun için de kamu kaynaklarına gereksinme var. Bütçeleri sarsmadan, toplu taşımacılığa ağırlık vererek, kamu kaynaklarını bu yönde kullanmak daha doğru olur diye düşünüyorum . Ücreti tamamen kaldırırsak bu kaynaktan mahrum kalırız. 
     
     Besim Tibuk LDP Genel Başkanı 
Turnikeler özelleştirilsin      Köprüden geçişin bedava olması doğru değil. Ancak trafiğin rahatlatılması için önlemler düşünebilirsiniz. Turnikeler, daha da uzaklaştırılır ya da para toplama işi belli bir yüzde verilerek özelleştirilir. Ücreti de enflasyon oranına uygun olarak artırırsınız. Köprünün bedava olacağını söylemek, bir siyasi partinin çaresizliğini gösterir. Halka söyleyecek sözleri kalmamıştır. 
     



 GÜNCEL 





















</TEXT>
</DOC>
