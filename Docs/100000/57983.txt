<DOC>
<DOCNO> 57983 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/19/son/sontur19.html </URL>
<DATE> 2001/12/19/ </DATE>
<TIME>  </TIME>
<AUTHOR>  </AUTHOR>
<HEADLINE>
İstanbul'da bugün trafiğe kapalı yol yok 
</HEADLINE>
<TEXT>

     Karayolları 17. Bölge Müdür Vekili Asım Öztürk, İstanbul'da trafiğe kapalı hiçbir yol bulunmadığını bildirdi. 
     Öztürk, İstanbul genelinde her zaman trafik sıkıntısı olduğunu, ancak kar yağışı nedeniyle artı bir sıkıntı yaşandığını belirterek, ''Şu anda hiçbir sıkıntımız yok. Sabah geç saatlere kadar müdahalelerimiz devam etti. Trafiğe kapalı yolumuz yok'' dedi. 
     TEM Otoyolu'nun dün bir süre trafiğe kapatılmasının yolun komple kapalı olmasından değil, yola tedbirsiz çıkan araçların trafik güvenliğini tehlikeye sokmasından kaynaklandığını ifade eden Öztürk, şöyle devam etti 
     ''Trakya'da son 10 yılın en şiddetli kışı hüküm sürüyor. Buna ilaveten tipi var, çalışma şartlarını zorlaştıran, yer yer 1-2 metreye düşen görüş mesafesi var. Yola tedbirsiz çıkan araçlar yolu kapatıyor, kaza yapıyor, yolda kalıyor. Dolayısıyla arkadan gelen araçlar da seyahatlerine devam edemiyorlar. Bu sefer biz oraya müdahale edinceye kadar gelen araçlar tersten geri dönmeye çalışıyorlar. 
     Kaza olacak, trafik güvenliği tehlikeye girecek diye geçici olarak TEM Otoyolunu kapatma kararı aldık. Ama yolda kalan araçlara müdahale edip, emniyetle işbirliği yaparak otoyolun giriş noktalarında zincirsiz araç sokulmaması için tedbir aldıktan sonra yolu trafiğe açtık.'' Öztürk, şu anda Trakya'da TEM Otoyolu'nun Çorlu-Saray arasındaki Kuzey kısmının Edirne'ye giriş istikametinin trafiğe kapalı olduğunu, ancak trafiğin güneyde kesintisiz çalıştığını kaydetti. 
     Ayrıca Edirne Doğu Kavşağı'nın Kapıkule çıkışına kadar olan çevre yolunun kapalı olduğunu ve burada da trafiği Edirne içine vererek sistemi çalıştırdıklarını belirten Öztürk, kapalı olan 2 noktada da çalışmaların sürdüğünü bildirdi. 
     Öztürk, Edirne'den İstanbul'a geliş istikametinin açık olduğunu belirtti. 
     Sürücülerin hem kendi, hem de başkalarının hayatını tehlikeye sokmamaları için mecbur kalmadıkça araçlarıyla çıkmamalarını isteyen Öztürk, ''Çıkmak zorundaysalar mutlak suretle araçları zincirli olsun, çekme halatı ve takoz bulunsun'' diye konuştu. 
     
     Tıkanıklık sürücülerden kaynaklandı 
     İstanbul Büyükşehir Belediyesi Ulaşım Daire Başkanı Rafet Bozdoğan da kriz masasının 87 ekip ve 350 personelle geceden beri çalışmalarını sürdürdüğünü ve İstanbul'daki Büyükşehir Belediyesi sınırları içindeki bütün ana arterlerin trafiğe açık olduğunu söyledi. 
     Trafikte dün yaşanan ciddi tıkanmaların, sürücülerin bilinçsiz araç kullanmaları, soğuk havada herkesin aracıyla seyahat etmek istemesi, araçların karlı ve donlu yolda seyahat etmesi için gerekli donanımlara sahip olmaması, yollardaki çökmeler ve 18 yıldan beri ilk kez böylesine bir kar ve tipi yaşanmasından kaynaklandığını anlatan Bozdoğan, şöyle konuştu 
     ''Bu şartlarda başarılı bir çalışma yapıldı. Kış, dünyanın her yerinde etkili olduğu zaman trafik tıkanır. Bu kış İngiltere'de de Amerika'da da olsa trafik durur, kimse dışarı çıkmaz. Ama bizim insanımız cesaretli, çıkıyor.'' Bozdoğan, dün geceden beri yaklaşık 4-5 bin ton tuz kullanıldığını, ancak şu anda yollarda tuzlamayı gerektiren bir durumun söz konusu olmadığını belirterek, çalışmalarını İkitelli, Beylikdüzü, Maslak, Ayazağa gibi yüksek ve eğimli olan kent dışı bölgelere kaydırdıklarını söyledi. 
     Sürücülerden mümkünse toplu ulaşım araçlarını tercih etmelerini isteyen Bozdoğan, araçlarını kullanmak zorunda olanlara da panik yapmadan, trafiğin azami kurallarına dikkat ederek ve araçlarındaki donanımları kontrol ederek yola çıkmalarını tavsiye etti. 
     Bozdoğan, tramvay, hafif metro ve metroda aksama olmadığını bildirdi. 
     İETT yetkilileri ise İstanbul'un ana arterlerinde ulaşım açısından sorun yaşanmadığını, ancak bu sabahtan itibaren Şile'ye sefer yapılamadığını, Arnavutköy ve Çavuşbaşı gibi bazı beldelerde de otobüslerin en son noktaya ulaşmada sıkıntı yaşadıklarını bildirdiler. 
     






</TEXT>
</DOC>
