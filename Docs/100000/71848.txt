<DOC>
<DOCNO> 71848 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/10/son/sontur06.html </URL>
<DATE> 2002/03/10/ </DATE>
<TIME>  </TIME>
<AUTHOR>  </AUTHOR>
<HEADLINE>
LES'e başvurularda son hafta... 
</HEADLINE>
<TEXT>

     2002-Mayıs Dönemi Lisansüstü Eğitimi 
     Giriş Sınavı'na LES başvuru süresi, 15 Mart Cuma günü sona eriyor. 
     LES'e, en az lisans diplomasına sahip olanlar ile sınavın yapıldığı tarihten itibaren 1 yıl içinde bir lisans programından mezun olabilecek durumdakiler girebilecek. Yabancı uyruklu öğrenciler de sınava katılabilecek. 
     Sınava başvurmak isteyen adaylardan, bir lisans programından mezun olabilecek durumda bulunanlar kendi üniversitelerinden, mezun adaylar ise istedikleri üniversiteden başvuru evrakını 2 milyon 500 bin lira karşılığında alabilecekler. Sınav ücreti olarak, kılavuzda belirtilen bankalardan birine 27 milyon lira yatırılacak. 
     Adaylar, kurallara uygun olarak doldurdukları başvurma belgelerini, sınav ücretini yatırdıklarını gösteren banka belgesi ile birlikte, en geç 15 Mart 2002 tarihine kadar aldıkları yerlere teslim edecekler. 
     Başvuru belgesini, mezun olabilecek durumda bulunanların kendi üniversitelerine, mezun olanların ise herhangi bir üniversiteye onaylatmaları gerekiyor. 
     Başvurma belgelerine, Türkiye Cumhuriyeti kimlik numaraları da yazılıp kodlanacağı için, adayların bu numarayı, nüfus idarelerinden ya da İçişleri Bakanlığı Nüfus ve Vatandaşlık İşleri Genel Müdürlüğü'nün www.nvi.gov.tr internet adresinden öğrenmeleri gerekiyor. 
     Sınav, 12 Mayıs 2002 tarihinde, üniversite rektörlüklerinin bulunduğu Adana, Afyon, Ankara, Antalya, Aydın, Balıkesir, Bolu, Bursa, Çanakkale, Denizli, Diyarbakır, Edirne, Elazığ, Erzurum, Eskişehir, Gaziantep, Hatay, Isparta, İçel, İstanbul, İzmir, Kahramanmaraş, Kars, Kayseri, Kırıkkale, Kocaeli, Konya, Kütahya, Malatya, Manisa, Muğla, Niğde, Sakarya, Samsun, Sivas, Şanlıurfa, Tokat, Trabzon, Van ve Zonguldak illeri ile Lefkoşa'da gerçekleştirilecek. 
     
     Sınav puanları nerelerde kullanılacak 
     Bütün yükseköğretim kurumları, lisansüstü programlarına öğrenci seçme ve yerleştirme işlemlerinde LES sonuçlarını kullanacak. 
     Adayların LES'ten, başvurduğu lisansüstü programın puan türünde, en az 45 puan almaları gerekiyor. Yükseköğretim kurumları, lisansüstü programlarına öğrenci seçiminde LES puanının, yüzde 50'den az olmamak koşuluyla, ne kadar ağırlıkla değerlendirmeye alınacağını adaylara duyuracak. Yükseköğretim kurumları, seçme işlemlerinde sadece bu puanlardan yararlanabilecekleri gibi, bu puanları ön eleme amacıyla veya kendi yapacakları sınavın bir parçası olarak da kullanabilecek. 
     Yükseköğretim kurumlarının öğretim elemanı ile kamu kurum ve kuruluşlarının uzman personel ihtiyacının karşılanması amacıyla yurtdışına lisansüstü öğrenim görmek üzere gönderilecek adayların seçme ve yerleştirme işlemlerinde LES puanları kullanılacak. Araştırma görevlilerinin atamalarında da diğer değerlendirme ölçütlerinin yanı sıra bu puanlar kullanılacak. 
     






</TEXT>
</DOC>
