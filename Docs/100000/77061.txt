<DOC>
<DOCNO> 77061 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/08/spor/ytelli.html </URL>
<DATE> 2002/04/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Lucescu dersini almış 
</HEADLINE>
<TEXT>

     Erhan TELLİ 

     19 Mayıs Stadı’nda 20 bin kişi vardı. Bir 10 bin kişi de dışarıda kaldı. Şehirde kalanlar ise Samsunspor’un küme düştüğüne inananlardı. Taksici diyordu ki "Biz treni kaçırdık. Galatasaray’ı mı yeneceğiz Ben Fenerliyim. Bizi şampiyonluktan yaptılar." O yüzden maça gitmeyeceğini belirtti. Börekçi ise "Biz bu hallere düşecek takım mıydık " diye yakınıyordu. Belli ki, hepsi de kahır içindeydi. 
     Samsun’daki stadda bir gelenek vardır. Rakip takım, dışarıdan içeri giriş kapısındayken tribünden mutlaka bozuk para atılır. Yıllardır geliriz, bu hep böyledir. Dün de oldu. Bozuk paraları toplasan, bir güzel yemek yersin. Orada yine polis yoktu. 
     Maç öncesi konfetiler geldi. Serdar Tatlı oyunu durdurdu, konfetiler temizlendi. Şu konfetiyi bir türlü anlayamıyoruz. Neden atılır belli değil. Amacı nedir, hiç belli değil. Bir adettir gidiyor. 
     Galatasaray tribünlerinde 2 - 3 bin kişi vardı. Bayağı da iyidiler. Hep destek oldular. Yanlarında ise grup grup polis vardı. Önlerindeki pankart anlaşılmazdı "SAÜ’lü Aslanlar". Baktık, baktık çözemedik. 
     Lucescu, bir ay sonra kulübesindeydi. Ama bu kez kuzu mu, kuzu. Bir Hasan Şaş’ın düşürülmesinde bağırdı, sonra da sustu. Belli ki ders olmuş. Ağzını açmadı, hiç itiraz etmedi. Sadece futbolcularına bağırdı. En çok nasibi de Hasan Şaş aldı. 
     Hasan Şaş dedik de, dün yine ön plandaydı. Top ona gelince, Samsun seyircisi korkudan susuyordu. Top ona gelince, Galatasaray seyircisi ayağa kalkıyordu. Top ona gelince, hakem pür dikkat onu izliyordu. 
     Serdar Tatlı, gerçekten ilginç bir hakem. Ama soyadı gibi tatlı değil. Yüzündeki ifade hiç değişmiyor. Ve ne ilginçtir ki, Galatasaraylı futbolcular ona bir tek itirazda bile bulunmuyor. Düdüğü düdük, dediği dedik. 
     



 SPOR 




































</TEXT>
</DOC>
