<DOC>
<DOCNO> 86539 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/28/son/sondun24.html </URL>
<DATE> 2002/05/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Hindistan Pakistan'ı terörün merkezi olmakla suçladı 
</HEADLINE>
<TEXT>

     Hindistan, Pakistan Devlet Başkanı Pervez Müşerref'in Keşmir sorunuyla ilgili açıklamalarının ''düş kırıklığı yarattığını ve tehlikeli olduğunu'' bildirdi. 
     Hindistan Dışişleri Bakanı Jaswant Singh, basın toplantısında, ''Düş kırıklığı yarattı, çünkü bügün yerine getirilmemiş teminatların sadece bir tekrarı niteliğinde. Tehlikeli çünkü gerilimi dindirmek yerine artırıyor'' dedi. 
     Pakistan'ın uluslararası terörizmin merkezi olduğunu ileri süren Singh, ülkesinin, nükleer silahları ilk kullanan ülke olmama politikasını sürdürdüğünü belirterek, ''Hindistan nükleer silahlar hakkında asla konuşmamıştır. Politikası açık ve belirgindir'' dedi. 
     Singh, Pakistan ile diplomatik ilişkilerin kesilmesinin henüz gündemde olmadığını söyledi. 
     Pervez Müşerref, ulusa seslenişinde yaptığı konuşmada, Pakistan'ın savaş istemediğini, ancak saldırıya uğrarsa cevap vermeye hazır olduğunu kaydetmişti. Müşerref ayrıca, hiçbir İslamcı militanın Hint kontrolündeki sınırdan sızmadığını belirtmişti. 
     Öte yandan, gerilimi azaltmak amacıyla Pakistan'da bulunan İngiltere Dışişleri Bakanı Jack Straw, İslamabad'da yetkililerle biraraya geldi. Straw'un Yeni Delhi'ye gitmek üzere olduğu bildirildi. 
     





</TEXT>
</DOC>
