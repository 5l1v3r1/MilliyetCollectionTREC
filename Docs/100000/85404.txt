<DOC>
<DOCNO> 85404 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/22/yazar/altan.html </URL>
<DATE> 2002/05/22/ </DATE>
<TIME>  </TIME>
<AUTHOR> Çetin ALTAN  </AUTHOR>
<HEADLINE>
"Görüntü" Türkiye'sinden, "gerçek" Türkiye'ye geçilirken enseyi karartmayın 
</HEADLINE>
<TEXT>

     Türkiye, 17. yüzyılı, 18. yüzyılı, 19. yüzyılı ıskaladığı gibi, 20. yüzyılı da ıskaladı. O nedenle de, "yaşam kalitesi" açısından Dünya sıralamasında 86. sıraya inerken, Yunanistan'ın bile 57 basamak altına düştü. 
     Çünkü Türkiye'nin egemenleri hem ülke gerçeklerinin su üstüne çıkmasını, hem de yönettikleri halk kitlelerinde ekonomik bilincin, hukuk bilincinin, tarih bilincinin uyanmasını istemiyorlardı. 
     
     Özellikle de, başta Enver Paşa olmak üzere, İttihatçıların önde gelenleri ulusal birliğini çok geç sağladığı için, sömürgeleri pek bulunmayan ve bu nedenle de, etkisi altına aldığı Osmanlı iktidarı aracılığıyla, Orta Asya'ya açılmak isteyen Almanya'nın, "yol göstericiliği" doğrultusunda şu 3 formülü benimsemişlerdi 
     1- Sürekli "Türk'e Türk propagandası yapmak" ve ırkçılığı körüklemek... Böylece Tanzimatçıların Batı'ya, - daha çok da Fransa'ya - yönelmişliği, rota değiştirerek Orta Asya'ya doğru dönecekti. 
     2- Almanya'nın dışında, neredeyse tüm Avrupa, "Türk düşmanı" olarak ilan edilecekti. 
     3- Türkiye'nin içinden ve dışından gelen eleştiriler de, keza "Türk düşmanlığı" sayılacaktı... 
     
     Cumhuriyetçiler de, İttihatçılardan uzantılı bu 3 fomülü, doğrusu biraz aşırı benimsediler. Kendilerini öven kalemleri ihya, Türkiye'nin gerçek yüzünü ortaya çıkarmaya uğraşanları da ezdiler, bitirdiler, yok ettiler. 
     Bundan 35 - 36 yıl önce, bu konuları Meclis kulislerinde Prof. Dr. Turhan Feyzioğlu'yla sık konuşurduk. 
     Feyzioğlu şöyle derdi 
     - Bir iktidar, egemenliğini sürdürmek için, kendince ne gerekiyorsa hepsini yapar kendisiyle başa çıkamayacağı bir muhalefet gücüyle karşılaşıncaya kadar da sürer bu... 
     
     Türkiye, köylülüğü bir türlü aşamamış olduğu için de, toplumsal "iç dinamikleri" büyük ölçüde ırkçılığa dayalı siyasal propagandalar karşısında, "ülke gerçeklerini" su yüzüne çıkaracak bir güç gösteremiyordu. 
     İktidarı ele geçirme çatışmaları, "statüko"yu değiştirme üstüne değil iktidarın nimetlerini ya yitirmemek, yahut ele geçirmek üstüne oluyordu. 
     Mesleksiz halk yığınlarının içinde de, punduna getirip sınıf atlama tutkusu yaygınlaşıyordu... 
     Bunun da en kestirme yolu, kadastrosu bile bulunmayan Hazine arazilerini yağmalayıp, "yap - satçılar"la işbirliğine girişmekti. 
     
     Ne var ki, 21. yüzyılın baş özelliği, evrensel bir saydamlaşmayı hızlandırıyor olması... 
     Türkiye de bu saydamlaşmanın dışında kalamıyor. 
     Örneğin Hazine Müsteşarlığı, devletin 12 katrilyonluk sağlık harcamalarından 4 katrilyonunun "israfta", "cebellezi etmede" ve "onu bunu kayırmada" çarcur edildiğini açıklıyor. 
     Örneğin önceki günkü Radikal, şu manşeti çekiyor 
     "Iğdır Valisi Mustafa Tamer, mazot kaçakçılığının iç yüzünü anlattı - Vali'den vekillere Kaçakçılar" 
     Örneğin Prof. Dr. Murat Tuzcu, şu açıklamayı yapıyor 
     "Türkiye'de kalp hastalığı milli felaket haline geldi." 
     Bunun da nedeni, Prof. Dr. Muzaffer Öztürk gibi, Prof. Dr. Esat Eşkazan gibi, mesleğini hayatının amacı olarak benimsemiş, dört dörtlük gerçek doktorların yanında hastaları, soyulacak enayi bir müşteri gibi gören "doktorcukların" çoğalması... 
     
     Genç ve sevgili dostum Engin Aymete ile de, sık sık değiniriz Türkiye'nin gerçek yüzüne... Ve bugün dahi saydamlıktan en çok kimlerin korktuğuna... 
     Taşra kahvelerindeki akıldanelerin ise, büyük ölçüde geleneksel olan talancılığa karşı ileri sürdükleri bir çift çözüm vardır 
     1- Önce ahlakı düzelteceksin... 
     2- Sallandır iki kişiyi, bak her şey nasıl düzelir... 
     Oysa ahlakı düzeltmenin tek yolu "ahlaklı olmanın" daha çok prim yapması, daha çok avantaj sağlamasıdır, "ahlaksız olmaktan"... 
     Ahlaksızlık daha çok prim yaparken, kala kala kaç kişi ahlaklı kalabilir ki 
     İkincisi de, II. Mahmut'tan bu yana, siyasal egemenlerin pek anlayamadığı bir gerçek 
     Ekonomik sorunlar, cezaları artırmakla çözümlenemez... 
     
     Türkiye'nin gerçek yüzü, daha da çok saydamlaşacak gitgide... 
     O nedenle enseyi karartmayın. Sizlerden sürekli saklanmış olan çağdışı bir çapaçullukla tanıştığınız ölçüde mutlu dönemler yaratabilmenin inisiyatifi de elinize geçecek... 
     İnanın 21. yüzyılı da ıskalatmayacaklar Türkiye'ye... 
     
     







Türkiye nereye 


"Görüntü" Türkiye'sinden, "gerçek" Türkiye'ye geçilirken enseyi karartmayın 


Vazgeçilmezler 


Ecevit çıkabilir 


Tüm hayatımız magazin oldu 


Trakya kararsız 


Dönme dolap 


Okurlarımızdan çarpıcı tespitler 


Neden kur takıntısı 


Tunceli’ye bakış ve Tunceli’den bakış 


Diğer adaylar ne yapar 


Ecevit için küçük, Türkiye için büyük bir adım 


Küçük hesaplarla büyük oyun 


Türkiye’nin bir cumhuriyet başsavcısına ihtiyacı var 


EMLAK VERGİSİ’NDE SON 10 GÜN 


Aşık Mahsuni "Ben gittikten sonra ararlar beni" 


Fazla kitapları topluma geri döndürmek 


Esrarengiz havalar 


Kira yılını karıştırmayın 


Ankara’ sahnesi Halk’ sahnesi farklı sahneler 


</TEXT>
</DOC>
