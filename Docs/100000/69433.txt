<DOC>
<DOCNO> 69433 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/25/son/soneko05.html </URL>
<DATE> 2002/02/25/ </DATE>
<TIME>  </TIME>
<AUTHOR>  </AUTHOR>
<HEADLINE>
2001 yılında Türkiye'ye gelen turist sayısı yüzde 12 arttı 
</HEADLINE>
<TEXT>

     Dünya turizminde geçen yıl gerileme yaşanırken, Türkiye yükselişini sürdürdü. 
     Dünya Turizm Örgütü'nün ilk verilerine göre, 2001'de dünyada uluslararası seyahatler yüzde 1.3 geriledi, Türkiye'ye gelen turist sayısında ise yüzde 12.4 artış oldu. 
     2000 yılında dünyada 697.5 milyon olan turist sayısının 2001 
     yılında özellikle 11 Eylül olaylarının etkisiyle 688.5 milyona gerilediği tahmin ediliyor. Dünya turizminde 1999-2000 yılları arasındaki büyüme hızı yüzde 7, 1990-2000 yılları arasında da ortalama yüzde 4.3 olarak gerçekleşmişti. 2001 yılının ilk 8 aylık bölümünde uluslararası seyahatler yüzde 2.8 artarken, yılın son 4 aylık bölümündeki kayıp ise yüzde 10.9 oldu. Eylül-Aralık 2001 döneminde bölgesel gerileme Afrika'da yüzde 3.5, Amerika'da yüzde 24, Doğu Asya ve Pasifik'te yüzde 10, Avrupa yüzde 6, Orta Doğu'da yüzde 30, Güney Asya'da yüzde 24 dolayında oldu. Bu rakamlar 11 Eylül olaylarının ardından birçok turistin uluslararası sehayatler yerine yurtiçi gezileri tercih ettiklerini ortaya koydu. Yakın dönemde uluslararası seyahatlerde sadece 1982 yılında yüzde 0.4 gerileme kaydedilirken, Körfez Savaşı'nın yaşandığı 1991'de ise yüzde 1.2 büyüme olmuştu. İlk rakamlara göre dünyanın ilk 5 turizm ülkesi sıralamasında Fransa 76.5 milyon kişi ve yüzde 1.2 artışla ilk sırayı aldı. İspanya 49.5 milyon kişi ve yüzde 3.4 artış ile ikinci olurken, yüzde 12.6 kayıp yaşayan ABD 44.5 milyon kişi ile üçüncü olarak belirlendi. İtalya yüzde 5 gerileme ve 39.1 milyon kişi ile dördüncü, Çin yüzde 6.2 artış ve 33.2 milyon kişi ile beşinciliği aldı. Pazar paylarında ise Fransa yüzde 11.1, İspanya yüzde 7.2, ABD yüzde 6.5, İtalya yüzde 5.7, Çin de yüzde 4.8'lik orana sahip oldu. 
     
     Avrupa'daki durum 
     Uluslararası seyahatler 2001'de Avrupa'da yüzde 0.7 geriledi. 
     Toplam turist sayısının da 400.5 milyon kişi olduğu tahmininde bulunuldu. 
     İngiltere'de geçen yılın 11 ayında yüzde 6.6'lık büyük bir kayıp yaşanırken, Türkiye, Hırvatistan, Slovenya gibi ülkeler, turist gönderen ülkelere yakınlıklarının büyük yararını gördü. 
     Geçen yıl uluslararası seyahatlerden Türkiye'nin aldığı pay yüzde 12.4, Hırvatistan'ın yüzde 12, Slovenya'nın yüzde 11 artış gösterdi. 
     Dünyanın ikinci büyük turist çeken ülkesi olan İspanya yüzde 3.4 artış yaşarken, turizmde gelişmekte olan ülkelerden Bulgaristan yüzde 14, Estonya yüzde 9, Slovakya yüzde 13 gelişme sağladı. 
     






</TEXT>
</DOC>
