<DOC>
<DOCNO> 92855 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/29/son/sonspo04.html </URL>
<DATE> 2002/06/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Dünya Kupası'nda maçlar ilerledikçe gol kısırlığı başladı 
</HEADLINE>
<TEXT>

     17. Dünya Kupası'ndaki istatistikler, maçlar ilerledikçe gol sayısı ve ortalamasının düştüğünü ortaya koyuyor. 
     Kupada ilk tur gruplarında yapılan 48 maçta toplam 130 gol atılırken, maç başına düşen ortalama da 2.71 olarak gerçekleşti. Bu ortalama da kupalarda son 30 yıldaki en yüksek rakam olarak kayıtlara geçti. 
     Ancak daha sonra 2. turdan itibaren tek maçlı eleminasyon sistemine geçilmesiyle birlikte gol sayısı da düşmeye başladı. 
     Takımların fazla riskli oynamamaları nedeniyle gol sayısının düşmesi dikkati çekerken, 2. turdan bugüne dek kupadaki 14 maçta fileler 24 kez havalandı. Bu 14 maçın ortalaması ise yalnızca 1.71 olarak gerçekleşti. Bu gollerle kupada atılan toplam gol sayısı 154'e çıkarken, ortalama ise 2.48'e düştü. Bu da 2.21 ortalaması olan 1990 Dünya Kupası'ndan sonraki en düşük rakam olarak dikkati çekti. 
     Kupanın 2. turdan yarı final sonuna kadar olan bölümünde 6 maç 1-0 biterken, bu maçların 3'ünün Almanya'nın karşılaşması olması ilginç karşılandı. 
     Kupanın bu bölümünde bir maçta 3 gol atan tek takım ise 2. tur maçında Danimarka'yı 3-0 yenen İngiltere olurken, yalnızca 3 maçta da toplam 3 gol atılabildi. 
     
     FIFA DÜNYA KLASMANI 
     Öte yandan 17. Dünya Kupası'ndan sonuçların ardından merakla beklenen FIFA milli takımlar dünya klasmanı da 3 Temmuz Çarşamba günü açıklanacak. 
     Kupa başlangıcında klasmanda ilk sırada bulunan eski Dünya Şampiyonu Fransa, bu yerini yitirirken, ilk sıraya, yarınki final maçında Almanya'ya yitirse bile Brezilya'nın çıkacağı bildirildi. 
     Mayıs ayında 11. sırada bulunan Almanya'nın da üst sıralara çıkması beklenirken, klasmanda en büyük patlamayı ise mayıs ayında 40. 
     durumda olan Güney Kore ile 42. durumdaki Senegal'in yapması bekleniyor. Kupanın başında 22. sıradaki A Milli Takım'ın da klasmanda üst sıralara çıkmasına kesin gözüyle bakılıyor. 
     





</TEXT>
</DOC>
