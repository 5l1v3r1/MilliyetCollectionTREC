<DOC>
<DOCNO> 93271 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/02/son/sondun02.html </URL>
<DATE> 2002/07/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Uçak kazasında ölü sayısının artmasından korkuluyor... 
</HEADLINE>
<TEXT>

     Almanya'nın güneyindeki Baden Wuerttemberg eyaleti üzerinde iki uçağın havada çarpıaşarak düşmesi sonucu meydana gelen kazada ölü sayısının 150'ye çıkabileceği bildirildi. 
     Wuerttemberg eyaleti polis sözcüsü de, Tupolev 154 tipi ve Boeing 747 tipi uçakların havada çarpışarak düşmelerinin ardından yaptığı 
     açıklamada kazada ölü sayısının 150'ye çıkabileceğini belirtti. 
     Baden Wuerttemberg eyaletine bağlı Tuebingen kenti polis teşkilatında bir yetkili yerel saatle 11.43'te TSİ 00.43 meydana gelen kazada Boeing uçağının kargo taşıdığının belirlendiğini ve uçakta bulunan 2 pilotun öldüğünün tahmin edildiğini kaydetti. 
     Uçakların 12 bin metre irtifada seyrederken çarpıştıklarının tahmin edildiğini kaydeden polis yetkilisi Frankfurt'un 220 kilometre güneyindeki Ueberlingen kenti üzerinde düşen uçakların enkazının 25-30 kilometrelik bir alana yayıldığını ifade etti. Kazanın olduğu yerde en az bir binada yangın çıktığının bildirildiği ancak uçakların düştüğü yerde kaç kişinin öldüğü hakkında henüz bir bilgi gelmediği kaydedildi. 
     Öte yandan Frankfurt havaalanında çalışan bir hava trafik kontrol görevlisiyse Tupolev tipi uçağın Bashkirian Havayolları'na ait bir yolcu uçağı olduğunun Boeing uçağının ise DHL şirketi adına kargo taşıdığının belirlendiğini söyledi. 
     





</TEXT>
</DOC>
