<DOC>
<DOCNO> 50908 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/06/son/soneko12.html </URL>
<DATE> 2001/11/06/ </DATE>
<TIME>  </TIME>
<AUTHOR>  </AUTHOR>
<HEADLINE>
KDV indirimi otomotivi umutlandırdı 
</HEADLINE>
<TEXT>

     Otomotiv Sanayii Derneği OSD Yönetim Kurulu Başkanı Ali İhsan İlkbahar, motor silindir hacmi 1600 cc'nin altındaki otomobillerdeki KDV oranının yüzde 26'dan yüzde 18'e düşürülmesinin, sektöre olumlu etkilerinin olacağını söyledi. 
     İlkbahar, ''Hükümete müteşekkiriz. Eski düzenlemeyle yılsonuna kadar yaklaşık 10 bin otomobil satılabilirdi, satışlar şimdi 20-25 bini aşabilir'' dedi. 
     KDV oranlarındaki indirimle ilgili olarak görüşlerini açıklayan İlkbahar, birkaç haftadır satışların KDV indirimi söylentileri nedeniyle neredeyse durduğunu kaydetti. 
     ''Bu söylentiler sektörü tamamen tatile çıkarmıştı. Şimdi işlerin biraz olsun açılacağını umut ediyorum'' diyen İlkbahar, şunları söyledi 
     ''Bu gibi durumlarda direksiyonu çok erken, duvara vurmadan kırmak lazım. Satışları doğrudan etkileyen vergi indirimi gibi söylentilere meydan vermemek gerekiyor. Sektöre uzun vadeli bakmak lazım. Bu tip kararlarda, karar bir bakan tarafından otomatikman alınabilmeli.'' Bu uygulama nedeniyle hükümete müteşekkir olduklarını da ifade eden İlkbahar, ''Eski düzenlemeyle yılsonuna kadar 10 bin otomobil satılabilirdi. Satışlar şimdi 20-25 bini aşabilir. Ayrıca, vergilerin yılbaşından sonra artacak olması dolayısıyla yeni yılın ilk aylarına ilişkin bazı talepler de bu döneme kayabilir'' dedi. 
     İndirimle bile otomotiv üzerindeki vergi ve fon yükünün yüzde 38'in üzerinde olduğuna dikkat çeken İlkbahar, bunun yüzde 25'ler 
     düzeyine çekilmesinin büyük önem taşıdığını vurguladı. 
     İlkbahar, sektörün vergilerin düşmesini fırsat bilip fiyatları artıracağı yönünde eleştiriler de bulunduğunu hatırlatarak, ''Stoklar bittikçe yeni ithal edilen ve yeni parçalarla üretilen yerli ürünlerin fiyatlarının artması normal. Bu nedenle gerek üreticiler gerek ithalatçıların fırsat bilip fiyat artırmaları diye birşey söz konusu değil, sadece yeni ürünlerin fiyatları budur'' diye konuştu. 
     Otomotiv Yetkili Satıcıları Derneği OYDER Yönetim Kurulu Başkanı İsmet Tepret de KDV indirimiyle Kasım ayındaki satışların Ekim'e göre yüzde 100, Aralık'ta da Kasım'a göre yüzde 50 oranında artacağını düşündüklerini söyledi. 
     Tepret, bu indirimin satışlara mutlaka olumlu yansıması olacağına dikkat çekerek, şöyle dedi 
     ''Tüketiciler son 10-15 gündür bu kararı bekledikleri için satışlar durmuştu. Dip noktaya vurmuş olan satışların etkilenmesini sağlayacaktır. Devlet de aslında gelirinden fedakarlık etmiş gibi görünse de artacak satışlar nedeniyle vergi gelir kaybına uğramayacak. 
     Ayrıca her yıl sonunda, gelecek yıl vergilerin artacak olmasından dolayı satışlar artma trendine girerdi. Bu etkiyle de satışlar artacak. Kasım ayındaki satışların Ekim'e göre yüzde 100, Aralık ayında da Kasım 'a göre yüzde 50 artacağını düşünüyoruz. Bu da bizi nisbeten biraz rahatlatır.'' 
     






</TEXT>
</DOC>
