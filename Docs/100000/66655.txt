<DOC>
<DOCNO> 66655 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/08/son/sontur09.html </URL>
<DATE> 2002/02/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Tarkan'ın "hüp"ü Türkiye'nin tanıtım şarkısı oluyor 
</HEADLINE>
<TEXT>

     Türkiye, Tarkan'ın ''Hüp'' şarkısıyla tanıtılacak. 
     Türkiye, bu ayın sonunda başlayacağı yeni tanıtım döneminde, yabancı televizyonlarda yayınlanacak tanıtım filmlerinde ünlü sanatçı Tarkan'ın ''Hüp'' adlı şarkısını kullanacak. 
     DDF Reklam Ajansı tarafından hazırlanan ve 40 saniye süreli Türkiye'yi tanıtan reklam filmleri Tarkan'ın şarkısıyla desteklenecek. 
     Ajansın, Tarkan'ı yurtdışında popüler olması nedeniyle seçtiği ve özellikle İstanbul'u tanıtan reklam filmlerinin sanatçının şarkılarıyla yayına verileceği öğrenildi. 
     
     Tanıtıma ayrılan bütçe 
     Öte yandan, Turizm Bakanlığı yetkilileri, televizyonlar ve radyolarda yayınlanacak reklamların yanı sıra tanıtım amacıyla 13 milyon broşür bastırılacağını belirttiler. 
     Yetkililer, Türkiye'nin tanıtımının coğrafi ve kültürel yakınlık, seyahat alışkanlıkları gibi temel göstergelerin dikkate alınarak yapılacağını ifade ederek, Türkiye'nin tanıtım bütçesinin 116 trilyon 700 milyar lira olduğunu bildirdiler. 
     Bu dönem yapılacak reklam kampanyaları için 50 milyon dolar ayrıldığını kaydeden yetkililer, tanıtım bütçesinin yıl içinde ek kaynaklarla desteklenmesinin umulduğunu belirttiler. 
     Turizm bakanlığı, tanıtım çalışmaları çerçevesinde, 2002 yılında, yabancı gazetelerin turizm yazarlarını, film ekiplerini, fotoğrafçıları, seyahat acentası yetkililerini, tur operatörlerini, yatırımcıları, havayolu temsilcilerini ve radyo ve televizyonlarda Türkiye'de tatil yapmaya hak kazanan yarışmacılar olmak üzere toplam 2 bin 500 kişiyi Türkiye'ye davet edecek. 
     






</TEXT>
</DOC>
