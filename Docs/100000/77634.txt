<DOC>
<DOCNO> 77634 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/10/son/sontur12.html </URL>
<DATE> 2002/04/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Kazakla intiharın ardından karakoldaki iki polis açığa alındı 
</HEADLINE>
<TEXT>

     İstanbul Emniyet Müdürü Hasan Özdemir, sarkıntılık suçundan gözaltına alınan Ahmet Arslan'ın, 2 gün önce nezarethanede kendini kazakla asarak intihar etmesine ilişkin Hasanpaşa Polis Karakolu'nda görevli 2 polisin açığa alındığını bildirdi. 
     İstanbul Emniyet Müdürlüğü'nde, basın mensuplarının konuya ilişkin sorularını cevaplandıran Özdemir, bu olayda ihmalkar davrandıkları gerekçesiyle karakolda görevli 2 polisin açığa alındığını söyledi. 
     Olayla ilgili soruşturma başlattığını, bölgeden sorumlu İstanbul Emniyet Müdür Yardımcısı Hasan Kaynar'ı da ''muhakkik'' tayin ettiğini anlatan Özdemir, ayrıca konuyla ilgili müfettiş talebinde bulunduğunu bildirdi. 
     Özdemir, ''Gözaltındaki kişilerin mutlaka gözle görülecek, kulakla duyulabilecek mesafede kontrol altında tutulması gerekir. Bu tür olayların olmaması gerekir'' dedi. 
     






</TEXT>
</DOC>
