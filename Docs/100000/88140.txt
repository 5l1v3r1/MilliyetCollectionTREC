<DOC>
<DOCNO> 88140 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/05/son/sontur01.html </URL>
<DATE> 2002/06/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Adalet Bakanı, Ecevit'in hastalığını böyle değerlendirdi... 
</HEADLINE>
<TEXT>

     Adalet Bakanı Hikmet Sami Türk, bir günde mucizevi tedavilerin olmadığını, bazı tedavilerin zamana ihtiyacı olduğunu belirterek, ''O zamanı da sayın Başbakan'a tanımak gerekir'' dedi. 
     Bakan Türk, Trabzon'da yayın yapan yerel Zigana Televizyonu'nun, ''Günün Konuğu'' programına katıldı. Türk, burada yaptığı konuşmada, Başbakan Bülent Ecevit'in sağlık durumunun iyiye gittiğini ifade ederek, şunları söyledi 
     ''Sayın Başbakanımız her gün doktorlar tarafından kontrol edilmekte, tedavisi yapılmaktadır. Her hasta gibi sayın Başbakanımızın tedavi döneminden sonra bir nekahat dönemine ihtiyacı vardır. Bunu doğal olarak görmek gerekir. Hükümet ortakları bu konuda tam bir görüş içerisindedir. Şu anda Türkiye'de bir Başbakan sorunu yoktur. 
     Başbakanımız vardır. Çalışmalarını hiç ara vermeden sürdürmektedir. 
     Kararnameleri düzenli bir şekilde imzalamaktadır. Ülkenin sorunları hakkında kendisi sürekli bilgi almaktadır. 
     Şüphesiz arzum, bu tedavi dönemini geride bırakıp eskiden olduğu gibi Başbakanlığa gelip görevini sürdürmesidir. Bu konuda biraz anlayışlı olmak gerekir. Bir günde mucizevi tedaviler yoktur. Bazı tedavilerde zamana ihtiyaç vardır. O zamanı da sayın Başbakan'a tanımak gerekir.'' Başbakan Bülent Ecevit'in hem Başbakan olarak, hem de DSP Genel Başkanı olarak görevinin başında olduğunu vurgulayan Bakan Türk, ''Ülkemizin Başbakanlık makamı boş değildir. Bizim DSP'liler olarak gönülden dileğimiz, sayın Başbakan'ın bu rahatsızlığından bir an önce kurtulmasıdır. O bu görevde olduğu sürece, hiçbir DSP'li onun yerine geçme planı yapmaz'' dedi. 
     
     TERÖRİST ELEBAŞI ÖCALAN KONUSU 
     Bakan Türk, terör örgütünün başı Abdullah Öcalan'ın askeri olarak yasak bölge ilan edilen bir adada bulunduğunu hatırlatarak, ''Kendisini belirli kişiler ziyaret etmektedir. Onlar dışında kimseyle görüştürülmemektedir. Bugün cezaevlerinde kişi başına 1 milyon 800 bin lira iaşe bedeli vardır. Bu kişi de aynı iaşeden yararlanmaktadır. 
     Diğer mahkumlardan farklı durumu yok'' diye belirtti. 
     Bakan Türk, Öcalan'ın F Tipi cezaevlerinden birine nakledilmesiyle ilgili olarak şunları söyledi 
     ''Onun F Tipi cezaevine nakledilmesi durumunda, F Tipi cezaevleri güvenlikli olmakla birlikte nihayetinde bu cezaevleri şehir merkezlerinin yakınındadır. Onu ziyaret etmek isteyenler artacaktır. O bakımdan orasının bir ziyaretgah haline dönüşmesi olasılığı vardır. Bu da arzu edilmeyen bir şeydir. Ama bugünkü durumda adada olması güvencedir.'' Avrupa İnsan Hakları Mahkemesi'nin AİHM , esas hakkında karar verinceye kadar, idam kararının yerine getirilmemesini istediğini anımsatan Bakan Türk, şunları kaydetti 
     ''Türkiye, AİHM Sözleşmesi'ni kabul etmiş bir ülkedir. Biz AİHM'nin bu konuda vereceği kararı bekliyoruz. AİHM, tahmin ediyorum ki 2002 yılının sonbaharında bu konudaki kararını açıklayacaktır. O zaman, o karara göre hareket edilecektir. Sayın Bahçeli'nin söylediği, o karar ne olursa olsun konunun meclise götürülmesi, tabii bu yapılacaktır. İdam cezalarıyla ilgili son söz TBBM'nindir. Ama TBMM de herhalde AİHM'nin kararını değerlendirecektir.'' 
     





</TEXT>
</DOC>
