<DOC>
<DOCNO> 53790 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/23/son/sontur20.html </URL>
<DATE> 2001/11/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Kalabalık sınıflar öğretmeni şiddete yöneltiyor 
</HEADLINE>
<TEXT>

     Eğitim-Sen Diyarbakır Şube Başkanı Hayrettin Altun, öğrenci fazlalığının öğretmeni şiddete yöneltiğini iddia etti. 
     Altun, kentte son yıllarda yaşanan yoğun göçten dolayı öğrenci sayısında büyük artış olduğunu ve son yapılan atamaların da, kentte öğretmen açığını kapatmadığını belirtti. 
     Diyarbakır'daki eğitim yapısının, 400 bin nüfuslu bir kentin kaldırabileceği yapıda bulunduğunu anlatan Altun, 7 bin 800 öğretmen olduğunu ve yaklaşık 300 öğretmene daha ihtiyacı bulunduğunu kaydetti. 
     Altun, derslik sayısının da yetersiz olması nedeniyle bazı okullarda sınıf mevcudunun 90'ı aştığını ifade ederek, şöyle dedi 
     ''Dersliklerde 30'u aşan öğrenci sayısı, eğitim kalitesini düşürüyor. Öğretmenlerin verdiği eğitim yeterli olmuyor. Öğretmenler öğrenciye zaman ayıramıyor. Öğrenci fazlalığı nedeniyle öğretmenler kızan, susturan, köpüren ve aciz duruma düşüp şiddet kullanan durumuna düşüyor. Öğrenci fazlalığı öğretmenleri şiddete yöneltiyor. Bu da eğitimden çok, günün belli saatlerinde bir mekanda toplanmış çocukların susturulup nasihat edilmesinden öteye bir amaca varılmamasına neden oluyor.'' Altun, Diyarbakır'da İngilizce, müzik ve beden eğitimi branşlarında da öğretmen açığının fazla olduğunu, ilköğretim okulları ve liselerde İngilizce derslerine başka öğretmenlerin girdiğini belirterek, ''Derslere giren öğretmenlerin bir kısmı İngilizce bile bilmiyor. Öğrencilere nasıl İngilizce öğretsinler. Öğretmen açığının kapatılması ve derslik sayısının artırılması gerekiyor'' dedi. 
     






</TEXT>
</DOC>
