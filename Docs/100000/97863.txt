<DOC>
<DOCNO> 97863 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/25/spor/spo05.html </URL>
<DATE> 2002/07/25/ </DATE>
<TIME>  </TIME>
<AUTHOR>  </AUTHOR>
<HEADLINE>
BARIŞ ÇIKARMASI 
</HEADLINE>
<TEXT>

Merkez Hakem Komitesi yeni sezona reformlarla giriyor. İlk olarak büyüklerin istemediği hakemler maçlarına atanacak. Sahadaki hatalar, teknik direktörlerle birlikte tartışılacak 
     CEMAL ERSEN 

     MERKEZ Hakem Kurulu yeni sezona reform niteliğindeki kararlarla başlayacak. Geçen sezon hakem hataları nedeniyle eleştiri odağı haline gelen Kurul, 2002 -2003’e genç hakemlerle girecek. Özellikle üç büyüklerin kara listesinde bulunan hakemleri sezon başından itibaren, bu ekiplerin maçlarına verme kararı alan MHK, iki sezondur Galatasaray maçlarında görevlendirmediği Erol Ersoy’u da büyük bir olasılıkla Samsunspor veya Denizlispor maçında sahaya sürecek. 
     ALINAN yeni kararlar arasında teknik direktörlerle hakemler arasındaki diyaloğun geliştirilmesi de bulunuyor. Bülent Yavuz, hakemlerin ayda bir yaptığı değerlendirme toplantısına, Süper Lig’deki tüm teknik direktörleri davet edeceklerini, karşılıklı analiz yapacaklarını ve teknik adamlardan takımların oyun sistemleri ile ilgili bilgi alacaklarını söyledi. Yavuz böylece saha içinde yaşanan gerginliklerin de önüne geçileceğini belirtti. 
     30 Temmuz’da Kuşadası’nda başlayacak Uluslararası Hakem Semineri’ne, tüm kulüplerin başkanlarının ve yöneticilerinin davet edildiğini hatırlatan Yavuz, sezon öncesi geliştirilecek ilişkilerin fair - play açısından da önemli olduğuna dikkat çekti. MHK Başkanı bu sezonun en önemli olayının ise UEFA Hakem Komitesi Başkanı Alman Rorth’un katılımı olduğunu belirtti. Bu arada hakemler bu sezon forma ve eşofmanlarına reklam alabilecekler. 
     
İşte kara liste hakemleri      Fenerbahçe Orhan Erdemir Ali Aydın 
     Galatasaray Erol Ersoy Ali Aydın 
     Beşiktaş Muhittin Boşat 
     Trabzon ve Ankaragücü Mutlu Çelik 
     



 SPOR 






















</TEXT>
</DOC>
