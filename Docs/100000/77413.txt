<DOC>
<DOCNO> 77413 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/09/son/sontur14.html </URL>
<DATE> 2002/04/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Kutan "Filistin'de yapılan bir soykırımdır" 
</HEADLINE>
<TEXT>

     SP Genel Başkanı Recai Kutan, İsrail'in Filistin'e yönelik saldırısını ''soykırım'' olarak nitelendirdi. 
     Recai Kutan, partisinin TBMM Grup Toplantısı'nda yaptığı konuşmayı İsrail'in Filistin'e yaptığı saldırıya ayırdı. İsrail askerlerinin, Filistin'de ev ev dolaşıp kadın, çocuk, yaşlı ayrımı yapmadan insanları katlettiğini ifade eden Kutan, şöyle konuştu 
     ''Bu bir savaş değil. Modern silahlarla donatılmış acımasız ve insafsız bir ordunun hiç uçağı, helikopteri, tankı, zırhlı aracı olmayan, ordusu bulunmayan savunmasız bir halkı, kadın, çocuk, yaşlı ayırımı yapmadan katletmesi bir savaş değildir. Bu bir soykırımdır, dahası bu bir etnik temizliktir. İsrail, Filistinlileri yurtlarından çıkarmak istiyor.'' Dünya halklarının, İsrail'in yaptığı katliam karşısında infial halinde olduğunu İsrail ve Amerika da dahil dünyanın dört bir yanında İsrail soykırımının kınadığını kaydeden Kutan, buna rağmen cinayetlerin artarak devam ettiğini söyledi. Türk halkının da infial halinde olduğunu, İsrail'de işlenen cinayetlere isyan ettiğini anlatan Kutan, Başbakan Bülent Ecevit'in yapılanlara önce soykırım dediğini daha sonra ise ''çark ettiğini'' savundu. Ecevit'in, bu tutumuna gerekçe olarak da ''uluslararası ilişkilerde duygusallığa yer bulunmadığını'' gösterdiğini bildiren Kutan, sözlerini şöyle sürdürdü 
     ''Bir cinayeti, bir katliamı görmezlikten gelme, dünyanın gözleri önünde yapılan soykırıma ses çıkarmama nasıl bir akılcılıktır. Bu yapılan katliam değil mi Bir milletin yok edilmesi soykırım değil mi 
     Peki şimdi soruyorum Bu cinayetleri, bu katliamları, bu soykırımı hangi çıkar, nasıl bir menfaat görmemizi engeller Bütün bunları 'çıkarlar' nedeniyle görmezsek, cinayete cinayet demezsek, katliama gerekçe ararsak, soykırımı seyredersek bize ne derler, tarih bizi nasıl yazar Yarın çocuklarımıza utanç içerisinde ne diyeceğiz, nasıl izah edeceğiz Bu bize yakışır mı 
     Çıkarlarımızın İsrail'in katliamlarını görmezlikte olduğu da doğru değildir. Hükümetin bu tutumu akılcılık değil durumu değerlendirememek, geleceği görememek, siyasi miyopluktan başka bir şey değildir.'' 
     
     FİLİSTİNLİLERİN BAŞKA ÇARESİ KALMADI 
     Kutan, Filistinlilere ''canlı bomba'' olmaktan başka yol bırakılmadığını bildirerek, sözlerini şöyle sürdürdü 
     ''Şimdi hakimiyeti tesis etme ve pekiştirmenin adı terörizmle mücadele oldu. Öldüren zayıf, ölense terörist oluyor. Güçlü olanlar öldürüyorsa, bunun adı terörle mücadele oluyor. Dünyanın süper güçleri tarafından desteklenen, silahlandırılan İsrail'in yurtlarını işgal ettiği, evlerini başlarına yıktığı Filistinlileri, soğukkanlı ve rasyonel kararlar alarak öldürmesi, terör kapsamına sokulmuyor, bu cinayetler meşru müdafaa olarak takdim ediliyor. 
     Bu ırkçılıktır, ırk ayrımcılığıdır. Maddi gücü eline geçirenler, kuvvetli olanlar, silahları bulunanlar uluslararası kuruluşları, IMF'leri, Dünya Bankaları, çok uluslu şirketleri olanlar kendilerini haklı, üstün ve daha insan ilan etmişlerdir. Geliştirdikleri yöntemlerle dünyayı sömürüyorlar. Sadece şiddet kullanarak itiraz edenleri değil, itiraz eden herkesi terörist ilan ederek yok etmeye çalışıyorlar.'' 
     
     KÜRESELLEŞMENİN MEŞRUİYETİ... 
     Kutan, İsrail'in saldırısı ile ''küreselleşmenin meşruiyetinin de ciddi şekilde sarsıldığını'' söyledi. Birçok ülkede, özellikle Arjantin'de, Küreselleşmenin organları olan IMF ve Dünya Bankası'nın, ekonomik iyileşme değil açlık ve yoksulluk getirdiğini kaydeden Kutan, şunları kaydetti 
     ''Birleşmiş Milletler de artık itibar kaybetmiştir. BM aldığı kararlarla barışı korumuyor, güvenliği tesis etmiyor, savaşları önlemiyor aksine kuvvetli olanın, güçlü olanın savaşlarını, yıkımlarını, katliamlarını meşrulaştırıyor. Bu nedenle itibarını kaybetmiş bir kuruluştur, aynen IMF gibi Dünya Bankası gibi. 
     IMF Arjantin'de nasıl iflas etmişse, BM'de Filistin'de bitmiştir.'' 
     
     ''KRAL ÇIRILÇIPLAK'' 
     Filistin'deki katliamlardan sonra ''Terörle Mücadele'' adı altında dünyada terör estirilmesine karşı seslerin de yükseldiğini bildiren Kutan, sözlerini şöyle tamamladı 
     ''Tüm dünya şimdi ayağa kalkmaktadır. Artık büyü bozulmuştur, şimdi daha çok insan, kralın çıplak olduğunu haykırmaktadır. Kralsa, çırılçıplak ortada kalmıştır. 
     Türkiye'nin çıkarları söz konusu diye katliamları meşrulaştırmak için bahaneler arayanlar, kralın nezdinde meşruiyet bulmak için İsrail'e savaşan ülke diyenlere, IMF'yi eleştirenleri anlamadıklarını ilan edenlere hatırlatıyorum, onları uyarıyorum... 
     Kral çırılçıplak ortada kalmıştır, Kralın meşruiyeti yok olmaktadır. 
     Siz de ortada kalacaksınız, sizin de itibarınız yok olacak.'' 
     






</TEXT>
</DOC>
