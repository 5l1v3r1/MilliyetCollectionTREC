<DOC>
<DOCNO> 53788 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/23/son/sontur18.html </URL>
<DATE> 2001/11/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Korsanlar "Müslüm Baba"yı seviyor 
</HEADLINE>
<TEXT>

     Gaziantep'in kaset, VCD ve CD gibi, fikir ve sanat eserlerinin, yasaya aykırı biçimde, İstanbul'dan sonra en çok çoğaltılıp satıldığı merkez konumunda olduğu, Müslüm Gürses'in de, eserleri korsan satış yapılan isimlerin başında geldiği bildirildi. 
     Gaziantep İl Kültür Müdürü Hasan Eliaçık, eserlerin korsan olarak çoğaltılıp satılmasını önlemek için, Kültür ve Emniyet müdürlükleriyle belediye ve defterdarlık temsilcilerinden oluşan komisyonun denetimler yaptığını kaydetti. Eliaçık, "Komisyon denetimlerini sürdürüyor ama toplum da bu konuda duyarlı olmalı ve emeğe saygılı hareket etmeli" diye konuştu. Türkiye'de korsan kasetin en fazla çoğaltılıp satıldığı iller arasında Gaziantep'in, İstanbul'dan sonra ikinci sırayı aldığına dikkati çeken Eliaçık şöyle konuştu 
     "Bu yıl yaptığımız denetimler sırasında, 8 bin dolayında korsan kaset ele geçirdik ve imha ettik. Çoğaltan, pazarlayan ve satanlar hakkında Cumhuriyet Savcılığı'na suç duyurusunda bulunduk. Korsan müzik çalar ve video kasetlerinin yanı sıra, CD ve VCD de ele geçirildi. Korsan çoğaltılan kasetler kalitesiz olduğundan, izlemek ya da dinlemek amacıyla takıldığı cihazı da bozuyor." Korsan kasetçilerin en çok ilgiyi Müslüm Gürses'e gösterdiğini anlatan Eliaçık, daha sonra İbrahim Tatlıses, Emrah ve Ceylan'ın geldiğini belirtti. Korsan çoğaltma yapanların piyasa talebine uygun hareket ettiğini ifade eden Eliaçık, telif hakkı ödenmiş kasetlerin 3 - 5 milyon, korsanlarınsa, "kaliteli boş kasetten de ucuza" 300 bin - 1 milyon lira arasında satıldığını dile getirdi. 
     






</TEXT>
</DOC>
