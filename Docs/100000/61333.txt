<DOC>
<DOCNO> 61333 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/09/spor/spo06.html </URL>
<DATE> 2002/01/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Yine bize hasret 
</HEADLINE>
<TEXT>

Beklenen oldu ve 48 yıl sonra Milli Takımımız’ın mücadele edeceği Dünya Kupası finallerine Türk hakemi çağrılmadı. Bu büyük futbol buluşmasında sadece Doğan Babacan görev almıştı 
     72 kişilik liste 
     YARIM asır sonra A Milli takımımızın mücadele edeceği Dünya Kupası’nda, hiçbir hakemimizin düdük çalamayacak olması hayal kırıklığı yarattı. Türkiye, kupa tarihinde Doğan Babacan ile yaşadığımız gurura, Japonya ve Güney Kore’nin ev sahipliği yapacağı 2002’de yine hasret kalacak. FIFA Hakem Komitesi, Zürih’te yaptığı toplantı sonunda finallerde görev alacak 36 orta ve 36 yardımcı hakemden oluşan 72 kişilik listeyi belirledi. 
     
     Vanuatu’dan bile var 
     AVRUPA’DAN 14, G.Amerika’dan 6, Asya, Afrika, Kuzey - Orta Amerika’dan 5’er, Okyanusya’dan 1 hakemin yer aldığı listede kupadaki rakiplerimiz Brezilya, Kosta Rika ve Çin’den de birer hakem bulunuyor. Yardımcı hakemlerde ismi az duyulan Vanuatu ve Maldivler’den de temsilci var. 32 finalist ülkeden 21 hakem düdük çalacak. Hakemler, 31 Mayıs - 30 Haziran’daki kupa öncesi martta Seul’deki seminerde bir araya gelecek. 
     
Biri sizi gözetliyor      İTALYA’nın çiceği burnunda Futbol Federasyonu Başkanı Franco Carraro, hakemleri televizyondan gözaltına alacak. Federasyonun belirleyeceği 25 - 30 kişiden oluşacak "hakem dedektifleri" her hafta Serie A ve B’deki 19 maçı ekran başında izleyerek, hakemlerin kaçırdığı pozisyonları tek tek belirleyecek. 
     BU yöntem sonucunda oluşacak raporlara göre hem futbolculara, hem de hakemlere disiplin cezaları verilebilecek. Başkan Carraro, yeni uygulamanın TV başında saatlerce eleştirilen hakemleri kurtaracağını, aynı zamanda cezaların da daha adaletli olacağını savundu, "Böylece medyaya mahkum kalmayacağız" dedi. 
     

</TEXT>
</DOC>
