<DOC>
<DOCNO> 53827 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/24/guncel/gun03.html </URL>
<DATE> 2001/11/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Kralı dedem korudu 
</HEADLINE>
<TEXT>

Bulgaristan Başbakanı’nı 9 yaşında geldiği ve 10 gün kaldığı Türkiye’de komiser muavini Ali Suavi Ortaç korudu ve kucağında taşıdı 
     ÖNAY YILMAZ 

     Türk işadamlarını yatırıma çağıran Bulgaristan Başbakanı ve eski kral Simeon Sakskoburggottski, 9 yaşında İstanbul’a geldiği sırada bir Türk polisi tarafından çok sıkı korundu. Şu anda hayatta olmayan polis Ali Suavi Ortaç, 10 gün boyunca eşlik ettiği o zamanki küçük prensi zaman zaman da kucağında taşıdı. 
     Türkiye’deki Shoe Me ayakkabı mağazalarının sahibi olan Ortaç’ın torunu Billur Türkkan, dedesinin şimdi başbakan olan Bulgar eski kralının ülkeden ayrılana kadar geçen 10 günlük süre içinde korumalığını yaptığını, Mısır’a kadar da eşlik ettiğini belirtti. 1948’de Sofya’ya giren Rusların Kral ve ailesinin öldürülmeyeceği sözünü verdiklerini kaydeden Türkkan, şunları söyledi 
     "Ruslar Türklerle bir anlaşma yapıyor. Kral ve ailesi özel bir trenle İstanbul’a gönderiliyor. O zaman 9 yaşında olan Prens, babası Kral, İspanyol hanedanından annesi ve kız kardeşiyle İstanbul’a geliyor. O zaman dedem Ali Suavi Ortaç Yabancılar Şubesi’nde komiser muavini. Yakışıklı, sarışın, 1.90 boyunda, üç dil bilen Selanik göçmeni biri. Dedem, Prens’in korumasının sorumluluğunu üstleniyor. Hanedan, İstanbul’da misafir edildikten sonra gemiyle İzmir’e, oradan Antalya’ya, birkaç gün sonra da Mısır’ın İskenderiye Limanı’na gidiyor. Dedem bu 10 gün boyunca aileye eşlik ediyor, Prens yorulduğunda kucağına alıp taşıyor." Kayseri Emniyet Müdür Yardımcılığı yapmakta olan Ortaç’ın oğlu Serdal Ortaç da baba mesleğini sürdürüyor. 
     
Polis dedesinden iki anı...      Papen’e suikastı önlüyor 
     "Suikastçılar, Almanya’nın 2. Dünya Savaşı sırasındaki İstanbul Başkonsolosu Von Papen’in bahçesinde görevli Arnavut asıllı bir bahçıvanı kandırarak bilgi alıyor. Bahçıvan planı dedeme anlatıyor. Dedem olaya el koyarak suikastı önlüyor. Von Papen canını kurtardığı için dedemle daha sonra çok iyi arkadaş oluyor, özel dostluk kuruyor. Dedem, Hitler ve Von Papen’in Türkiye sevgisini ve Bulgaristan’a kadar girip Türkiye’ye girmemelerini biraz da bu dostluğa ve sevgiye bağlar." 
     
     Almanları inandıramadı 
     "İnterpol, dedemi 1972’de Münih Olimpiyatları’na gönderiyor. Orada Tarlabaşı’ndan tanıdığı bir kadın satıcısıyla karşılaşıyor. Satıcı dedeme, kadın pazarladığı bazı Arapların ellerinde silah olduğunu ve bir şeyler planladıklarını anlatıyor. Dedem Almanlara bu bilgiyi aktarıyor. Ancak Almanlar, ülkede kalmak için bunu söylediğini sanıyor. Dedem Avusturya’da trendeyken eylem oluyor, Almanlar bilgi almak için treni durduruyor. Onuru kırılan dedem Almanya’ya geri dönmüyor ve bilgiyi Türkiye’de vereceğini söylüyor." 
     



 GÜNCEL 



















</TEXT>
</DOC>
