<DOC>
<DOCNO> 52680 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/16/son/sontur16.html </URL>
<DATE> 2001/11/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Dışişleri Bakanlığı müşavirine "zimmet" davası... 
</HEADLINE>
<TEXT>

     Ankara Cumhuriyet Başsavcılığı, Türkiye'nin eski Brasilia Büyükelçisi ve halen Dışişleri Bakanlığı müşavirliği görevini yürüten Doğan Alpan hakkında, ''zimmet'' suçundan dava açtı. 
     Yargıtay Cumhuriyet Başsavcısı Sabih Kanadoğlu'nun, Alpan hakkındaki suçlamanın 4483 sayılı Memurlar ve Diğer Kamu Görevlilerinin Yargılanmasına İlişkin Yasa kapsamına girmediği gerekçesiyle ''görevsizlik'' kararı vererek Ankara Cumhuriyet Başsavcılığı'na gönderdiği dosyaya ilişkin soruşturma tamamlandı. 
     Ağır ceza mahkemesine dava açan Ankara Cumhuriyet Savcısı Hüseyin Yalçın'ın hazırladığı iddianamede, Alpan'nın, Brasilia büyükelçiliği görevini yürüttüğü 1998-2000 yıllarında, işe aldığı bir aşçıya düşük ücret vermesine rağmen, yüksek gösterip toplam 2 bin 300 ABD doları farkı zimmetine geçirdiği ileri sürüldü. 
     İddianamede, hakkında Türk Ceza Kanunu'nun ''zimmet'' suçunu düzenleyen 202. maddesi uyarınca 6 yıldan 12 yıla kadar ağır hapis istenen Alpan, önümüzdeki günlerde tevzii sonucu belirlenecek ağır ceza mahkemesinde hakim önüne çıkacak. 
     






</TEXT>
</DOC>
