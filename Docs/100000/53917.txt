<DOC>
<DOCNO> 53917 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/24/son/sonspo03.html </URL>
<DATE> 2001/11/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Murat Sözkesen "Bundan sonraki hayalim Barcelona'ya gitmek" 
</HEADLINE>
<TEXT>

     Bursaspor'dan Galatarasay'a transfer olan golcü futbolcu Murat Sözkesen, ''Bir hayalim gerçek oldu'' dedi. 
     Sözkesen, Bursaspor'da kadro dışı bırakıldıktan sonra Beşiktaş, Trabzonspor ve Gaziantepspor'dan ciddi teklifler aldığını, ancak Galatasaray'ın bu üç kulüpten daha hızlı davranarak transferini bitirdiğini söyledi. 
     Galatasaray gibi bir takıma transfer olmaktan dolayı büyük mutluluk duyduğunu ifade eden Sözkesen, ''Türkiye'deki her futbolcunun gitmek isteyeceği bir kulübe transfer oldum. Çok mutluyum. Bir hayalim gerçek oldu'' diye konuştu. 
     Genç futbolcu, bugünlere gelmesinde önemli rolü olan Bursaspor'u asla unutmayacağını da anlatarak, yönetici Ali İhsan Yeşilova dışında kimseye bir kırgınlığının bulunmadığını, özellikle yeşil-beyazlı taraftarları çok özleyeceğini kaydetti. 
     Kadro dışı bırakıldıktan sonra profesyonel bir kondisyoner nezaretinde çalışmalarını sürdürdüğünü dile getiren Sözkesen, şans verildiği takdirde Galatasaray'da 2 hafta içinde oynayabilecek duruma gelebileceğini söyledi. 
     Sözkesen, Galatasaray'a transfer olmayı ''bir hedefe ulaşmak'' gibi değerlendirdiğini de belirterek, şöyle konuştu 
     ''Ben şansa inanmam. Bir yerlere gelebilmek için çalışmak gerekir. 
     Geçen gün yaptığımız görüşmede, sayın Lucescu beni sezon başından beri istediğini söylemişti. Galatasaray'a transferimle bir hayalim gerçek oldu. Daha doğrusu bir hedefime ulaştım. Bundan sonraki hedefim, ünlü İspanyol takımı Barcelona'ya gitmek. Bu hedefime ulaşmak için de yoğun bir şekilde çalışacağım.'' 
     






</TEXT>
</DOC>
