<DOC>
<DOCNO> 68414 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/19/spor/yurundul.html </URL>
<DATE> 2002/02/19/ </DATE>
<TIME>  </TIME>
<AUTHOR> ÖMER ÜRÜNDÜL  </AUTHOR>
<HEADLINE>
Zirvedekilerin analizi 
</HEADLINE>
<TEXT>

     Fenerbahçe’nin kritik derbiden 3 puanla çıkması, bir gün sonra da Beşiktaş’ın evinde yenilmesi şampiyonluk yarışını ilginç bir safhaya getirdi. Şimdi zirvedeki üç takımın teknik analizlerini yapacağız. 
     Teknik Direktör Lorant, ilk defa günümüz modeli dörtlü defans uygulattı. Ayrıca üç forvetle oynaması riskli, ama cesur ve akılcı bir düşünceydi. Galatasaray’ın defans bloku baskı karşısında ileriye destek veremedi. Ayrıca üç forvetin arkasındaki Revivo, ön libero Batista’yı rahatsız ederek, oyuna katılmasına imkan vermedi. Bu durumda hamle üstünlüğü Fenerbahçe’ye geçti. Seyirci bütünleşmesiyle motivasyon ve hırs da vardı. Ama hücum girişimleri alışıldığı gibi kolektif bütünlük sağlamadığından pozisyon sıkıntısı çekildi. Takım savunması ise başarılıydı. Rapajc kritik anda attığı mükemmel gol ve maçın zorluk derecesinin arttığı bölümde Emre’nin kırmızı kart görmesine neden olarak, galibiyetin önde gelen ismi oldu. Bakalım Lorant dörtlü defans uygulamasına bundan sonra devam edecek mi 
     Galatasaray’da, ligin ikinci yarısında saha içi kurgusu arızaya uğradı. Bunun en önemli nedeni değişime uğrayan orta saha. Lucescu’nun, Fenerbahçe karşısında Batista’yı ön liberoda görevlendirmesi ve de koşan, savaşçı, driplingci Berkant’ı kulübede oturtması büyük yanlışlardı. Batista hiç ileriye destek veremedi. Bülent Akın’ın zaten ofansif gücü zayıf. Ergün de şartlar gereği daha çok defansif anlayışa özen gösterdi. Bu durumda orta sahanın Hasan Şaş hariç ileriye desteği sınırlı kaldı. Dörtlü defans anlayışında kenar adamları çok önemli. Capone ve Victoria kanat bindirmesi yapacak özellikleri taşımıyor. Bu durumda takımın ofansif gücü Arif, Ümit ve geriye de yardım eden Hasan’a kaldı. Dolayısıyla az adamlı hücum girişimleri de Fenerbahçe savunmasını rahatsız edemedi. 
     Beşiktaş ligin ikinci yarısında kazandığı maçlar da dahil iyi değil. Bunun en büyük nedeni Daum’un tekrar sistem değiştirmesi. Beşiktaş’ın çıkışı kadro istikrarının sağlanması ve de dörtlü defans uygulamasına geçilmesiyle başladı. Saha içi düzeni oturdu, kolektif olgunluk yükseldi. Ama Daum, hiç gereği yokken tekrar üçlü defansa döndü. Ayrıca başarılı Asper yerine yedek kaldığından her an olay çıkartıp, gider diye çekindiği Myhre’ye görev vermesi, Bayram gibi devamlılığı olan, pres yapan, gol bölgelerine sarkabilen faydalı bir oyuncuyu kulübeye çekmesi, istikrarlı, işi iyi bilen, tecrübeli Khlestov’a sıcak bakmayıp, devamlı henüz hazır olmayan Tamer’le değiştirmesi Daum’un göze batan diğer yanlışlarıdır. 
     



 SPOR 

























</TEXT>
</DOC>
