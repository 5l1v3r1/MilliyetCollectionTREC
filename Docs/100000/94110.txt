<DOC>
<DOCNO> 94110 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/06/son/soneko04.html </URL>
<DATE> 2002/07/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Bursalı sanayicilerden çağrı "Serbest bölgelere sahip çıkalım" 
</HEADLINE>
<TEXT>

     Bursa Sanayici ve İşadamları Derneği BUSİAD Yönetim Kurulu Başkanı Celal Beysel, serbest bölgelere verilmiş hakların hazırlığı yapılan yasa ile geri alınmaya çalışıldığını bildirerek, serbest bölgelere sahip çıkılmasını istedi. 
     Beysel, yaptığı yazılı açıklamada, serbest bölgelerle ilgili yasanın çıkmasından sonra kurulan 22 serbest bölgede 3 bin 1 kullanıcının yer aldığını ve 26 bin kişilik istihdam ve 3.2 milyar dolarlık katma değer yaratıldığını belirtti. 
     Bu olumlu gidişe rağmen Maliye Bakanlığı'nın Dünya Bankası ile birlikte yürüttüğü yeni bir projede, ''Vergi Sisteminin Geliştirilmesi Hakkında Bakanlar Kurulu Prensip Kararı'' ile serbest bölgelerde uygulanan gelir ve kurumlar vergisi istisnaları dahil olmak üzere istisnaların kaldırılması için çalışma yapıldığını bildiren Beysel, şöyle devam etti 
     ''Serbest bölgeler tüm dünyada ihracatı teşvik etmek amaçlı olup belirli süreler için vergiden muaf olarak çalışırlar. Ülkemizde de bu prensip kabul edilmiştir ve bu hak bölgede faaliyet gösteren firmalara verilmiştir. Bölgede yer alıp faaliyete başlayan ya da başlamak üzere olan yerli-yabancı firmalar, adımlarını bu haktan istifa edeceklerini düşünerek atmışlardır. 
     Üretimin ve istihdamın yaratılması için ilave tedbirler alınarak yabancı ve yerli sermayeyi teşvik etmek gerekirken hazırlanan bu yasa ile serbest bölgeler işlemez hale getirilip kapatılmak isteniyor. 
     Kaldaki devletin verdiği hakkı geri alması, yerli ve yabancı sanayicinin devletimize olan güveninin biraz daha azalmasına neden olacak, getireceği vergi katkısına değmeyecek vahim bir hatadır. 
     Bu nedenle, serbest bölgelere verilmiş olan hakların hoyratça ben yaptım oldu felsefesiyle geri alınmasına karşı çıkıyor, bu yasa çalışmasının durdurulmasını talep ediyoruz.'' 
     





</TEXT>
</DOC>
