<DOC>
<DOCNO> 65085 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/31/guncel/gun02.html </URL>
<DATE> 2002/01/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Bu evlilik değil boşatma rehberi 
</HEADLINE>
<TEXT>

Kütahya Belediyesi’nin yeni evlilere verdiği Evlilik Rehberi’ne göre, kadın evinde oturup hizmet eder, erkek dili sürçüp boşsun’ derse evlilik biter... 
     Kütahya Belediyesi’nin yeni evlenenlere hediye edilen "Evlilik Rehberi" adını taşıyan kitapçıkta yer alan öğütler, görenleri hayrete düşürüyor. Medeni Kanun’da yapılan değişikliklerle taban tabana zıt olan 125 sayfalık kitapçık, evlilikte kadına hiç söz hakkı tanımıyor. Kütahya Merkez Vaizi Mustafa Gazal tarafından hazırlanan ve "Kütahya Belediyesi Kültür Yayınları" adı altında basılan "Evlilik Rehberi"nde kadının vazifeleri şöyle sıralanıyor 
     
     Erkek sadece kıskanır 
     "Kocasının meşru emir ve isteklerine itaat etmek", "evde oturup yemek ve temizlik gibi ev işlerinde kocasına ve çocuklarına hizmet etmek", "kocasının izni olmadan yabancıları ziyarete, düğün ve eğlence yerlerine gitmemek", "kocasına destek ve yardımcı olmak"... Ayet ve hadislere de yer verilen rehberde kocanın vazifeleri ise şöyle "Kadın zengin ya da fakir olsun nafakası kocanındır", "oturulacak meskeni temin eder", "karısının namusunu korur ve kıskanır"... 
     
     Akraba ziyareti yok 
     Rehberde, kadınların anne ve babasından başka hısımlarını yılda bir defa "ziyaret etme hakkı" olduğu vurgulanırken, bu hakkın kullanılması için de erkeğin onayının gerektiği vurgulanıyor. "Erkeğin bir çift sözünün boşanma için yeterli olduğu" görüşünden hareketle hazırlanan rehberde, "yanılarak boşanmanın" da mümkün olabileceğine dikkat çekiliyor. Buna göre, erkek karısına "sen benden hoşsun" diyeceğine ağzından yanlışlıkla "sen benden boşsun" derse, bu pekala boşanma sebebi sayılıyor. 
     
     Önsözünü SP’li başkan yazmış... 
     Kütahya’nın SP Belediye Başkanı Süleyman Canan, kitapçığın önsüzünde, huzur, mutluluk bulamayan insanların sorununun, "sağlam bir müessese kuramamaktan" kaynaklandığını belirtiyor. Canan, "Bu rehberde her devirde, her medeniyette bütün insanlara hitap edecek, dünyada istikrarlı bir hayat, ahirette ebedi kurtuluşu temin edecek, hükümler koyan, bütün zamana mekana ve herşeye hükmü geçen, Yüce Yaratıcının prensiplerini hatırlatmak istedik" diyor. 
     



 GÜNCEL 


























</TEXT>
</DOC>
