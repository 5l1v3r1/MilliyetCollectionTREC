<DOC>
<DOCNO> 82815 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/08/son/soneko04.html </URL>
<DATE> 2002/05/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Zorlu "Dünya TV üretiminin yüzde 5.5'ini biz gerçekleştiriyoruz" 
</HEADLINE>
<TEXT>

     Türkiye'nin önde gelen elektronik cihaz üreticilerinden biri olan ve üretiminin büyük bölümünü ihraç eden Vestel, dünya şirketi olma yolunda belirlenen hedefe doğru hızla ilerliyor. 
     Vestel'i bünyesinde bulunduran Zorlu Holding Yönetim Kurulu Başkanı Ahmet Nazif Zorlu, yaptığı açıklamada, üretim odaklı bir grup olduklarını, ancak marketinge de önem verdiklerini belirterek, Avrupa'nın her tarafında ve dünyanın çeşitli yerlerinde satış noktalarının bulunduğunu söyledi. 
     Türkiye'de de, Vestel mağaza halkasına her gün birer tane daha ilave ettiklerini anlatan Zorlu, hedeflerini her zaman büyük tuttuklarını ve bunu yapmaya da mecbur olduklarını kaydetti. 
     Zorlu, rakiplerinin devamlı büyüdüğünü, kendilerinin de bu doğrultuda büyümek zorunda olduklarına değinerek, ''O sahada güreşirken, aynı sıklete girmen için aynı kilogramda olman lazım. Eğer düşük olursan, mağlup olursun. Biz de, tekstilden elektroniğe, finanstan enerjiye kadar hepsinde adım adım büyüyerek gidiyoruz. Ama, sıhhatli büyüyoruz'' dedi. 
     Bu yıl, tekstil, elektronik, enerji ve beyaz eşyada 200 milyon dolarlık yatırıma girdiklerini ve bunların hepsinin 2003 yılında faaliyete geçeceğini dile getiren Zorlu, ''Bu yılki ihracat hedefimiz 1.2 milyar dolar. İnşallah 2004-2005'te 2 milyar doları zorlayacağız'' diye konuştu. 
     
     Dünya üretiminin 5.5'i 
     Zorlu, dünya televizyon üretiminin yüzde 5.5'ini Vestel'in gerçekleştirdiğine işaret ederek, şunları söyledi 
     ''Bakın bu küçümsenecek bir rakam değildir. Dünyada bu kadar ülke var. Bu ülkeleri hesap ettiğimiz vakit, yalnız Vestel dünya televizyon üretiminin yüzde 5.5'ini gerçekleştiriyor. Yılda 6 milyon televizyon üretiyoruz. Bu televizyonlarla birlikte, 2002 yılında DVD, satellite receiver, monitör ve PC olarak 10 milyon parça üretim yapacağız. Ürünlerimiz Avrupa'nın tamamında ve Ortadoğu'da satılıyor.'' Vestel'in, Avrupa'da elektronik sektöründe faaliyet gösteren bir şirket alıp almayacağına ilişkin soruya, ''Bunlar zaman içinde gerçekleştirilecek. Ama, dediğim gibi güçlü olmalıyız'' yanıtını veren Zorlu, Vestel Şirketler Grubu'nun 225 milyon dolarlık bond yaptığını kaydetti. 
     Zorlu, bunu Türkiye'de ilk kez bir Türk firmasının yaptığını ifade ederek, ''Demek ki, dünya mali sektörü bize güveniyor. Biz de yolumuza devam etmek zorundayız'' dedi. 
     İran'da gerçekleştirmek istedikleri ortak yatırım projesine de değinen Zorlu, ''Yüzde 50 ortaklık. Bu da bir taktiktir. Bu taktik de, bize kalsın. İran riskli değil. Zaten buradan valiz ticaretiyle gidiyor. Oranın hükümeti gelin burada kurun dediler. Devletin de orada bir garantisi var. Yatırım teşviği, kredi veriyor'' diye konuştu. 
     Ahmet Nazif Zorlu, Vestel'in yeni geliştirdiği ürünlerin yolda olduğuna da değinerek, Manisa, İzmir Serbest Bölge, ABD Slikon Vadisi ve İngiltere'nin Bristol kentlerinde oluşturdukları araştırma-geliştirme merkezleri sayesinde dünyadaki rakipleriyle başabaş gittiklerini sözlerine ekledi. 
     





</TEXT>
</DOC>
