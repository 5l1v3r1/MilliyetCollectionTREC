<DOC>
<DOCNO> 66159 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/06/yasam/ayas.html </URL>
<DATE> 2002/02/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Senelerce kimsesi yok’ sandı cenazesi sevenleriyle doldu taştı 
</HEADLINE>
<TEXT>
Bu defa terk eden Ayşe oldu 
Ayşe Ermiş, daha 4.5 yaşındayken ailesi tarafından terk edildi 20 yaşında kavuştuğu annesiyle sadece bir yıl hasret giderebildi. Ve bir eğlence gecesi eve geri dönmeyerek çıkıp giden o oldu 
     SEMRA KARDEŞOĞLU İstanbul 

     Bir otobüs durağında terk edildiğinde 4.5 yaşındaydı. Bazı şeylerin farkında olacak kadar büyük, terk edilişine anlam veremeyecek kadar küçüktü... Zor bir yaştaydı yani... Birden bire ortadan kaybolan anne, hayatından çıkıp giden kardeşler, iyi kötü bir ev. Bunun içindir ki, Ayşe Ermiş, Kasımpaşa’da hayal meyal hatırladığı evini aradı kimsesiz yıllarında. Yıllar sonra ulaştığı annesiyle sadece bir yıl hasret giderebildi. Bu kez dönmemesiye çıkıp giden o oldu. 
     
     Sokak sokak evini aradı 
     Yenibosna’da geçen cumartesi akşamı meydana gelen kazada yaşamını yitiren Ayşe Ermiş’in 7 yıl kaldığı Küçükyalı Çocuk Yuvası’nın Müdürü Ayfer Gökşen, bütün çocukluğunun aile özlemi ile geçtiğini belirterek, şunları anlattı 
     "Ayşe yuvamıza geldiğinde 4.5 yaşındaydı. Otobüs durağına terk edilmiş, polis tarafından bulunup bize teslim edildi. Bir ailesinin ve evinin olduğunu biliyordu ama neden yuvada oluşuna anlam veremiyordu. Aile özlemi hiç dinmedi. Evinin Kasımpaşa’da bir çeşme başında olduğunu söylüyordu. İlkokul üçüncü sınıfta, beni ikna etti. Bir hafta Kasımpaşa’da sokak sokak dolaşıp onun evini aradık. Bulamadık. 12 yaşından sonra da Bahçelievler’deki Atatürk Kız Yetiştirme Yurdu’na yerleştirildi." 
     Yurtta müzisyen Serter Bağcan’ın desteğiyle benzer kaderleri paylaşan Sevcan Gül, Ayşe Yalçın, İlkay Yorulmaz ile "Negatiften Pozitife" adlı müzik grubunu kurdular. Ayşe, özlemlerini müzikle dindirmeye çalıştı. Grubun hem solisti hem de elektro gitaristi oldu. 
     Ve sonunda geçtiğimiz yıl 20 yaşında, annesine de kavuştu. Hacıhüsrev’de oturan anne Feriha Çelikdağ, kızını maddi yokluklar nedeniyle terk ettiğini söylüyordu. 
     
     Annesiyle sadece bir yıl 
     15 yıl sonra bulduğu annesiyle görüşmeye devam eden Ayşe Ermiş, bu arada liseyi bitirerek Bakırköy İlçe Milli Eğitim Müdürlüğü’nde memur olarak çalışmaya başladı. Müzik grubundaki arkadaşları Ayşe Yalçın ve İlkay Yorulmaz ile birlikte bir ev tuttular. Böylece hem bir yuva hem de ev anne özlemi dinmişti. 
     Ne var ki güzel günler kısa sürdü. Aynı kaderi paylaştığı arkadaşı Sevcan Gül’le aynı otomobilde yaşamını yitirdiğinde annesine kavuşalı daha bir yıl olmuştu. 
     
     Kızımı kaybettim’ 
     Ayşe’nin Hacıhüsrev Camii’nde dün düzenlenen cenaze törenindeki en acılı kişilerden biri İtalyan Beniamino Schmill’di. Ayşe’nin yurt yıllarından tanıyıp Benjo baba’ dediği Schmill, kızını kaybettiğini söyleyerek şöyle dedi "Bir kurban adamıştım. Kesmek için gittiğim Küçükyalı Çocuk Yuvası’nda merdivenlerde bir başına oturan kara gözlü 6 yaşlarındaki kızı gördüm. Adı Ayşe imiş. O günden sonra ondan hiç ayrılmadık. Onun manevi babası oldum. Bütün hayalleri yarım kaldı." 
     



 YAŞAM 




















</TEXT>
</DOC>
