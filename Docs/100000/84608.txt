<DOC>
<DOCNO> 84608 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/17/son/sonspo22.html </URL>
<DATE> 2002/05/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Galatasaray Yönetimi'nden Mondragon ve Sergen açıklaması... 
</HEADLINE>
<TEXT>

     Galatasaray Kulübü Futbol Şubesi Üyesi Burak Elmas, Mondragon'un Türkiye'de Galatasaray'dan başka bir takımda oynamayacağını söyledi. 
     Futbolcunun bugün medyada çıkan haberlerden rahatsız olduğunu ve kendilerine gelerek, Ben Türkiye'de Galatasaray'dan başka bir takımda oynamam dediğini anlatan Elmas, ''Bu tür transfer olaylarında önemli olan oyuncunun isteğidir. Biz Mondragon ile 3 gün önce 4 yıllık sözleşme imzaladık. Şu anda Metz Kulübü ile görüşüyoruz. Bizi ilgilendiren attığımız imzalardır. Galatasaray'ın çıkarlarına en uygun şekilde de Metz Kulübü ile anlaşacağız. Bunu da herkes bilsin'' şeklinde konuştu. 
     Elmas, bir soru üzerine Mondragon'un bu saatten sonra fikrini değiştirmeyecek kadar karakterli oyuncu olduğunu da ifade etti. 
     
     SERGEN YALÇIN KONUSU 
     Beşiktaş ile anlaştığını açıklayan Sergen Yalçın'ın, Mayıs ayı sonuna kadar kendileri ile kontratı bulunduğunu belirten Elmas, kendilerinden önceki yönetimin Sergen ile sözleşme imzaladığını vurguladı. 
     Burak Elmas, bu sözleşmede cezai şartın bulunduğunu hatırlatarak ''Sergen konusunda ne yapacağımızı gelecek hafta kararlaştırıp, gerekli açıklamaları yapacağız'' dedi. 
     Elmas, yurt dışından transfer konusunda ise teknik direktör Terim'in en iyi seçimleri yapmak üzere çalışmalarını sürdürdüğünü anlattı. 
     Cihan Haspolatlı ile şimdilik anlaştıklarını, resmi transfer döneminde ise sözleşme imzalayacaklarını söyleyen Elmas, Cihan'ı Galatasaray'da görmelerinden dolayı memnun olduklarını sözlerine ekledi. 
     





</TEXT>
</DOC>
