<DOC>
<DOCNO> 54240 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/27/dunya/dun02.html </URL>
<DATE> 2001/11/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Aaa Başkomutan benmişim 
</HEADLINE>
<TEXT>

ABD Başkanı George W. Bush, 11 Eylül anılarını Newsweek'e anlattı 
     SEMA EMİROĞLU New York 

     11 Eylül saldırıları ve ardından Afganistan'a başlattığı askeri operasyonla birlikte bir anda kendisini ABD'nin "savaş zamanındaki başkanı" halinde bulan George W. Bush, ilk günlerde yaşadığı şok ve şaşkınlığı Newsweek dergisine anlattı. 
     Dünya Ticaret Merkezi'ne DTM saldırıların düzenlendiği sırada, Florida'daki bir çocuk programına konuk olan Bush, kulağına fısıldanan saldırı haberini kameralar önünde alınca, geçirdiği şoku önce çevresindekilere belli etmemeye çalıştığını söyledi. 
     Beyaz Saray şefi Andy Card'ın, "ikinci bir uçak DTM'i vurdu. Amerika saldırı altında" sözlerini kafasında özümsemeye çalıştığını bildiren Bush, "Konuşabileceğim hiç kimse yoktu. Küçük çocuklarla birlikte bir sınıfın ortasında oturuyor ve çocuk öyküleri dinliyordum... Ve birden aklıma geldi, başkomutan benim ve ülkeye tam şimdi saldırı düzenlendi" dedi. 
     Habere göre Bush, bunun hemen ardından özel bir odaya geçerek saldırı görüntülerini video bandından kızgınlıkla izledi ve özel uçağı olan Air Force One'a bindiğinde esas kararını verdi. Yanındaki kurmaylarına dönerek, "Savaştayız. Bize bunun için para ödeniyor, çocuklar" dedi. 
     Özel uçağının bundan sekiz saat sonra Washington'a dönmeden önce güvenlik tehdidi nedeniyle Florida'dan Louisiana ve Nebraska'ya kadar zik - zaklar çizdiğini belirten Newsweek, Bush'un, aynı akşam Gizli Servis'in uyarısına rağmen Beyaz Saray'ın bodrum katındaki olağanüstü operasyon merkezinde bulunan kanapede yatmayı reddettiğini ve kendi yatağında uyumakta ısrar ettiğini kaydetti. 
     Ancak gece 11.30'da derin bir şekilde uykuya dalmışken, gizli servis görevlisinin "Sayın Başkan Sayın Başkan Bilinmeyen bir uçak Beyaz Saray'a doğru yaklaşıyor" sözleriyle uyanan Bush, "üzerimde koşu şortu, T - shirt ve eski ayakkabılar var. Laura ayağındaki terliklerle etrafını göremeden koluma tutunuyor. Köpeklerimizi alıp olağanüstü hal konferans merkezine götürüldük. Laura çok yorgun, daha önce yatmayı reddettiğim kanapeyi yatak olarak hazırlıyorlar. Ben ise düşünüyorum Telefon nerede Ne oluyor Yine mi saldırdılar Sonra bir er gelip "Sayın başkan, iyi haber. Uçak bizden biri" diyor. Biz ise zaten aşağıya inerken bunu biliyorduk" dedi. 
     



 DÜNYA 












</TEXT>
</DOC>
