<DOC>
<DOCNO> 54482 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/28/yasam/ayas.html </URL>
<DATE> 2001/11/28/ </DATE>
<TIME>  </TIME>
<AUTHOR>  </AUTHOR>
<HEADLINE>
K bus döndü 
</HEADLINE>
<TEXT>

Fransız Le Suroit gemisiyle Marmara fayını inceleyen uzmanlar, kesin raporu açıkladı Fay tek parça Bir kerede kırılırsa 8 şiddetinde deprem olur.. 
     ÖNAY YILMAZ İstanbul 

     Marmara Denizi’nde geçen yıl ilk çalışmayı yapan Fransız Le Suroit gemisinin kesin raporu, Fransa’nın uluslararası bilimsel dergisi Elsevier’de yayımlandı. 
     Rapor sonucu, korkulanın gerçek olduğu anlaşıldı ve Marmara’nın dibinde onlarca kilometre uzanan fayın tek parça ve kıvrımlı olduğu kesinleşti. 
     Çalışmayı Prof. Xavier Le Pichon başkanlığında, Prof. Dr. Celal Şengör, Doç. Dr. Emin Demirbağ ve Prof. Dr. Naci Görür de dahil 12 bilim adamı gerçekleştirdi. Sonuca göre, Marmara fayı, Körfez’den Çınarcık çukurluğunun kuzeyine doğru ilerliyor. Adalar’ın güneyinden geçiyor ve Yeşilköy açıklarında bükülüp sıkışma yaparak tek bir hat halinde Saroz’a kadar gidiyor. 
     
Sağ, yanal atımlı      Çınarcık çukurluğunun kuzey kısmında fayın yapısı sağ yanal atımlı. Bu yıkıcı fay’ olarak tanımlanıyor. 
     Aynı çukurluğun güneyinde, Armutlu, Yalova ve Çınarcık’a kadar uzanan bölüm ise normal atımlı fay’ olarak belirlendi. Bu arada güneydeki faylar kuzeydeki gibi uzun tek bir hat olarak devam etmese de, kuzeydeki kadar aktif ve canlılar. Özellikle de İmralı fayı en canlı bölümlerden biri. Marmara’nın batısındaki, Çınarcık çukurluğuna kadar uzanan fayın uzunluğu tam 110 kilometre. İkinci büyük fay ise 85 kilometre uzunluğunda. Her iki fay da aktif. 
     
Şiddeti en az 7 olur      Ayrıca Marmara Denizi’nin yer dibi fotoğraflarında, nehirlere de rastlanıyor. Daha önce göl olan üç büyük çukurluğun yapılarını fotoğraf gibi ortaya çıkaran fay haritasına göre, Marmara’da oluşacak deprem, ya tek ya da iki kırılma şeklinde gerçekleşecek. Tek kırılma durumunda depremin büyüklüğü Richter Ölçeği’ne göre 8’e yakın olacak. Fayın iki parçada kırılması durumunda ise en az 7 veya 7’den biraz büyük bir deprem bekleniyor. Uzmanlar, Marmara Denizi’ndeki çukurlukları da meydana getirdiği belirlenen bu uzun fayın Kuzey Anadolu Fayı’nın devamı olduğu konusunda görüş birliğine vardı. 
     
Sıkışma Yeşilköy çevresinde      Le Suroit gemisiyle yapılan incelemeler sonucu hazırlanan raporda, Tekirdağ çukurluğundan geçen fayın da Prof. Dr. Aykut Barka’nın öne sürdüğü gibi birden fazla olmadığı, yüzeyde görülen çiçek yapısındaki fayların, alttaki tek fayın yukarıya doğru uzantıları olduğu sonucuna varıldı. Çınarcık çukurluğu için de "Havzanın doğu tarafı gerilmeli, batı tarafı ise sıkışmalıdır. Sıkışma Yeşilköy ekseninde görülüyor" deniyor. 
     
Risk cidden çok büyük      İTÜ Avrasya Yer Bilimleri Enstitüsü Müdür Yardımcısı Prof. Dr. Okan Tüysüz, şöyle konuştu "Marmara içinde tek hat halinde iki fay görülüyor. İlki Körfez’den çıkıp Çınarcık’ın kuzeyinden Büyükçekmece - Yeşilköy açıklarına geliyor. İkincisi Büyükçekmece’den başlıyor, Mürefte’ye kadar devam ediyor. Tahmin edilenden uzun. Faylar riskli, ciddi sorun var. Doğudaki fay en son Adalar’dan itibaren 1894’te batıdaki 1766’da Mürefte’de kırılmış. 110 kilometre uzunluk ciddi risktir. Gölcük fayı 130 kilometre, 7.4 büyüklüğünde deprem üretti. Düzce 45 kilometre, 7.1 büyüklüğünde deprem üretti.." 
     
Şanlıurfa’yı 4.1 salladı      Şanlıurfa’nın Siverek ilçesinde 4.1 büyüklüğünde deprem meydana geldi. Boğaziçi Üniversitesi Kandilli Rasathanesi ve Deprem Araştırma Enstitüsü, dün saat 10.53’te meydana gelen depremin aletsel büyüklüğünü 4.1 olarak belirledi. Şanlıurfa ve çevresinde hissedilen depremde can ve mal kaybı olmadı. 
     



 YAŞAM 















</TEXT>
</DOC>
