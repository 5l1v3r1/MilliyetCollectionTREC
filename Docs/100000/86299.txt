<DOC>
<DOCNO> 86299 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/27/spor/spo07.html </URL>
<DATE> 2002/05/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Yeni’ Kartallar 
</HEADLINE>
<TEXT>

Bugün Nijerya’nın şansını değerlendirenler, hemen Babayaro, Lawal, Okocha ve Kanu gibi ünlü isimlerden bahsi açıyorlar 
     Mehmet Demirkol 

     1998’e favorilerden biri olarak gidip, fena da başlamayıp sonra Danimarka karşısında darmadağın olarak dönmüşlerdi. Son iki Afrika Uluslar Kupası’nda da aynı sonla karşılaştılar. Ve Şubat’ta Senegal’e elenince başa gelen Festu Onigbin de sorunun eski ve hırsları körelmiş oyuncular olduğuna karar verdi. Önce 55 oyunculuk bir kamp düzenledi ve sonra iki kaptan Oliseh, Finidi gibi kurtları kadro dışı bırakıp takımı yeniden yapılandırdı. Öyleki bugün 23 kişilik kadrolarında ünlü isimlerden sadece Okocha, Babayaro ve Kanu kaldı. 
     Ama ortaya sağlam ve güvenilir bir takım çıkmadı. Bugün Nijerya’nın şansını değerlendirenler, Babayaro, Lawal, Okocha ve Kanu’dan bahsi açıyorlar hemen. Savunmanın en tanınan ismi Taribo West’in itirafıyla bu gençleştirmenin ne zorluklar yaşatacağı daha açık görülebilir. Şöyle diyor "Dünya Kupası gibi bir organizasyonda genç ve tecrübesiz isimlerle savunma yapmak zordur. Nasıl koşacaklar ve nereye gidecekler bilmiyorum." Disiplin sorunlarının her şeye rağmen giderilemediği söylenenler arasında. Orta sahalarının savunmaya yeterince yardım etmemesi ise direnç sorunu yaratıyor. Nijerya’nın gruptan çıkması çok zor görünüyor. 
     
Yıldız      Nwakwo Kanu 
     1996 onun için muhteşem ve k bus dolu bir yıldı. Ajax’la Şampiyonlar Ligi’ni kazandıktan sonra Olimpiyat Altın Madalyası’na kaptan olarak ulaştı ve Inter’e tarihin en pahalı Nijeryalı’sı olarak transfer oldu. Ama bir ay sonra kalbinde doğuştan gelen bir problem tespit edildi ve kariyeri hatta hayatı tehlikeye girdi. Tedavi oldu sonra. 3 yılda sadece 12 defa formasını giyip 1 gol atabildiği Inter’den Arsenal’e geçti. Sezon ortasında transfer olduğu takımda 12 maçta 6 gol atarak göze girdi ama o günden bu yana reytingi gittikçe düşüyor. Şimdi 25’indeki oyuncuyu satmayı düşünüyorlar. O ise kupanın bitmesini bekleyin diyor. Bir bildiği olmalı. 
     

</TEXT>
</DOC>
