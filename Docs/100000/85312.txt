<DOC>
<DOCNO> 85312 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/21/son/sontur07.html </URL>
<DATE> 2002/05/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Ecevit bugün tam mobilize oldu.. 
</HEADLINE>
<TEXT>

     Başkent Üniversitesi Hastanesi'nden yapılan açıklamada, Başbakan Bülent Ecevit'in sol bacağında mevcut tromboflebit bulgularında önemli gerilemelerin olduğunun tespit edildiği ve hastane içinde tam mobilizasyonun uygun görüldüğü bildirildi. 
     Başbakan Ecevit'in sabah kontrolleri sonrasında sağlık durumuna ilişkin Başkent Üniversitesi Hastanesi'nden yapılan yazılı açıklamayı, Başbakanlık Basın Müşaviri Cem Avcı, hastane önünde bekleyen gazetecilere verdi. 
     Açıklamada, şöyle denildi 
     ''21 Mayıs 2002 tarihinde yapılan sabah kontrollerinde, Başbakan Sayın Bülent Ecevit'in kaburga kırığına bağlı şikayetlerinin kalmadığı, sol bacağında mevcut tromboflebit bulgularında önemli gerilemeler olduğu tespit edilerek, hastane içinde tam mobilizasyonu uygun görülmüştür. Tedavi planlandığı gibi devam etmektedir ve Sayın Başbakanımız günlük çalışmalarını sürdürmektedir.'' Bu arada, Hamdi Korkmaz adlı bir vatandaş, Bursa'nın Gökçeören köyünden Başbakan Ecevit'e bir sepet içinde çilek gönderdi. 
     Başbakanlık Basın Müşaviri Avcı da Başbakan Ecevit'in talimatı ile çilekleri basın mensuplarına ikram etti. 
     





</TEXT>
</DOC>
