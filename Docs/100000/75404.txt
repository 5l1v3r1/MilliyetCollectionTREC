<DOC>
<DOCNO> 75404 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/30/guncel/gun05.html </URL>
<DATE> 2002/03/30/ </DATE>
<TIME>  </TIME>
<AUTHOR>  </AUTHOR>
<HEADLINE>
31 yıldır tren bekliyorlar... 
</HEADLINE>
<TEXT>

Sivas’ın Kangal ilçesinde istasyon binası, peronlar, lojmanlar ve idare binaları inşa edildi. Ancak halk yıllardır rayların döşenmesini bekliyor 
     Soner KAVAK Sivas DHA 

     Sivas’ın Kangal ilçesine yapılan 3 ayrı tren istasyonunda vatandaşlar 31 yıldır tren gelmesini bekliyor. Yıllar önce Kangal’ı Sivas-Malatya hattına bağlayacak yaklaşık 15 kilometrelik demiryolu inşa edilmesi gündeme geldi. 
     Kangal ilçesinde 1971’de yaptırılan Bozarmut, Armağan ve Merkez tren istasyonlarının 2 yıl içinde yapımı tamamlandı. İstasyon binası, peronlar, lojmanlar, idare binaları inşa edildi. Binaların camları, mutfağı, banyosu, ampullerine kadar tamamlandı. Demiryolu güzerg hında köprüler ve üstgeçitler bile tamamlandı. Sıra rayların döşenmesine gelince her şey durdu. Kangal’da halk 31 yıldır rayların döşenmesini ve trenin gelmesini bekliyor. 
     Kangal Belediye Başkanı Ahmet Polat, istasyonun seçim yatırımı olarak yapıldığını iddia ederek, şunları söyledi "Dönemin siyasetçileri, size tren getireceğiz’ diyerek oy istiyorlardı. Sonra da binaları dikiyorlardı. Ancak bu binaların olduğu mevkiler, demiryollarının projelerinde yer almıyor. Hat geçmesi için proje dahi çizilmemiş. İçler acısı bir durum." 
     
     Binalar tamamen yağmalanmış 
     Kangal’da 31 yıl önce yapılan ve o günden sonra unutulan, 3 ayrı istasyonda yer alan toplam 12 binanın durumu içler acısı. Yerleşim yerlerine uzak yapılan istasyonlardan Bozarmut ve Armağan istasyonlarının binaları tamamen yağmalanmış ve kullanılamayacak halde. Kangal Merkez İstasyonu binalarını ise devlet memurları lojman olarak kullanıyor. 
     



 GÜNCEL 
























</TEXT>
</DOC>
