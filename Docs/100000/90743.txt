<DOC>
<DOCNO> 90743 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/19/son/soneko09.html </URL>
<DATE> 2002/06/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Anadolu Kaplanları'ndan internete ilgi yok 
</HEADLINE>
<TEXT>

     Anadolu Kaplanları olarak tanımlanan sanayileşmiş kentlerdeki işletmelerin çok önemli bölümü, 2000'li yıllar ile birlikte günlük yaşama çok etkin biçimde giren internetin getirdiği kolaylıklardan, üretim güçlerine paralel yararlanmıyorlar. 
     Gaziantep Organize Sanayi Bölgesi OSB verilerinden derlediği bilgiye göre, OSB'de, 12 milyon metrekare alan üzerinde 407 işletme üretim yapıyor, 63 işletme inşaat, 218 işletme montaj aşamasında bulunuyor. 
     Üretim yapan 407 işletmenin 174'ü, çok önemli bölümü internet erişimi sağlayan servislerden aldıkları mail adresine sahip. Ancak, bu işletmelerin bir bölümünün, mail adresleri olmasına karşın, yazışmada klasik yöntemleri tercih ettikleri görülüyor. 
     OSB'deki 407 işletmenin 87'sinin ise web sayfası bulunuyor. Web sayfası olan işletmelerin ya alanında Türkiye genelinde önemli sayılabilecek ölçüde üretim yaptığı ya da o sektöründeki az sayıda firmadan biri olduğu dikkati çekiyor. 
     Bu durumda, OSB'de üretim yapan 407 işletmeden 233'ünün mail adresi, 320'sinin ise web sayfası bulunmuyor. 
     Gaziantep çıkışlı olarak 100'ü aşkın ülkeye yılda ortalama 700 milyon dolarlık ihracatı ile azımsanamayacak güç olan işletmelerin, pazarı bir tuş mesafesine getiren, pasaportu, vizeyi ve benzeri bürokrasiyi aşarak müşteriyi ekrana taşıyan internet ortamından yeterince yararlanamaması, çok önemli bir eksiklik olarak değerlendiriliyor. 
     İşletmelerin internetin getirdiği kolaylıklar ve olanaklardan yeterince yararlanamamasında, tamamına yakınının aile şirketi olması ve yönetimde de profesyonel, bilgisayar kullanımını iyi bilen kişilerin bulunmamasının rolü olduğu savunuluyor. 
     Tamamında bilgisayar bulunan işletmelerin, birkaç dakikalık işlem ile sahip olabileceği e-posta adresinden yoksunluk internetin öneminin tam olarak kavranamaması ve yönetim kadrosundakilerin internet kullanımını bilmemesine bağlanıyor. 
     Gaziantep Üniversitesi Mühendislik Fakültesi Endüstri Mühendisliği Bölümü Başkanı Yrd. Doç. Dr. Türkay Dereli, ''Veriler çok korkunç. Bu kent, teknolojiyi iyi izlemeden, internetin getirdiği kolaylıklar ve olanaklardan yeterince yararlanamadan Anadolu Kaplanı oldu. Gaziantep, eğer bir de bu fırsatı değerlendirse ve e-ticaretin gereklerini yerine getirse acaba nasıl bir güce erişirdi'' diye sordu. 
     Bu arada, e-posta adresinin ücretsiz alındığı, ihtiyaca yanıt verebilecek web sayfasının ise 500-5000 dolara malolduğu bildirildi. 
     





</TEXT>
</DOC>
