<DOC>
<DOCNO> 56047 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/07/son/sonspo05.html </URL>
<DATE> 2001/12/07/ </DATE>
<TIME>  </TIME>
<AUTHOR>  </AUTHOR>
<HEADLINE>
İtalyan basını da Emre ve Okan'a bayıldı... 
</HEADLINE>
<TEXT>

     İtalya'nın FC Inter takımında ilk sezonlarını geçiren Emre Belözoğlu ve Okan Buruk teknik direktör Hector Cuper tarafından verilen şansları iyi değerlendirdi. 
     İtalya'nın ve Avrupa'nın birçok yıldız futbolcusunu kadrosunda barındıran FC Inter'de, sezonun ilk haftalarında eleştirilen hatta kimi zaman kadro dışında bırakılan Emre ve Okan, artık Cuper'in vazgeçilmezleri olmaya doğru gidiyor. 
     Özellikle UEFA Kupası maçlarında bu ikiliye yer veren Cuper, dün gece yapılan FC Inter-Ipswich Town maçında da Emre ve Okan'lı ilk 11'de başlamayı tercih etti. 
     İtalyan basınında bugün yer alan ifadelerde, Okan'ın ilk 11'de başlaması ''güzel bir sürpriz'' olarak yorumlandı. 
     Ipswich Town'a 3 gol atan Vieri, oynadığı mükemmel futbolla basında manşetlere çıkarken, Conceiçao'yu yedek kulübesinde bırakan Okan ve Seedorf'u aynı biçimde yedekte bekleten Emre'ye de övgüler yağdı. 
     La Gazzetta dello Sport Gazetesi'nde, ''Eğer gecenin sürprizini istiyorsak, Okan. Deli gibi koşuyor. Cesaretiyle her yere gidiyor. 
     Sonuçlar ne olursa olsun değerli. Emre, orta alanda Seedorf'un yerine tercih edildi. Bu, Cuper tarafından gönderilmiş ağır bir işaret. Emre, ortalarıyla teknik direktöre güvenini ödüyor ve kapalı olan pozisyonlarda başarılı oluyor'' denildi. 
     Corriere dello Sport Gazetesi de Türk futbolcular için ilginç benzetmelere yaparak, ''Okan, bu anlarda Conceiçao'nun yerine tercih ediliyor çünkü rakibini ekmek arası jambonu yer gibi ısırıyor ve ileriye gittiğinde rakip savunmanın düzenini bozmayı başarıyor. 
     Sonlara doğru biraz düşüyor ama nadiren 90 dakika oyunda kaldığını unutmamak gerekiyor. Emre ise özel teknikleri var ve yavaş yavaş bunlar tam olarak dışarıya çıkacak. Sol ayağı Recoba gibi değil ama topa dokunuşları büyülü. Bu özellikle 19. dakikada Vieri'ye gol pasını verdiğinde anlaşılıyor'' yorumlarında bulundu. 
     Tutto Sport ise, ''Okan Çok formda. Doğru olarak maça Conceiçao'nun yerine onunla başlandı. Atak pozisyonlarını hazırlıyor ve sağ kanatta acımadan dörtnala gidiyor. Sonunda ringin ortasında kalıyor. İkinci derecede önemli idol doğuyor. Askeri ruhu, korkusuzca son topa kadar mücadelesi taraftar tarafından seviliyor. Küçük, büyük adam. Emre ise ilk golde Recoba gibi oluyor. Cerrahlık pas veriyor. 
     Ipswich'i açıyor, Vieri'yi besliyor. Karambol topları çalmada çok başarılı. Klas ayaklarıyla sağlam biri küçük ama inatçı . Kendi kuşağında eksiksiz. Sonunda bitkin düşüyor'' denildi. 
     






</TEXT>
</DOC>
