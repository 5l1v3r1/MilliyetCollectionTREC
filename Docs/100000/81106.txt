<DOC>
<DOCNO> 81106 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/29/son/sontur07.html </URL>
<DATE> 2002/04/29/ </DATE>
<TIME>  </TIME>
<AUTHOR>  </AUTHOR>
<HEADLINE>
"Mevlana Moğol ajanıydı" iddiasına büyük tepki 
</HEADLINE>
<TEXT>

     Konya Turizm Müdürü İbrahim Tekbaş, ünlü düşünür ve mutasavvıf Mevlana Celaleddin-i Rumi ile ilgili ortaya atılan ''Moğol ajanı'' iddialarına tepki gösterdi. Tekbaş, ''Bütün dünyaya barışı kardeşliği sevgiyi öğretmiş ünlü düşünür Mevlana'ya Moğol ajanı demek, Konya'ya ve Türk kültürüne ihanettir'' dedi. 
     Tekbaş, bir televizyondaki tartışma programında Selçuk Üniversitesi Fen-Edebiyat Fakültesi Tarih Bölüm Başkanı Prof. Dr. Mikail Bayram'ın Mevlana ile ilgili söylediklerini şaşkınlıkla ve üzüntüyle izlediklerini söyledi. 
     Mevlana'nın o dönemde Anadolu'yu işgal eden ve katliamlar yapan Moğol güçleriyle işbirliği içinde olduğunu iddia eden Bayram'ın ifadelerinin gerçekle uzaktan yakından ilgisi olmadığını belirten Tekbaş, şöyle dedi 
     ''Bütün dünyaya barışı kardeşliği sevgiyi öğretmiş ünlü düşünür Mevlana'ya Moğol ajanı demek, Konya'ya ve Türk kültürüne ihanettir. 
     Bir tarih profesörüne böyle bir ifadeyi kesinlikle yakıştıramıyorum. 
     Her sene 3 milyon insanın ziyaret ettiği Mevlana katliamcı Moğollarla nasıl işbirliği içinde olabilir Dünyanın her yerinden devlet ve bilim adamları yazarlar, şairler onun dizelerinden manevi alemini tanıyorlar, onun gel çağrısına uyarak Konya'ya akın ediyorlar.'' Bu tür iddiaların yıllardır silinmeye çalışılan olumsuz Konya imajına hizmet etmekten başka bir işe yaramadığını vurgulayan Tekbaş, ''Bu ifadeler, tüm Mevlana aşıklarını ve Konyalılar'ı derinden üzmüştür. Bu sözler bizi dünyaya rezil ediyor'' diye konuştu. 
     
     BAYRAM'IN İDDİALARI 
     Prof. Dr. Mikail Bayram ise Mevlana'nın yaşadığı dönemde hocası Şems ile birlikte Moğol komutanları ile yakın ilişkide olduğunu savunarak, sözlerini şöyle sürdürdü 
     ''Hatta bazı kaynaklar, Mevlana'nın, Moğollar'a karşı savaşırken şehit olan oğlunun cenaze namazını da asi öldüğü gerekçesiyle kılmadığını haber veriyor. Mevlana'nın Moğol ajanı olduğu fikrini güçlendiren pek çok kaynak var. Zaten Moğollar'a çalışan Şems de Ahi teşkilatı üyesi Türkmenler tarafından düşmanla işbirliği içinde olduğu gerekçesiyle öldürülüp kuyuya atılmıştır.'' Mevlana'yı büyük bir düşünür ve şair olarak kabul ettiğini ve bu yönüne saygı duyduğunu anlatan Prof. Dr. Bayram, ancak ünlü düşünürün Moğollar'ın yaptıkları katliamlara seyirci kaldığının ve işgalcilere karşı mücadele eden Ahi Evren ve adamlarına karşı da cephe aldığının da bir gerçek olduğunu iddia etti. 
     





</TEXT>
</DOC>
