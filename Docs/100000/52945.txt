<DOC>
<DOCNO> 52945 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/18/son/sonspo09.html </URL>
<DATE> 2001/11/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Trabzonspor, 6 eksikle Antalyaspor maçı hazırlıklarına başladı 
</HEADLINE>
<TEXT>

     Çaykur Rizespor ile dün deplasmanda 1-1 berabere kalan Trabzonspor, Antalyaspor ile hafta sonunda kendi sahasında yapacağı lig maçının hazırlıklarına, bugün ara vermeden başladı. 
     Teknik direktör Hans Peter Briegel yönetiminde, Mehmet Ali Yılmaz Tesisleri'nde yapılan çalışmaya, sakatlıkları süren Augustine, Osman, Hami ve Şenol ile Çaykur Rizespor maçında sakatlanan Erman ve Jarro katılmadı. 
     Kulüp doktoru Ahmet Çağlar, Jarro'nun sol dizinde esneme, Erman'ın ise sağ arka adelesinde bir çekme olduğunu belirterek, "Bu iki oyuncunun çok ciddi sakatlıkları yok. Antalyaspor maçına yetişeceklerini sanıyorum. Ancak yarın çekilecek MR'dan sonra durumunları netlik kazanacak" dedi. 
     Trabzonspor'da, kadro dışı bırakılan ancak bordo-mavili kulübün yönetim kurulu tarafından affedilen Perulu oyuncu Salazar, ülkesinin milli takım kampından dönerek, takımla birlikte çalışmalara başladı. 
     Bordo-mavili takımın bugünkü çalışmasında, Çaykur Rizespor maçında 90 dakika forma giyen oyuncular, Briegel yönetiminde hafif bir koşu yaparken, diğer oyuncular da yarım alanda çift kale maç yaptılar. 
     Trabzonspor, yarını izinli olarak geçirecek ve 20 Kasım Salı günü yapacağı çalışmayla Antalyaspor maçı hazırlıklarını sürdürecek. 
     






</TEXT>
</DOC>
