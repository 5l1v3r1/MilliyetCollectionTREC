<DOC>
<DOCNO> 89492 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/12/son/sontur09.html </URL>
<DATE> 2002/06/12/ </DATE>
<TIME>  </TIME>
<AUTHOR>  </AUTHOR>
<HEADLINE>
ÖSS yaklaştı, dersaneler öğrenci transferi piyasasını açtı... 
</HEADLINE>
<TEXT>

     Öğrenci Seçme Sınavı ÖSS yaklaşırken, dershaneler, bu sınavda dereceye girme ihtimali olan öğrencileri, futbol piyasasını aratmayacak bir rekabetle transfer ediyor. 
     öğrencileri üniversite sınavlarına hazırlayan dershaneler arasında ilginç bir rekabet yaşanıyor. Öğrencilerin başarı durumunu yakından takip eden dershaneler, il ya da Türkiye genelinde dereceye girebilecek öğrencileri transfer edebilmek için hiçbir fedakarlıktan kaçınmıyorlar. Ev, araba, milyarlarca lira para teklifiyle, öğrenci transferler ücretleri, neredeyse futbolcu transfer ücretlerine yaklaştı. 
     Dershaneler, başarılı öğrenci tespitini de, seviye belirleme sınavlarıyla yapıyorlar. Sınava giren öğrencilerin sınav formuna, öğrenim gördüğü okul ve ev adreslerinin yanı sıra telefon numarası gibi bilgileri de doldurtuyorlar. Sınavda elde ettiği başarıyla, dereceye girme ihtimali yüksek olan öğrenci, daha sonra ''yakın markaja'' alınıyor. 
     Dershane yöneticileri, öğrencinin ailesi ya da öğretmenleri ile temasa geçerek, kayıtlarını kendi dershanelerine aldırması için iknaya çalışıyorlar. Okul yöneticileri ve öğretmenleri, ''yönlendirme'' yasak olduğu için çoğu zaman aşamayan dershaneler, bu kez doğrudan öğrencinin ailesiyle temasa geçiyor ve adeta ''kız ister'' gibi, öğrenciyi annesinden babasından istiyorlar. 
     Aileye, çocuklarının dereceye girmesi halinde ücretsiz tatil, ev, araba, gibi çeşitli hediye seçenekleri sunan dershaneler, öğrencileri, kazandıkları okulda ''karşılıksız bursla'' okutma sözü de veriyorlar. 
     FEN VE ANADOLU LİSESİ ÖĞRENCİLERİ TERCİH EDİLİYOR 
     Daha çok Fen ve Anadolu liselerinin başarılı öğrencilerini büyüteç altında tutan dershaneler, öğrencilerin başarılarını artırmak ve sınavlarda dereceye girmelerini sağlamak için, özel sınıflar kurmak ve ''özel ders yükleme'' de dahil çeşitli yöntemler uyguluyorlar. 
     Okul müdürleri, dershanelerin, başarılı öğrencileri adeta ''çalmak'' için birbirleriyle yarıştıklarını, yarışı kazanmak için de çeşitli vaatlerde bulunduklarını söylediler. 
     Dershanelerin öğretmen ya da öğrenciyle görüşme tekliflerini geri çevirdiklerini belirten müdürler, ancak bazı ''güçsüz ve deneyimsiz'' okul müdürlerinin kolaylıkla ikna edilebildiğini kaydettiler. 
     ''BİRÇOK DERSHANENİN ASIL SAHİBİ, BAKANLIK BÜNYESİNDE...'' 
     Okul müdürleri, birçok dershanenin asıl sahibinin, ortağının ya da yöneticisinin, milli eğitim müdürlükleri bünyesinde teftiş kurulu üyesi, müfettiş ya da öğretmen olarak görev yaptığını savundular. 
     Bu kişilerin, başarılı öğrencileri kapma yarışında öğretmenler ve okul yöneticileri üzerinde baskı kurmaya çalıştıklarını öne süren müdürler, özellikle müfettişlerin, öğrencisini kendi dershanelerine gelmeye ikan eden öğretmenlere yüksek puan verdiklerini ya da o öğretmeni dershanede çalıştırmaya başladıklarını anlattılar. 
     Dershanelerin, sadece bulunduğu ildeki başarılı öğrencileri istemekle kalmayıp, tüm masraflarını karşılayarak başka illerden bile öğrenci transfer ettiklerini ifade eden müdürler, dershane yöneticilerinin, özellikle başarılı ama muhtaç durumda olan öğrencileri ikna etmek için ailelerine milyarlarca lira teklif ettiklerini öne sürdüler. Okul müdürleri, şunları söylediler 
     ''Dershaneler, bundan iyi reklam olmayacağını biliyorlar. Başarılı bir öğrencinin sonraki yıl onlarca öğrenciyi dershaneye çekeceğini biliyorlar. Zira dershanenin bir öğrencisi bile sınavlarda Türkiye ya da il bazında dereceye girse, ertesi yıl herkes o dershaneyi tercih ediyor. Bu nedenle dereceye giren öğrencileri için reklam vermesi yasak olan dershaneler, sadece adlarını duyurmak için, veliler adına ilan veriyor ve parasını ödüyorlar.'' 
     MİLLİ EĞİTİM MÜDÜRÜ 
     Bursa Milli Eğitim Müdür Vekili Mustafa Ural da, dershanelerin başarılı öğrencileri kendi kurumlarına çekmelerinin, sadece öğrenci ve velisinin inisiyatifiyle olabileceğini bildirdi. 
     Ural, ''il teftiş kurulu üyesi ya da müfettişlerin dershanelerle ilişkisi olduğu, başarılı öğrencileri çekmek için okul müdürleri ve öğretmenler üzerinde baskı kurmaya çalıştıkları yönündeki'' iddiaların hatırlatılması üzerine, böyle bir duyum almadıklarını, iddiaların kanıtlanması halinde gerekli işlemlerin yapılacağını söyledi. 
     





</TEXT>
</DOC>
