<DOC>
<DOCNO> 94148 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/06/son/sontur09.html </URL>
<DATE> 2002/07/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Kellerin kalp krizi riski daha fazla... 
</HEADLINE>
<TEXT>

     Mersin Üniversitesi Tıp Fakültesi'de, son iki yılda kalp krizi geçirerek tedavi altına alınan hastalar üzerinde yapılan araştırma, kel erkeklerin daha fazla risk altında olduğunu ortaya çıkardı. 
     ME.Ü Tıp Fakültesi Kardiyoloji Kliniği Anabilim Dalı Başkan vekili Doç. Dr. Gökhan Cin, kalp krizi geçirmiş 250 erkek üzerinde iki yıl süreyle yapılan araştırmada, hastaların yüzde 71'inin kel olduğunun gözlemlendiğini bildirdi. 
     Danimarka'da da buna benzer bir araştırma yapıldığını ve kalp krizi geçirenlerin yine aynı oranda kel olduğunun belirlendiğine işaret eden Cin, bunun yanı sıra erken yaşlarda saç ağarması ve yüzde yoğun kırışıklık oluşumu görülenlerin de önemli bir oran tuttuğunu anlattı. 
     ''Araştırmalar, kel erkeklerin kalp krizi geçirme riskinin yüksek olduğunu gösteriyor'' diyen Cin, şunları kaydetti 
     ''Toplumumuzda erkeklerin kelliği, ciddi bir psikolojik sorun haline geldi. Bu da önemli bir stres kaynağı oluyor ve böylelikle kalp sağlıklarını tehdit ediyor. Olayın, erkeklik hormonu olan testesteronun kalp damarlarındaki tahrip edici etkisinden kaynaklanıyor olabileceğini düşünüyoruz. Çünkü, araştırmalar diğer yandan çok sayıda genç ve orta yaşta erkeğin acil servislere kellik yakınması ve bununla beraber meydana gelen stres bulguları için başvurduğunu ortaya koyuyor. Bu nedenle özellikle kel erkeklerin riski dikkate alarak kontrol konusunda daha duyarlı olmalarında büyük önem var.'' 
     





</TEXT>
</DOC>
