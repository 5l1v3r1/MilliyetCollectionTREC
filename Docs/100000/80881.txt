<DOC>
<DOCNO> 80881 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/28/son/soneko01.html </URL>
<DATE> 2002/04/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Yabancı sermaye girişinde 137 ülke arasında 122. sıradayız 
</HEADLINE>
<TEXT>

     Türkiye, yabancı sermaye girişi bakımından 137 ülke arasında 122. sırada yer aldı. 
     Devlet Bakanı Kemal Derviş, AK Parti İstanbul Milletvekili Mehmet Ali Şahin'in, Türkiye'ye yabancı sermaye girişine ilişkin yazılı soru önergesini yanıtladı. 
     Türkiye'ye 1990'lı yılların ikinci yarısından itibaren çeşitli nedenlerden dolayı yabancı sermaye çekemediğini ifade eden Derviş, ''BM Ticaret ve Kalkınma Teşkilatı UNCTAD tarafından oluşturulan ve 137 ülke için 1998-2000 yıllarını kapsayan doğrudan yabancı yatırım 
     endeksine göre Türkiye 122. sırada yer almaktadır'' dedi. 
     Bu tablonun Türkiye'nin potansiyelini tam olarak kullanamadığını gösterdiğini belirten Derviş, mevcut sıkıntıları aşabilmek için yeniden yapılanma ile ilgili reformların hızla uygulamaya konulduğunu belirtti. 
     Kemal Derviş, yabancı sermaye girişini artırmak için yapılan düzenlemelerin yeterli olmadığını bildirerek, yatırım ortamının iyileştirilmesi ve yatırım yapma avantajlarının yabancı yatırımcılara etkin bir şekilde anlatılması gerektiğini vurguladı. 
     Bu konuda ciddi adımlar atıldığını, ''Yatırım Ortamının İyileştirilmesi Reform Programı''nın 11 Aralık 2001 tarihinde Bakanlar Kurulu tarafından onaylandığını anımsatan Derviş, şunları kaydetti 
     ''Bu programla yatırım yeri seçiminden şirket kuruluşuna, gümrüklerden vergi ve teşvik alanlarına kadar yatırımcının yatırımın çeşitli aşamalarında karşılaştığı sorunlara çözüm getirilmesi amacıyla ilgili kurum ve özel sektör temsilcilerinden oluşan dokuz teknik komite kurulmuştur. Ayrıca yatırım ortamını İyileştirme Koordinasyon Kurulu kurulmuştur.'' 
     
     YATIRIMCI KONSEYİ 
     Devlet Bakanı Derviş, yatırım ortamının iyileştirilmesi ve yatırım yapma avantajlarının yabancı yatırımcılara etkin bir şekilde anlatılması için Hazine Müsteşarlığı'nın pro-aktif bir yaklaşımı benimsediğini vurguladı. 
     Türkiye'deki uygun yatırım yerlerini ve sektörleri belirlemek amacıyla illerdeki organize sanayi bölgeleriyle irtibata geçildiğini, alınan bilgilerin bir veri bankası olarak düzenlendiğini anlatan Derviş, açıklamasını şöyle tamamladı 
     ''Ayrıca yurtdışında pazarlaması uygun olan sektörlerin ve firmaların belirlenmesi çalışmalarına da hız verilmiştir. Birçok ülkede faaliyette olan yatırımcı konseyinin Türkiye'de de kurulması için çalışmalara başlanmıştır. Konseyin ilk toplantısının bu yıl içinde yapılması planlanmaktadır. 
     Bütün bunlara ilave olarak, yatırım çekme tanıtım faaliyetleri için bir model oluşturmak üzere Dünya Bankasıyla da ortak çalışmalarımız devam etmektedir.'' 
     





</TEXT>
</DOC>
