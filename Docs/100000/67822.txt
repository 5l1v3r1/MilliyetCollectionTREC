<DOC>
<DOCNO> 67822 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/15/son/soneko07.html </URL>
<DATE> 2002/02/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Her araştırmada aynı sonuç... Sorunumuz yolsuzluk, rüşvet... 
</HEADLINE>
<TEXT>

     Türkiye Ekonomik ve Sosyal Etüdler Vakfı TESEV tarafından yapılan araştırmada, iş dünyasının Türkiye'de çözülmesi gereken en önemli sorun olarak, enflasyon hayat pahalılığını gördüğü bildirildi. 
     Fikret Adaman, Ali Çarkoğlu ve Burhan Şenatalar tarafından hazırlanan araştırma, 1.200 şirketin katılımıyla gerçekleşti. 
     ''Türkiye'nin çözülmesi gereken en önemli sorunu nedir '' sorusunu, katılımcıların yüzde 29'u enflasyon hayat pahalılığı olarak yanıtladı. Rüşvet ve yolsuzluk sorunu yüzde 22 ile ikinci sırayı, işsizlik sorunu yüzde 17 ile 3. sırayı aldı. 
     Eğitim sorunu yüzde 13, ahlaki yozlaşma sorunu yüzde 7 ile sıralamaya girerken, demokrasi fikir özgürlüğü sorunu yüzde 4 ile alt sıralara yer alabildi. 
     Katılımcıların cevaplarında, sağlık sosyal güvenlik sorunu yüzde 2, PKK Güneydoğu sorunu yüzde 2 olarak değerlendirildi. 
     
     En az güvenilen siyasi partiler 

     Araştırma, iş dünyasının en fazla güven duyduğu kurumun Silahlı Kuvvetler olduğunu ortaya koydu. Ortalama güven puanlamasında 7.3 puan alan Silahlı Kuvvetler'i 6 puanla üniversiteler, 5.4 puan ile TÜSİAD izliyor. 
     Mahkemeler hukuk sistemi 4.9, Merkez Bankası ve tapu daireleri 4.7, TOBB ve polis 4.4, vergi daireleri maliyeciler 4.3, belediyeler yerel yönetimler 3.8, işçi sendikaları 3.2, gazeteler 2.8, TBMM 2.3, merkezi yönetim 1.9 ve siyasi partiler 1.3 puan alabildiler. 
     Araştırmada, kurumlarda algılanan rüşvet ve yolsuzluğun yaygınlığına ilişkin değerlendirmede, gümrük 7.7 puanla ilk sırayı aldı. Ortalama yaygınlık puanlamasında trafik polisi 7.6 ile ikinci olurken, tapu daireleri 6.7 ile üçüncü geldi. Sıralamada, yukarıdan aşağıya doğru belediyeler 6.5, trafik dışı polis 5.7, vergi daireleri maliyeceiler 5.6, devlet hastaneleri 4.9, mahkemeler hukuk sistemi 4.0, elektrik hizmetleri 3.3, üniversiteler 2.5, en son olarak da silahlı kuvvetler 2.3 puan aldı. 
     
     İki neden 

     Araştırmada, kurumların iş dünyasıyla olan ilişkilerinde rüşvet ve yolsuzluğun ortaya çıkmasında iki ana nedene de yer verildi. 
     Nedenlerin ilkinde, firmanın aslında yasalara göre hakkı olan bir hizmetten yararlanmak isterken aşırı bürokrasi, aşırı iş yükü veya görevlilerin işi yokuşa sürmesi nedeniyle işin yapılmaması veya çok geç yapılması durumuyla karşılaştığı belirtilerek, firmanın bu sorunu çözmek amacıyla kuraldışı bir ödeme yaparak veya hediye vererek rüşvet ödeme yoluna gitmekte olduğu kaydedildi. 
     İkinci nedende de, firmanın aslında yasalara göre hakkı olmayan bir işini yaptırmak amacıyla kuraldışı bir ödeme yaparak veya hediye vererek rüşvet ödemek durumunda kalmakta olduğu bildirildi. 
     Bu yolsuzluk ve rüşvet tiplerine göre yapılan değerlendirmede ise ikinci tip rüşvet ve yolsuzlukta trafik polisi yüzde 45 ile ilk sırayı, trafik dışı polis yüzde 36 ile ikinci, gümrük yüzde 32 ile üçüncü oldu. 
     Daha sonra mahkemeler hukuk sistemi yüzde 32, belediyeler yüzde 29, vergi daireleri maliyeciler yüzde 29, elektrik hizmetleri yüzde 25, üniversiteler yüzde 22, tapu daireleri ve devlet hastanelerinde yüzde 19 olarak sıralandı. 
     Bu değerlendirmede dikkati çeken unsur ilk yolsuzluk ve rüşvet tipinde sıralama tam tersi olarak gerçekleşirken, devlet hastaneleri ve tapu daireleri yüzde 63, üniversiteler yüzde 51, elektrik hizmetleri yüzde 47, vergi daireleri maliyeciler yüzde 44, belediyeler yüzde 43, mahkemeler hukuk sistemi yüzde 42, gümrük yüzde 41, trafik dışı polis yüzde 38 ve trafik polisi yüzde 31 oldu. 
     
     "Ülkeyi ordu yönetsin" taraftar buldu 

     çalışmada, iş dünyası toplumsal düzeninin yavaş yavaş değiştirilmesini isterken, temel siyasi tercih olarak Türkiye'yi ordunun yönetmesi seçeneği, 2 puan alarak taraftar buldu. 
     Fikret Adaman, Ali Çarkoğlu ve Burhan Şenatalar tarafından 1.200 şirketin katılımıyla gerçekleştirilen araştırmada, ''Toplumsal düzen hakkında ne düşünüyorsunuz '' sorusuna ''büyük bir değişiklik gerekiyor'' diyenlerin oranı yüzde 42, ''Yavaş yavaş değiştirilmeli'' diyenlerin oranı yüzde 53, ''Değişikliğe karşı konmalı'' diyenlerin oranı yüzde 5 oldu. 
     Temel siyasi tercih olarak özgürlüklerin genişletilmesini isteyenler, 8.8 puan ile ilk sırayı aldı. Başkanlık sistemini önerenler 8 puanla 2. sırayı alırken, teknokrat hükümet tercihi 4.8 puan topladı. 
     Temel siyasi tercihte, Türkiye'yi ordunun yönetmesi tercihi 2 puanla taraftar buldu. 
     
     AB'ye üyelik 

     İş dünyası temsilcileri, Türkiye'nin Avrupa Birliği'ne 2010 yılına kadar tam üye olma ihtimalini yüzde 63 gibi bir çoğunlukla hiç mümkün görmüyor. 
     Yüzde 23'ü ortada görürken, yüzde 14'ü üyelik kesin görüşünü dile getirdi. 
     AB'ye tam üyelik amacıyla düşünceyi ifade özgürlüğü için gerekli koşullar oluşturulmasına, yüzde 82 ile ezici çoğunluk destek verdi. 
     AB'ye tam üyelik amacıyla vatandaşların ana dillerini radyo-tv yayınında kullanmalarını engelleyen yasaların kaldırılması düşüncesine tamamen katılanların oranı yüzde 55, hiç katılmıyorum diyenlerin oranı yüzde 35 oldu. 
     Yine AB'ye tam üyelik amacıyla ordunun Milli Güvenlik Kurulu yoluyla Türkiye siyasetinde üstlendiği rol azaltılmalı düşüncesine tamamen katılım oranı da yüzde 64 belirlendi. Hiç katılmıyorum diyenlerin oranı ise yüzde 23 oldu. 
     ''AB'ye tam üyelik amacıyla Kıbrıs'la ilgili sorunlar bazı tavizler vermek gerekse de çözülmeli'' düşüncesine katılımcıların yüzde 48'i karşı çıktı. Yüzde 41'i tamamen katıldı. 
     Kurumların hizmetlerinden memnuniyeti ölçen puanlamada da Silahlı Kuvvetler 7.3 ile en yüksek puanı aldı. 
     Üniversiteler 6.2, elektrik hizmetleri 5.6, mahkemeler hukuk sistemi 5, tapu daireleri ve trafik dışı polis 4.5, vergi daireleri maliyeciler 4.4, belediyeler 4.3, devlet hastaneleri 4, trafik polisi 3.6, gümrük 3.3 ortalama puana sahip oldu. 
     






</TEXT>
</DOC>
