<DOC>
<DOCNO> 98006 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/25/son/sontur08.html </URL>
<DATE> 2002/07/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Mesut Yılmaz, sellerle boğuşan Rize'ye gitti... 
</HEADLINE>
<TEXT>

     ANAP Genel Başkanı, Devlet Bakanı ve Başbakan Yardımcısı Mesut Yılmaz, incelemelerde bulunmak için sel felaketi yaşanan Rize'ye gitti. 
     Esenboğa Havalimanı'ndan saat 09.30'da özel bir uçakla hareket eden Yılmaz, önce Trabzon'a gidecek, oradan da karayolu ile Rize'ye geçecek. 
     Devlet Bakanı Edip Safter Gaydalı ve Bayındırlık ve İskan Bakanı Abdulkadir Akcan ile bölgeye giden Yılmaz, havalimanında gazetecilere yaptığı açıklamada, Rize'de sel olan yerlerde inceleme yapacaklarını ve ihtiyaçları tespit edeceklerini söyledi. 
     Enerji ve Tabii Kaynaklar Bakanı Zeki Çakan'ın afet bölgesine dün gittiğini anımsatan Yılmaz, bölgede incelemelerde bulunduktan sonra daha geniş açıklama yapabileceklerini kaydetti. 
     Yılmaz, bir gazetecinin, Başbakan Bülent Ecevit ile dün AB'ye uyum yasalarına ilişkin gerçekleştirdiği ikinci görüşmenin sonucunu sorması üzerine, aceleleri olduğunu belirterek, ''Geç kalıyoruz'' dedi. 
     Bayındırlık ve İskan Bakanı Akcan da Rize'yi dünden beri gözlem altında tuttuklarını belirterek, akarsulardaki su seviyesinin yükselmesi ve yoğun yağışın çalışmaları olumsuz etkilediğini söyledi. Baskın tarzında gelen suyun ulaşım ana alterlerini yarması nedeniyle karayolu ulaşımının güçleştiğini ifade eden Akcan, bölgede ulaşılamayan birkaç köy kaldığını bildirdi. Akcan, ''Onlara da ulaştıktan sonra, ilk planda karayolu çalışmasını bitirip hasar tespiti yapacağız. Daha sonra vatandaşın ihtiyaçı ne ise hükümet olarak yapmak için harekete geçeceğiz. Sadece Rize için değil, diğer sel felaketi yaşadığımız bölgeler için de'' diye konuştu. 
     Akcan, bir bölgede dolu yağışının ardından sel geleceğinin vatandaşlar tarafından çok iyi bilinmesi gerektiğini ifade ederek, ''Özellikle dolu yağışının bulunduğu anlarda vatandaşların çok dikkatli olması gerekir'' dedi. 
     





</TEXT>
</DOC>
