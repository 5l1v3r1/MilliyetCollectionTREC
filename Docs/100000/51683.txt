<DOC>
<DOCNO> 51683 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/11/spor/spo01.html </URL>
<DATE> 2001/11/11/ </DATE>
<TIME>  </TIME>
<AUTHOR>  </AUTHOR>
<HEADLINE>
YÜKSEK GERİLİM 
</HEADLINE>
<TEXT>

Beşiktaş’ın dünkü Divan toplantısında gergin anlar yaşandı. Divan üyesi Yıldır Önen, yönetici Hüsnü Güreli’yi yalancılıkla suçladı. Başkan Serdar Bilgili salonu terk etti 
     SİYAH - Beyazlı takımın dün Ceylan Otel’deki Olağan Divan Kurulu toplantısında yönetime ağır eleştiriler getirilirken, gergin anlar yaşandı. Yönetici Hüsnü Güreli’nin mali portreyi açıklamasından sonra söz alan Divan Kurulu üyesi Yıldır Önen, denetleme kurulu raporuyla yönetim kurulu faaliyet raporunun aynı olduğunu ileri sürdü. Ancak Önen’in, "Hüsnü Güreli, kürsüde bilançoyu açıklarken, bir ayağını havaya kaldırmıştı" sözleriyle Güreli’yi yalancılıkla suçlaması ortalığı karıştırdı. 
     BAŞKAN Serdar Bilgili ile diğer yöneticiler Yıldır Önen’e sert tepki gösterdiler. "Ayıptır" diye bağıran ve oldukça sinirlendiği gözlenen Bilgili salonu terk etti. Bunun üzerine Hüsnü Güreli, kürsüden "Ateşten gömlek giydik. Borcu düşürdük. Herhalde bu, bazılarının hoşuna gitmiyor. 10 yıldır bu kulübe hizmet ediyorum. Bilançodaki rakamların yanlış olduğu kanıtlansın, diplomamı yırtarım" dedi. Bu arada kulübün 2004’e dek 81 trilyon alacağı, 48 trilyon borcu olduğu ifade edildi. 
     BU olaylardan önce yapılan konuşmalarda divan üyesi Ferdi Vardarman, Beşiktaş’ın antrenör sorunu yaşayacağını ileri sürdü. Prof. Dr. Latif Akça ise Daum’un kara deri düşmanı olduğunu iddia etti, "Nouma ile Shorunmu ortada. Aldığı yabancılar ise fiyasko" dedi. Sami Albayrak da, bilançoda alacağın daha fazla göründüğünü belirtti, "O zaman Nihat niye satılıyor " diye sordu. Bu eleştirilere de tepki gösteren Serdar Bilgili "Olmaz böyle şey" sözleriyle başını salladı. 
     
İlk idman      KALECİ Thomas Myhre, dün takımla birlikte ilk kez antrenmana çıktı. Fulya’da basının alınmadığı idmanda Myhre’nin son derece hırslı ve istekli olduğu gözlendi. Ayrıca Norveçli kaleciyle, Fevzi’nin antrenman boyunca birbirlerine uzak durmaları dikkat çekti. 
     
Fevzi’ye büyük jest      BEŞİKTAŞ yönetimi, kaleci Myhre’nin transfer edilmesinden sonra, Fevzi ile iki yıllık daha sözleşme yapma kararı aldı. Siyah - Beyazlı takımda yaşadığı gergin günler sonrası iki maçta ardı ardına hatalı goller yiyen ve adeta bunalıma giren genç file bekçisi ile yarın yeni sözleşme şartları için masaya oturulacak. Yönetimin, iki kaleciyi de kazanmak istediği için bu karara vardığı bildirildi. Fevzi, MİLLİYET’e yaptığı açıklamada da Beşiktaş’tan ayrılmak istediğini söylemişti. 
     



 SPOR 


























</TEXT>
</DOC>
