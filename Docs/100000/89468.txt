<DOC>
<DOCNO> 89468 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/12/son/sonspo12.html </URL>
<DATE> 2002/06/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Milli Takım'da Okan'dan sonra Muzzy de sakatlandı 
</HEADLINE>
<TEXT>

     17. Dünya 
     Kupası finallerinde, C Grubu'ndaki son maçını yarın Çin Halk Cumhuriyeti ile yapacak olan A Milli Takım, hazırlıklarını tamamladı. 
     Maçın yapılacağı Dünya Kupası Stadı'nda gerçekleştirilen ve ilk 15 dakikalık bölümü basına açık olan antrenmanda milli takım, yarınki Çin Halk Cumhuriyeti maçının taktik çalışmasını yaptı. 
     Antrenmana, sakatlığı süren Okan ile dünkü antrenmanda adalesinde yırtık belirlenen Mustafa İzzet katılmadı. Bu iki futbolcunun yarınki maçta forma giyemeyecekleri öğrenildi. Kaleci Rüştü ile Hakan Şükür'ün de adalelerinde gerilme olması nedeniyle bugün hafif bir idman yaptıkları, ancak yarın Çin Halk Cumhuriyeti'ne karşı forma giyebilecekleri belirtildi. 
     Türkiye'nin yarın, Çin Halk Cumhuriyeti maçına şu muhtemel 11 ile çıkması bekleniyor 
     Rüştü, Fatih, Ümit Özat, Alpay, Hakan Ünsal, Nihat, Arif, Tugay, Emre Belözoğlu, Hasan Şaş, Hakan Şükür. 
     Öte yandan Hakan Şükür antrenman öncesinde, 1995 yılında formasını giydiği İtalya'nın Torino takımından arkadaşı olan Ayew Abeb ile karşılaştı. Birbirlerine sarılan eski takım arkadaşları bir süre sohbet ettiler. Ayew, yarınki maç için Türkiye'ye başarı diledi. 
     





</TEXT>
</DOC>
