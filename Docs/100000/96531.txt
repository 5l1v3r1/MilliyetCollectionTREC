<DOC>
<DOCNO> 96531 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/18/son/sondun12.html </URL>
<DATE> 2002/07/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Metro grevi Londra'da yaşamı alt-üst etti 
</HEADLINE>
<TEXT>

     İngiltere'nin başkenti Londra'da dün akşam başlayan ve ulaşımda kaosa yol açan metro çalışanları grevi devam ederken, 3 milyonu aşkın Londralı alternatif ulaşım yollarıyla sorunu çözmeye çalışıyor. 
     Londra metrosunun bütün hatlarında aynı anda başlayan ve binlerce metro çalışanının katılımıyla trenlerin büyük bölümünü hizmet dışında bırakan grevin, aynı anda sinyal kontrolörleri, istasyon çalışanlarının da katılımıyla daha da etkili olduğu belirtiliyor. 
     İngiliz ekonomisine, yolcuların işyerlerine gidememeleri ya da gecikmeleri sonucunda ortaya çıkacak iş kayıplarıyla birlikte 100 milyon sterline malolması beklenen grev yüzünden, Londra'da halk bugün evlerinden her günkünden erken çıktı. Milyonlarca kişi yürüyerek, bisiklet ya da motosikletlerle Thames nehrinde bedava sefer yapan botlar ve gidecekleri yönde seyahat eden diğer araçlara otostop yaparak ulaşımını sağlamaya çalışıyor. 
     Kenti felç eden grev metro çalışanlarının, işverenin seyahat güvenliğinin artırılması için gereken yatırımı yapmayı reddetmesini ve güvenliği daha çok tehlikeye atacak kısmi özelleştirmeyi protesto amacıyla iş bıraktıklarına dikkat çeken sendika, işvereni aldırmaz tutumu nedeniyle suçluyor. 
     Demiryolu Taşımacılığı ve Ulaşım Sendikası yönetimi, verdikleri zarardan dolayı Londra halkından özür diliyor ve asıl sorumlunun ''kulaklarını sendikanın taleplerine tıkayan'' işveren olduğunu belirtiyor. 
     Bu akşam yerel saatle 20.00'de bitecek olmasına rağmen etkilerinin yarın sabaha kadar sürmesi beklenen grev sırasında Thames nehrinde bedava yolcu taşıyacak botların, saatte 1500 yolcuyu Londra'nın bir yanından diğer yanına götürerek sıkışıklığın giderilmesinde büyük katkıları bekleniyor. 
     İngiltere'de sendikaların, hükümeti işçilere yeni haklar verilmesi konusunda baskı altına aldığı belirtiliyor. İngiliz basınında, edinilen gizli belgelere göre sendikaların özellikle işçilerin grev hakları konusunda yenilikler ve gelişmeler içeren 30 maddelik teklif getirdiği kaydediliyor. 
     Yeni haklar arasında, işçinin bir işyerine girdiği andan itibaren işverence haksız yere işten çıkarılmasını önlemeyi hedefleyen sert önlemler de bulunduğuna dikkat çeken basın, sendikalar tarafından ortaklaşa hazırlanan bu yeni taleplerle ilgili raporun yakında Ticaret ve Sanayi Bakanlığı'na resmen sunulacağını belirtiyor. 
     İşveren kesiminin ise talepleri içeren işçi kesimi raporunun bakanlığa gitmesi öncesinde konuyla ilgili lobi çalışmalarına başladığı ifade ediliyor. 
     





</TEXT>
</DOC>
