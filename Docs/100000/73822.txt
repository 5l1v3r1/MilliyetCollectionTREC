<DOC>
<DOCNO> 73822 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/21/son/soneko25.html </URL>
<DATE> 2002/03/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Vural "Haberleşmenin gelir kaynağı olarak görülmesi yanlış" 
</HEADLINE>
<TEXT>

     Ulaştırma Bakanı Oktay Vural, iletişim gelirlerinden alınan vergilere ilişkin olarak, haberleşmenin bir gelir kaynağı olarak değerlendirilmesini doğru bulmadığını söyledi. 
     GSM operatörü Aria'nın 1. yılını tamamlaması dolayısıyla düzenlenen toplantı sonrasında gazetecilerin sorularını yanıtlayan Bakan Vural, internetteki sakıncalı sitelerle mücadeleyle ilgili olarak, o servisi veren web sitelerine özel bir uygulama yapılması gerektiğini kaydetti. 
     Dolaylı linklerle mücadele etmenin yanlış bir yöntem olacağını dile getiren Vural, ''Örneğin Yahoo'dan bazı sitelere linkler varsa Yahoo'yu kapatmak gibi birşey olamaz'' dedi. 
     Bakan Oktay Vural, bir başka soru üzerine de Telekom'un şirketleşme çalışmalarının sürdüğünü ve 10 Nisan'da şirketleşme planının bir kısmının sona ereceğini söyledi. 
     İhale Komisyonu'nun çalışmaları ışığında değerlendirme yapılıp bir yol haritası belirleneceğini anlatan Vural, şirketleşme planının yol haritasının alt yapısını oluşturacağını ve çalışmaların bu doğrultuda gerçekleştirileceğini söyledi. 
     
     "Vergilerin azaltılması gerekir ama..." 
     Bakan Vural, bir gazetecinin İş-Tim Genel Müdürü Giuseppe Farina'nın sektördeki vergilerin yüksekliğine ilişkin sözlerini hatırlatması üzerine şunları kaydetti 
     ''Haberleşmenin bir gelir kaynağı olarak değerlendirilmesini doğru bulmuyorum. Bir maliyetten dolayı vatandaşlarımızın iletişim kurma haklarından sarf-ı nazar etmelerini doğru bulmuyorum. Vergilerin azaltılması gerekir ama biliyorsunuz makroekonomik istikrar ile ilgili önemli bir mücadele var. Krizin gitmesiyle birlikte haberleşme ücretlerindeki yükün azaltılmasında fayda var.'' Oktay Vural, vergi yükünün azaltılmasına ilişkin bir çalışma içinde olup olmadıklarının sorulması üzerine de Maliye Bakanlığı nezdinde vergilerin yüksekliğini ifade ettiklerini ancak bu konuda değerlendirme yapacak olan kişinin Maliye Bakanı olduğunu vurguladı. 
     Ulaştırma Bakanı Vural, roaming konusuyla ilgili bir soru üzerine, bu konuda ne söz verildiyse yerine getirilmekte olduğunu kaydederek, ilgili yönetmeliğin de yayınlandığını bildirdi. 
     Vural, ''Bunlar sözle değil, hukuki belgelerle oluşur. Bu bakımdan sözün ötesinde yönetmelikler yayınlandı. Tabiatıyla bu konunun daha çabuk çözümlenmesi gerekir'' dedi. 
     Hukuk süreci içinde konunun çözüm yoluna girdiğinin de açık olduğunu kaydeden Vural, ''Türkiye'de yabancı yatırımcıların telekomünikasyon sektöründe yatırım yapmaları konusunda çok cesaretlendirici bir iklim var, ortam da çok iyidir'' dedi. 
     






</TEXT>
</DOC>
