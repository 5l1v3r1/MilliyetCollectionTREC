<DOC>
<DOCNO> 64002 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/24/son/sonspo15.html </URL>
<DATE> 2002/01/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Daum "Bir kez 5 - 0 yerine, beş kez 1 - 0'lık skoru tercih ederim" 
</HEADLINE>
<TEXT>

     Beşiktaş Teknik Direktörü Christoph Daum, Trabzonspor galibiyetinin çok abartıldığını, artık ayaklarının yere değmesi gerektiğini belirtti. 
     Christoph Daum, Beşiktaş'ın resmi internet sitesi ''www.besiktasjk.com.tr''ye yaptığı açıklamada, uzmanların maç öncesi, Trabzon'da puan kazanma konusunda şanslarının kısıtlı olduğu yönünde görüşleri bulunduğunu anımsattı. Daum, ''Hepimiz Trabzonspor'un kendi evinde çok başarılı olabildiğini biliyorduk. En azından bir puan almak amacı ile çıktığımız maçtan 3 puanla dönmek, ancak etkin bir takım ruhu ile olabilirdi. Her oyuncumuz kendini takımın başarısına adadı. 
     Maçın önemli anlarında kişisel niteliklerin ön plana çıkması ile zafer geldi'' dedi. 
     Trabzonspor maçının, en iyi oynadıkları karşılaşma olduğunu ifade eden Daum, şöyle devam etti 
     ''Ancak yine de bu durum fazla abartıldı. Böyle bir maçtan sonra en büyük sorun çok kısa bir süre içinde yeniden ayakların yere basması sorunudur. Oyuncularıma daima şunu söylüyorum, Ne kadar iyi olduğun, bir sonraki maçı ne kadar iyi oynayabildiğine bağlıdır .'' Daum, tüm taraftarlar ve basın mensuplarının kutlamalar yapabileceğini, ancak iki önemli maçın kendilerini beklediğini vurgulayarak, ''Matematik olarak şunu söyleyebilirim bir kez 5-0 yerine, beş kez 1-0'ı tercih ederim. Trabzonspor maçı skorunun bir an önce kafalardan çıkması lazım, zira Bursa maçı sıfırdan başlayacaktır. 
     Bu nedenle de bu hafta izin günümüz olmayacak'' dedi. 
     Teknik direktör olarak kendisi için gollerin kim tarafından atıldığının önemli olmadığını ifade eden Daum, açıklamasını şöyle sürdürdü 
     ''Ancak yine de Tümer'in duygu dolu frikiği, Ahmet Dursun'un artistik röveşatası, İlhan'ın plasesi, Ronaldo'nun buz gibi soğukkanlı penaltısı ve Khlestov'un ilk golüne sevinmemek mümkün değil. Yine de her golde o golü yaratan diğer 10 oyuncunun da hakkını vermem gerekir. 
     Ancak her oyuncu kendisini takımın hizmetinde hissettiği sürece başarı sürekli olacaktır. Kaledeki garantimiz olan Asper'i özel olarak övmem gerekecek. Bazı pozisyonlardaki harika refleksleri ile skorun sıfıra karşı olmasını sağlamıştır. Son dakikalarda takıma giren Erman ve Ümit de hatasız bir maç çıkardılar.'' Daum, Trabzon'da çıkan olaylarla ilgili de şu eğerlendirmeyi yaptı 
     ''Maç sonu olayları için yoruma gerek yok. Ben yalnızca, bu hadiselere üzülen taraftarlara üzülüyorum. Hiçbir statta bu tür resimlere yer olamaz. Zor ve şiddet kullanarak hiçbir sorun çözülmez. 
     Ancak bu vahşeti statlardan uzaklaştırabilirsek, gençlerin, çocukların, hanımların ve gerçek futbol seyircisinin stada gelmesini sağlayabiliriz. Bizim seyircimizden de bugün stat kapılarının kapalı olduğu anlarda, aynı sağduyuyu göstermelerini bekliyorum.'' 
     






</TEXT>
</DOC>
