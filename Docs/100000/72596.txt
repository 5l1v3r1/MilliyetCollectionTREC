<DOC>
<DOCNO> 72596 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/14/son/sonspo29.html </URL>
<DATE> 2002/03/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Diyarbakırspor ve Ankaragücü, Galatasaray'a saldırıyı kınadı 
</HEADLINE>
<TEXT>

     Birinci Süper Futbol Ligi'nde yer alan takımların yöneticileri, Galatasaray'a dün Roma'da yapılan saldırıyı kınadı. 
     Diyarbakırspor Genel Kaptanı Şahap Akçadağ, İtalya'da dün akşam Galatasaray'a karşı yapılan saldırıyı, spor anlayışına sığdıramadıklarını belirterek, ''Bu saldırıyı, Diyarbakırspor camiası olarak esefle kınıyor, Galatasarayımıza geçmiş olsun dileklerimizi gönderiyoruz'' dedi. 
     Avrupa'nın göbeği olarak lanse edilen İtalya'da bu olayın meydana gelmesinin düşündürücü olduğunu da ifade eden Akçadağ, şöyle devam etti 
     ''İtalya'da, sahada futbol oynamayı düşünen Galatasarayımız, karşısında ise futbol oynamayı düşünmeyen Roma takımını izledik. 
     Karşılaşmada iyi bir oyun sergileyerek 1 puan almasını bilen Galatasaray'ı gönülden kutluyoruz. Avrupa'nın gururu Galatasarayımızın futbolcu, yönetici, taraftarı ile orada görevli bulunan basın mensuplarına yapılan saldırı, spor ahlakına aykırı bir davranıştır. Bu tür olayların spor sahalarında tekrarlanmamasını diliyoruz.'' Ankaragücü Başkanı Cemal Aydın da yaptığı yazılı açıklamada, maç sonrası meydana gelen olayı şiddetle kınadıklarını bildirdi. 
     






</TEXT>
</DOC>
