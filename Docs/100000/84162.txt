<DOC>
<DOCNO> 84162 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/15/son/soneko26.html </URL>
<DATE> 2002/05/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Sanayi, dünyayı kirletmeye devam ediyor.. 
</HEADLINE>
<TEXT>

     Azınlıktaki bir grup şirketin olumlu çabalarına rağmen, bir bütün olarak alındığında, dünya sanayiinin dünyayı kirletmeye devam ettiği bildirildi. 
     Birleşmiş Milletler Çevre Programı'nın UNEP hazırladığı raporda, son yıllarda yeniden kazanım tekniklerinde ve ''temiz'' otomotiv üretiminde sağlanan ilerlemelere rağmen, çevre koruma adına getirilen önlemlerin sanayi kirliliğine çözüm getiremediği belirtildi. 
     UNEP'in 26 Ağustos-4 Eylül arasında Güney Afrika'nın Johannesburg kentinde yapılacak ''Dünya 2. Çevre Zirvesi'' öncesinde, 1992 yılında Rio'da yapılan birinci zirvede çevre kirliliğinin önlenmesi için alınan kararların uygulamada ne derece etkili olduğu hakkında yaptırdığı araştırma, sonucun tatmin edici olmadığını ortaya koydu. 
     UNEP Başkanı Klaus Toepfer, sanayi şirketlerinin üretim pratiklerini değerlendirirken, ''Sınai atıkların ve zararlı gaz yayılımının nasıl azaltılacağına ilişkin pek çok iyi örneğe rağmen, araştırmalarımızın sonucunda şirketlerin çoğunluğunun alışılageldiği gibi çalışmaya devam ettiğini gördük'' dedi. 
     Raporda, ''kullan at'' denilen bir seferlik kullanıma yönelik tüketim mallarının üretiminin yaygınlaşmasının da çevre kirliliğinin artmasına katkıda bulunduğu vurgulandı. 
     





</TEXT>
</DOC>
