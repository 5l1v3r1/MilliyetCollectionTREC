<DOC>
<DOCNO> 98814 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/30/yasam/yas06.html </URL>
<DATE> 2002/07/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Adabank olmadı, Ziraat’i soydu 
</HEADLINE>
<TEXT>

Diyarbakır’daki Adabank şubesini soymayı başaramayan soyguncu, eli boş dönmemek için Ziraat Bankası’nı soydu ama yakalandı 
     ÖZGÜR CEBE Diyarbakır DHA M.AKİF ERDEM İstanbul 

     Diyarbakır’da devlet memur Remzi Batur, bir saat içinde iki banka şubesini soymak isterken yakalandı. Dün saat 15.00 sıralarında Gevran Caddesi’nde bulunan Adabank şubesine giren Batur 41 üzerindeki ruhsatsız tabancayı çekerek, "Bu bir soygundur" diye bağırdı. Güvenlik görevlisinin silahını çekerek olaya müdahale etmesi üzerine, soyguncu bankadan hızla çıkarak bir taksiye binerek kaçtı. Saat 15.45 sıralarında, Adabank Şubesi’ne yaklaşık 1 kilometre uzaklıkta Yenişehir semtindeki Ziraat Bankası Şubesi’ne giden Batur, ikinci kez silahını çekerek aynı şekilde "Bu bir soygundur. Kimse yerinden kıpırdamasın" diye bağırdı ve elindeki poşeti veznedara uzatıp paraları doldurmasını istedi. Poşete konan 11 milyar 50 milyon lira ile kaçmak isteyen Batur, 500 metre mesafedeki Dağkapı Semtinde silahıyla birlikte yakalandı. 
     
     Üsküdar’daki soyguncu kaçtı 
     Küçükçamlıca Libadiye Caddesi üzerinde bulunan İş Bankası Şubesi’ne dün saat 17.30 sıralarında gelen hafif sakallı, yeşil kareli gömlekli ve 1.90 boylarındaki silahlı kişi, güvenlik görevlisini etkisiz hale getirerek, silahını gasp etti. Daha sonra veznedara silahı doğrultan ve veznedeki 13 bin doları alan soyguncu, Göztepe istikametine doğru kaçtı. 
     



 YAŞAM 






















</TEXT>
</DOC>
