<DOC>
<DOCNO> 73074 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/17/yasam/yas08.html </URL>
<DATE> 2002/03/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Isırık’ izinden katil yakalandı 
</HEADLINE>
<TEXT>

Kumkapı’da 1 ay önce öldürülen Çelik’in katil zanlısını, cesedin yanağındaki diş izleri ele verdi 
     ELVAN EZBER İstanbul 

     Liman Caddesi’nde 18 Şubat’ta işlenen cinayette, yalnız yaşayan ve Kapalıçarşı’da tercümanlık yapan Mustafa Çelik 73 , bıçaklanarak ve kafasına sert bir cisimle vurularak öldürülmüş halde bulundu. 
     Cinayet Büro Amirliği’ne bağlı ekipler önce hiçbir ipucuna rastlamadı, ancak Adli Tıp’ta, Çelik’in sağ yanağında bir ısırık izi belirlendi. Yedi dişin oluşturduğu iz, polise verdiği çelişkili ifadelerle dikkat çeken Çelik’in alt kat komşusu Bircan Başak’ın dişleriyle karşılaştırıldı. 
     
Kocası da firarda’      Cinayetle ilgisi bulunmadığını söyleyen Başak’ın, Adli Tıp Kurumu’nda özel bir kalıp yardımıyla diş izi alındı. 
     Bir cinayet soruşturması sırasında ilk defa kullanılan diş izlerini büyük bir titizlikle inceleyen Adli Tıp Kurumu uzmanları, ceset üzerindeki diş izlerinin Başak’a ait olduğunu belirledi. Adli Tıp Kurumu’nun raporu üzerine Başak gözaltına alınırken, genç kadının kocasının da cinayet gününden sonra ortadan kaybolduğu anlaşıldı. Bir soygun suçundan 14 yıl hapis cezası alan Cemal Başak’ın, Şartla Salıverme Yasası’ndan faydalanarak serbest kaldığı belirlendi. 
     



 YAŞAM 




















</TEXT>
</DOC>
