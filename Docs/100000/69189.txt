<DOC>
<DOCNO> 69189 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/24/dunya/dun02.html </URL>
<DATE> 2002/02/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Gazeteci, Osmanlı’nın kemancısıydı 
</HEADLINE>
<TEXT>

     SEMA EMİROĞLU New York 

     Pakistan’ın Karachi kentinde kaçırıldıktan sonra kafası kesilerek öldürülen Amerikalı gazeteci Daniel Pearl’ün tam bir müzik hastası olduğu ve daha önce Osmanlı İmparatorluğu adında bir orkestrada keman ve gitar çaldığı bildirildi. 
     Wall Street Journal gazetesinin Güneydoğu Asya muhabirliğini yapan Pearl’ün hayatı üzerine yayınlanan bir yazıda, gazetecinin muhabirlik kadar keman, gitar ve mandolin çalmada da çok başarılı olduğu belirtildi. Klasik müzikten caza ve Rock’n Roll’a kadar pek çok müzik türüyle uğraşan Pearl, 1993’te Atlanta’da çalışmaya başladığı zaman, Osmanlı İmparatorluğu adındaki bir orkestranın da baş kemanisti oldu. 
     
     Kokteyllerdeki huyu 
     Pearl’ün Atlanta’daki Kinks adlı gece klübünde keman çalarken çok geniş bir müzik repertuarı bulunduğunu kaydeden arkadaşları, Pearl’ün Curtis Mayfield ve Bobby Womack gibi "Blues" müziği yıldızlarından, La India gibi "Salsa" müziği ustasına kadar pek çok müzisyen ve şarkıcıyı örnek aldığını bildirdiler. 
     Gazetecinin ünlü olduğu bir diğer "huyunun" da, davet edildiği kokteyl ve yemeklere son anda birden fazla arkadaşını getirmek için izin istemesi olduğu belirtildi. 
     



 DÜNYA 













</TEXT>
</DOC>
