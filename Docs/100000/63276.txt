<DOC>
<DOCNO> 63276 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/20/son/soneko03.html </URL>
<DATE> 2002/01/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Doğalgaz'ın tüketim fazlası Tuz gölünde depolanacak 
</HEADLINE>
<TEXT>

     Türkiye'nin çeşitli ülkelerle alımını yaptığı doğalgazın tüketim fazlası bölümü Tuz gülünün altında depolanacak. 
     Bu amaçla Botaş Genel Müdürlüğü'nün geçen yıl içinde programına aldığı Tuzgölü doğalgaz depolama tesisleri projesiyle ilgili çalışmaların hızlandırıldığı öğrenildi. 
     2005 yılından itibaren Türkiye'nin büyük bölümünde kullanılmaya 
     başlayacak olan doğalgazın depolanması ve ihtiyaç duyulan bölgelere sevkedilmesi amacıyla programa alınan, Tuzgölü doğalgaz depolama tesislerinin Alman ve Türk firmalarınca yürütülen mühendislik çalışmalarının bu yılın ilk yarısına kadar tamamlanması öngörülüyor. Yılda 5 milyar metreküp doğalgaz depolayacak tesislerin yapımının ise mühendislik hizmetleri tamamlandıktan sonra hazırlanacak maliyet ve yapım süreleri de dikkate alınarak BOTAŞ Genel Müdürlüğü tarafından ''anahtar teslim'' olarak gerçekleştirilecek. Yaklaşık 5 milyon dolarlık bir harcamayla yürütülen mühendislik çalışmaları kapsamında, verilerin gözden geçirilmesi, sismik çalışmalar, kuyu açma, ön tasarım, temel mühendislik, Çevresel Etki Değerlendirme ÇED raporunun hazırlanması ve inşaat işlerine yönelik ihale dokümanlarının hazırlanması konuları yer alıyor. Tuzgölü doğalgaz tesislerinin yapımına bu yıl sonunda başlanması halinde, tesislerin 3 ila 4 yıl arasında hizmete alınması öngörülüyor. 
     






</TEXT>
</DOC>
