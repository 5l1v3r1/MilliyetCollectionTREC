<DOC>
<DOCNO> 94577 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/09/spor/spo02.html </URL>
<DATE> 2002/07/09/ </DATE>
<TIME>  </TIME>
<AUTHOR>  </AUTHOR>
<HEADLINE>
"Bu sevgi başka" 
</HEADLINE>
<TEXT>

Dünya Kupası’nın ardından teklif yağmuruna tutulan Rüştü, Fenerbahçe’den ayrılmayacağını söyledi. Başarılı kaleci, "Gitseydim, en az iki katı fazla kazanacaktım" dedi 
     YUSUF KOBAL 

     "Bu yıl Fener’deyim" 
     MİLLİ Takım’ın Uzakdoğu’daki başarısında büyük pay sahibi olan Rüştü, Fenerbahçe’den ayrılmayı düşünmediğinin altını çizdi. Çok ciddi teklifler aldığını vurgulayan tecrübeli eldiven, "En az Manchester United kadar ciddi olan birkaç kulüp daha var. Aston Villa gibi kulüpleri ise dikkate almıyorum. Sıradan bir takıma gitmem. Hedefi olan bir Avrupa büyüğü takımda forma giyerim. Ama bir sene daha Fenerbahçe’deyim. Bir sene sonra ne olur, onu zaman gösterir" açıklamasını yaptı. 
     
     Cazip öneriler 
     DÜNYA Kupası’nda vitrin yaptığını belirten Rüştü, "Şimdi bunu kullanmanın en iyi zamanı olabilir. Ama gitmemekle pişman olur muyum, bunu da zaman gösterir. Avrupa kulüplerinin 30. yaşa kadar ideal olduğunun bilincindeyim. Bazı teklifler var ki, Fenerbahçe’den kazandığım paranın iki katı fazlasını veriyorlar" değerlendirmesini yaptı. Rüştü, Fenerbahçeli olduğunu vurguladı ve "Söz verdim. Bir sene daha buradayım. 14 Temmuz’da Avusturya kampında işbaşı yapacağım" diye konuştu. 
     
Silva’ya elveda Fenerbahçe’ye gelmek isteyen Brezilyalı yıldızın kulübü, kendisini Ada’ya göndereceğini açıkladı. Yönetim artan maliyeti nedeniyle transferi rafa kaldırdı 
     MEHMET ÇİFTÇİ BARCELONA 

     SARI - Lacivertli yönetim, Almeyda’nın ardından Gilberto Silva’nın transferinden de vazgeçmek durumunda kaldı. Brezilyalı yıldız, daha önce gelebileceği mesajını göndermesine rağmen, kulübü Atletico Mineiro Başkanı Ricardo Guimaraes’in vetosuyla karşılaştı. Dün açıklama yapan Guimaraes, "Hafta sonu İngiltere’de Aston Villa ve Arsenal kulüpleriyle görüştüm. Bunlardan biriyle 10 milyon dolara anlaştık" diye konuştu. 
     BAŞKAN Guimaraes, "Dolayısıyla Fenerbahçe bu transferi unutsun. Birkaç gün içinde anlaştığımız kulüp resmi açıklamayı yapacak" ifadelerini kullandı. Gelişmeleri takip eden Fenerbahçe yönetimi, Silva’dan maliyetinin tırmanması nedeniyle vazgeçtiklerini duyurdu. Yöneticiler, Türkiye’nin kritik bir dönemeçten geçtiğini, bu belirsizlik nedeniyle Sambacı’yı transfer etmenin doğru olmadığı fikrine vardıklarını bildirdiler. 
     
Washington büyük golcü’      YUSUF DURSUN 

     TRANSFERİNDEKİ kriz çözülen Simao’nun yüzü gülüyor. Brezilyalı oyuncu, vatandaşı Washington’un alınmasına çok sevindiğini belirtip, yönetimin çok isabetli bir karar aldığını savundu. Simao, "Çok büyük golcü. Kendisine karşı oynadım. Öncelikle golü müthiş kokluyor. Güçlü, hava toplarına da hakim. Boş kaldığı anda hiç affetmez" diye konuştu. 
     GALATASARAY’IN Sambacısı Brezilyalı Felipe’yi de tanıdığını vurgulayan Simao, "Ayağına çok hakim, çok yetenekli. Galatasaray çok iyi bir transfer yaptı. Fatih Terim, bu oyuncuyu aldığına asla pişman olmaz" yorumunu yaptı. Simao, Başkan Aziz Yıldırım’ın menajerinin komisyon olarak açıktan aldığı parayı tahsil edip, bir ilke imza attığını sözlerine ekledi. 
     
Ortega’dan kötü haber      ARJANTİNLİ yıldız, Avusturya’daki kampa iki gün gecikebileceği haberini gönderdi. Brezilyalı golcü Washington’un da gecikmesi nedeniyle sıkıntılar yaşayan yönetim ve teknik heyet, Ortega’dan daha önce bildirdiği programa sadık kalmasını istedi. Ünlü futbolcu, 10 Temmuz çarşamba günü Sarı - Lacivertli kafileyle Münih havalimanında buluşmayı planlıyordu. Lorant’ın, Ortega’nın izin isteğine sıcak bakmadığı bildirildi. 
     
Fenerbahçe’de izin bitti      ÇALIŞMALARA iki gün ara veren Fenerbahçe, bugün Samandıra’da yeniden topbaşı yapacak. Antrenmanlara Rüştü, Fatih ve Ortega dışındaki tüm oyuncular katılacak. Sarı - Lacivertliler, ikinci etap kampı için çarşamba günü Avusturya’ya gidecekler. Teknik Direktör Werner Lorant, bir dizi testten geçirdiği oyuncularına çıkan sonuçlara göre yükleme programı uygulayacak. Fenerbahçe, ilk hazırlık maçını pazar günü Truenstein ile oynayacak. 
     
LORANT vazgeçemiyor      SARI - Lacivertli kulübün teknik patronu Werner Lorant’ın Nihat sevgisi bitmiyor. Son yaptığı basın toplantısında, "Nihat’ı çok istiyorum. Çok yetenekli bir oyuncu" diyen Alman hocanın, milli futbolcunun transferi konusundaki ısrarını sürdürdüğü bildirildi. Lorant, "Transferi Avusturya kampına kadar dondurduk" demesine rağmen, Avusturya kampında Başkan Aziz Yıldırım ile yapacağı mini zirvede konuyu bir kez daha gündeme getireceği ifade edildi. 
     
Biletler tükendi      GURBETÇİLER dört gözle Avusturya kampını bekliyor. Gün sayan gurbetçiler Fenerbahçe’nin yapacağı yedi hazırlık maçının biletlerini şimdiden tüketti. Taraftarların, kulübün yaptırdığı formaları da merakla beklediği bildirildi. 
     
Yönetim takipte      AVUSTURYA’DA Going kasabasında yapılacak olan kampa başta Aziz Yıldırım olmak üzere birçok yöneticinin gitmesi bekleniyor. Yöneticiler, özellikle Ortega’nın takıma uyum dönemini takibe alacaklar. Almanya kampında yöneticilerden sadece Mahmut Uslu yer almıştı. 
     
Forma savaşı      KAMPA götürülecek 28 futbolcu müthiş bir forma rekabetine girişecek. Teknik Direktör Werner Lorant, yoğun tempoda geçmesi beklenen ikinci bölüm çalışmalarının ardından futbolculardan altı veya yedi ismi kadroya almayacak. 
     
Eşlere görev      YÖNETİM, bu sezon yeni bir uygulamayı işleme sokuyor. Yabancı futbolcuların eşleri dahil olmak üzere, evli bütün futbolcuların ailelerinin İstanbul’a getirilmesi istendi. Bu şekilde takım içindeki birlik beraberliğin en üst seviye çıkması amaçlanıyor. 
     
Volkan istekli      GENÇ kaleci, Rüştü’nün Avrupa’ya transfer olması halinde kalenin emin ellerde olduğunu söyledi. Volkan, "Yaşım daha genç. Rüştü ile çalışmam büyük bir şans. Kazanacağım tecrübe ile uzun yıllar Fenerbahçe kalesini korurum" diye konuştu. 
     
Hakan hazır      ALMANYA kampında sakatlandığı için yeterince çalışamayan, İstanbul’da da fazla idman yapamayan Hakan Bayraktar tamamen iyileşti. Genç futbolcu, bugünden itibaren takımla birlikte çalışmalara başlayacak. 
     



 SPOR 

























</TEXT>
</DOC>
