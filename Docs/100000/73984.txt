<DOC>
<DOCNO> 73984 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/22/son/sondun05.html </URL>
<DATE> 2002/03/22/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD ile Rusya Irak konusunda anlaşıyor 
</HEADLINE>
<TEXT>

     ABD ile Rusya'nın, Irak'a uygulanan ambargonun koşullarını değiştirme konusunda anlaşma aşamasında olduğu bildirildi. 
     BM Güvenlik Konseyi'nin iki daimi üyesi arasında 27-28 Mart'ta Moskova'da yapılacak görüşmelerde, Irak'a uygulanacak yaptırımlar rejimine son şeklinin verilmesi bekleniyor. 
     Son dakikada bir pürüz çıkmaması halinde hazırlanacak plan, 23-26 Mayıs günlerinde Moskova ve St.Petersburg'da ABD Başkanı George Bush ile Rusya Devlet Başkanı Vladimir Putin arasında yapılacak zirvede son şeklini alacak. 
     İki ülke uzmanlarının halen, Irak'ın serbest olarak ithal etmesine izin verilecek mallarla hiçbir şekilde ithal edemeyeceği malların listesi üzerinde çalıştıkları kaydedildi. Söz konusu liste daha önce ''akıllı yaptırımlar'' rejiminin parçası olarak gündeme gelmiş, ancak bu uygulama itirazlar üzerine terkedilmişti. 
     Halen yürürlükte bulunan uygulama, Irak'ın gıda karşılığı petrol planı kapsamında ithal edeceği malları, BM yaptırımlar komitesinin iznine bağlı tutuyor. Bu komisyonun üyesi olan ABD şimdiye kadar Irak'ın ithal etmek istediği 5 milyar dolarlık mala ambargo koydu. 
     Bush-Putin zirvesinde benimsenecek Irak planı, daha sonra BM Güvenlik Konseyi'nin onayına sunulacak. Güvenlik Konseyi'nin, planı onaylaması halinde yaptırımlar komitesine ihtiyaç kalmayacağı bildiriliyor. 
     






</TEXT>
</DOC>
