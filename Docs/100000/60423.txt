<DOC>
<DOCNO> 60423 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/03/son/sontur02.html </URL>
<DATE> 2002/01/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Kayseri'de kar yağışı ve fırtına...Okullar 1 gün tatil edildi 
</HEADLINE>
<TEXT>

     Kayseri'de yoğun kar yağışı ve tipi nedeniyle 350 köy yolu ulaşıma kapandı, ilköğretim ve liseler 1 gün tatil edildi. 
     Dün akşam etkili olan kar yağışı nedeniyle Kayseri'de 350 köy yolu ulaşıma kapandı. Köy Hizmetleri İl Müdürlüğü'ne bağlı ekiplerin kar temizleme çalışmalarına başladıkları bildirildi. 
     Kar yağışı nedeniyle Kayseri kent merkezinde ilk ve orta dereceli okullar da bir gün süreyle tatil edildi. 
     Büyükşehir, Kocasinan ve Melikgazi belediyeleri kent merkezinde kar temizleme ve tuzlama çalışmalarına başladılar. 
     Kar yağışı ve tipi şehirlerarası karayollarında ulaşımın aksamasına neden oluyor. 
     Ulaşıma dün akşam kapanan Kayseri-Kahramanmaraş karayolu bu sabaha karşı yeniden açıldı. Karayolunda ulaşımın tek şeritten sağlanabildiği bildirildi. Kayseri-Kahramanmaraş karayolunun Dokuzdolambaç, Kayseri-Malatya karayolunun Ziyarettepe ve Uzunyayla, Kayseri-Sivas karayolunun Beştepeler ve Lalebeli, Kayseri-Ankara karayolunun ise Çalıgedik ve Mucur bölgelerinde tipinin etkili olduğu, ulaşımın güçlükle yapılabildiği kaydedildi. 
     






</TEXT>
</DOC>
