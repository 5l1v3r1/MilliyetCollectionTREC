<DOC>
<DOCNO> 52264 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/14/son/soneko15.html </URL>
<DATE> 2001/11/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Pamukbank Genel Müdürü "Birleşme konusunda aceleci değiliz" 
</HEADLINE>
<TEXT>

     Yapı ve Kredi Bankası ile birleşme hazırlığı yapıldığı haberleri yalanlanan Pamukbank'ın Genel Müdürü Orhan Emirdağ, birleşme konusunun acele yapılacak bir olay olmadığını belirterek, ''Her türlü alternatifi değerlendiriyoruz. Şu anda herhangi bir karar da vermiş değiliz'' dedi. 
     Emirdağ, Pamukbank'ın 9 ayda yüzde 90'a yakın bir bilanço büyüklüğü gerçekleştirdiğini,, 46 trilyon lira karı olan bankanın mevduatında da iyi bir artış olduğunu kaydetti. 
     Orhan Emirdağ, ''Özellikle Şubat'tan bu yana vadesiz mevduatta çok ciddi artışlar sağladık. Dış ticaret payımızı ithalatta dolar bazında yüzde 50, ihracatta yüzde 40 artırdık. Türkiye'nin koşullarına rağmen iyi'' diye konuştu. 
     Küçük ve orta ölçekli işletmelerde piyasa payı edindiklerini belirten Emirdağ, ''Fena götürmüyoruz. Kriz ortamında yeni yükler de yüklenmedik. Yani Şubat ve Kasım krizinde de iyi götürdüğümüz kanaatindeyim'' dedi. 
     Herkesin Pamukbank-Yapı Kredi ortaklığını yakın bir ihtimal olarak gördüğünü ifade eden Emirdağ, şunları kaydetti 
     ''Türk bankacılığının yeniden yapılandığı bir süreç içindeyiz. Bu süreç gördüğüm kadarıyla farklı olacak. Yani 3 yıl sonra Türk bankacılığı bugünkünden farklı olacak. Banka adetleri, bankaların yapısı da farklı olacak. Dolayısıyla herkes kendi durumunu değerlendirmek ve bunun için doğru karar almak zorunda. Yani başkalarının ne yaptığını da iyi izlemek gerekiyor.'' 
     
     'Alternatifleri değerlendiriyoruz' 
     Başka bankalar için yabancı ortaklıkların gündemde olduğunu anlatan Emirdağ, şöyle konuştu 
     ''Biz stratejilerimizi uzun vadeli, rekabet gücünü artıracak bir doğrultuda yapma çabası içindeyiz. Dolayısıyla değişen yapıda yani özkaynak güçlendirilmesi farklı şekilde mi olur, bir yabancı ortakla mı olur, kısa ya da orta vadede birleşerek mi olur Birleşerek bir yabancı ortaklık olabilir. Bunların hepsi tartışılması gereken konular. Dolayısıyla bu iş böyle acele yapılacak bir olay değil. Çevre koşulları da çok etkiliyor. Biz her türlü alternatifi değerlendiriyoruz. Şu anda herhangi bir karar da vermiş değiliz.'' Emirdağ, şu anda yabancı ortağa daha mı sıcak baktıkları yolunda birşey söylemenin doğru olmayacağını belirterek, ''Göreceğiz. Yani piyasayı izliyoruz. Yabancı ortak olmadan da başka çözümlerimiz olabilir. Hepsini düşünüyoruz'' dedi. 
     Kaynak geleceğinin kesin gibi olduğunu ve piyasaların buna inandığını ifade eden Emirdağ, faizlerin düştüğünü ve Kasım ayında herhangi bir problem olmasının mümkün gözükmediğini bildirdi. Emirdağ, ''Bu, 2002 yılında nispeten daha büyük büyümeye geçme ihtimalini de artırdı'' dedi. 
     Orhan Emirdağ, yurtdışından ciddi bir para gelmesi durumunda doların 1 milyon 450 binlere inip yılı 1 milyon 500 liradan bitirebileceğini savunarak, bunun oldukça büyük bir başarı olacağını kaydetti. 
     






</TEXT>
</DOC>
