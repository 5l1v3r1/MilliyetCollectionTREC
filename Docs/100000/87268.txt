<DOC>
<DOCNO> 87268 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/31/son/sontur20.html </URL>
<DATE> 2002/05/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Müftüden abdestsiz cenaze namazını kılma çağrısı... 
</HEADLINE>
<TEXT>

     Çeşme Müftüsü Hasan Hüsnü Sıla, Anavatan Partisi ANAP eski İzmir il başkanı Kemal Kürekçi'nin cenaze namazı için, caminin çevresinde bekleyen, abdest almayanları da saf tutmaya davet etti. 
     Çeşme Müftüsü Hasan Hüsnü Sıla, Çeşme'nin Alaçatı Beldesi'nde bulunan Merkez Camii'nde kılınan cenaze namazı öncesinde, kenarda bekleyerek saflara katılmayanlara, cenaze namazına katılma daveti yaptı. Müftü Sıla, soruları şöyle yanıtladı 
     ''Cenaze namazı bir namaz olmaktan çok, özel bir duadır. Duanın abdestli halde okunması elbette ki evladır. Ancak abdest alınmamışsa dua okunmayacağı şeklinde bir hüküm yoktur. Cenaze töreni için gelip de abdest almayanların kenarda beklemesindense, saflara katılıp dua etmeleri çağrısını, bu nedenle yaptım.'' Müftü Hasan Hüsnü Sıla, çağrı yaptığını ama abdestsiz kenarda bekleyenlerden cenaze namazına katılan olup olmadığını, önünde kalabalık bulunduğu için göremediğini de sözlerine ekledi. 
     
     KADIN-ERKEK YAN YANA NAMAZ KILINMASI 
     Çeşme Müftüsü Sıla, kadınlarla erkeklerin yan yana namaz kılması konusundaki soruyu da şöyle yanıtladı 
     ''Bu konu, İstanbul'da yapılan Din Şurası'nda da görüşülmüştür. 
     Bana göre kadınların gerek cuma, gerek cenaze gerekse diğer namazlara gelmelerinde, dinen sakınca yoktur. Sadece mecbur değillerdir. 
     İsterlerse gelebilirler. Namazda esas, huşu içinde yapılması, Allah ile kul arasında çok özel bir ibadet olmasıdır. Dış etkilerden arınmak önemlidir. Kadınlarla erkeklerin yan yana namaz kılmayışı, namazın huşu içinde kılınmasının bozulmaması içindir. Etkilenmeleri önlemek için bir saf tertibine gidilmiştir. Kadının eksikliğinden kaynaklanan hadise değil. Tıbben de ispatlanmıştır ki, erkek bakarak tahrik olur, kadın dokunarak.'' 
     





</TEXT>
</DOC>
