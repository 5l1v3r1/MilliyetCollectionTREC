<DOC>
<DOCNO> 75086 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/28/son/sondun20.html </URL>
<DATE> 2002/03/28/ </DATE>
<TIME>  </TIME>
<AUTHOR>  </AUTHOR>
<HEADLINE>
CIA'ye göre El Kaide yeni bir saldırıya hazırlanıyor 
</HEADLINE>
<TEXT>

     Amerikan Merkezi Haberalma Teşkilatı CIA , El Kaide örgütünün yeni bir saldırıya hazırlandığını açıkladı. 
     CIA danışmanı Marvin Cetron, Corriere della Sera gazetesine yaptığı açıklamada, ''ABD'liler ve Avrupalılar olarak biz, olası yeni saldırılara karşı önlemler almalıyız. El Kaide örgütü, işbirlikçileri ve bu örgütün izinden gidenler yeniden biraraya gelmektedirler'' dedi. 
     Cetron, ''Hıristiyanlık aleminin sembolü olan Vatikan'ın bulunduğu İtalya, terörizm tehditlerinde ilk sıralarda yer almaktadır, ayrıca İtalya bu ülkeye yönelik yoğun yasadışı mülteci akını ve aşırı uçlardaki çeşitli grupların bulunduğu Balkan ülkelerine yakınlığı dolayısıyla tehdit altındadır'' diye konuştu. 
     CIA'nın eski terörle mücadele bölümü başkanı Vincent Cannistraro da, La Stampa gazetesine yaptığı açıklamada, Amerikan istihbaratının, El Kaide örgütünün önümüzdeki haftalarda yeni bir saldırı düzenleme niyetinde olduğuna inandığını belirtti. 
     ABD'nin Roma Büyükelçiliği'nden yapılan yazılı açıklamada, 30 Mart-1 Nisan arasındaki Paskalya tatili süresince İtalya'da bulunan Amerikan vatandaşlarının, olası bir terör saldırısına karşı hassas bölgeler olarak adlandırılan tarihi ve turist yerlerde dikkatli olmaları gerektiği uyarısında bulunulmuştu. 
     Amerikan Büyükelçiliği'nin, internetteki resmi sitesinden yaptığı duyuruda da, terör gruplarının olası saldırıları için alarmın sadece Paskalya tatilinde değil, 25 Nisan İtalya Cumhuriyet Bayramı ve 1 Mayıs İşçi Bayramı arasında yapılacak tatilde de geçerli olacağını belirtmişti. 
     






</TEXT>
</DOC>
