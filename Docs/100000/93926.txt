<DOC>
<DOCNO> 93926 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/05/son/soneko24.html </URL>
<DATE> 2002/07/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Derviş "Bozulma ekonomik değil psikolojik" 
</HEADLINE>
<TEXT>

     Devlet Bakanı Kemal Derviş, artık ileriye dönük çok daha güzel günlerin arifesinde olunduğunu belirterek, ''Bu güvensizliği de aşacağız eminim'' dedi. 
     Derviş, Ekonomik Koordinasyon toplantısının ardından basın mensuplarına yaptığı açıklamada, dünyada ve Türkiye'de biraz çalkantılı bir dönemden geçildiğini ifade ederek, sadece Türkiye'de değil, dünya piyasalarında da ciddi oynamalar olduğunu dile getirdi. 
     İhracat, turizm gelirleri, bütçedeki uygulama ve maliyenin başarıları izlendiği zaman temel ekonomik eğilimlerde bir bozulma olmadığını belirten Derviş, şunları kaydetti 
     ''Psikolojik bir bozulma var. Siyasal tartışmalar ve istikrarsızlıkla ilgili ve algılanan istikrarsızlıkla ilgili bazı korkular, belirsizlikler var. Ama temel ekonomik faktörlere baktığımız zaman, reel ekonomiye baktığımız zaman özellikle döviz dengesine baktığımız zaman hiçbir şekilde olağanüstü bir durum yok. Tersine 2001 yılına kıyasla gerçekten daha güzel dengeler, daha sağlam bir yapı var. Bu özellikle finans sektörüne doğru... Bu sağlam yapıyı finans sektörü kendisi oluşturdu BDDK ile birlikte ve ileriye çok güçlü bir yapı içinde gidiyor.'' Derviş, piyasalarda psikolojinin çok önemli olduğunu ve psikolojiyi gözardı etmenin mümkün olmadığını kaydederek, ''insanların algılaması realite oluyor, bir gerçek oluyor. Dolayısıyla bu algılamayla ilgili sorunları da Türkiye'nin çözmesi gerekiyor'' diye konuştu. 
     İnsanların güvenmesi gerektiğini, bu güvenin de yeniden tesis edilmesi anında temel ekonomik yapıdaki güçlenmeye dayanarak çok hızlı bir büyüme sürecinin başlamasının mümkün olduğunu dile getiren Derviş, ''Mümkün ötesinde olası'' dedi. 
     Derviş, bütün temel taşların yerine oturmuş durumda olduğunu belirterek, konuşmasını şöyle tamamladı 
     ''Güvenin, eşgüdümün gelmesi lazım. Birlikte ileriye doğru yürümemiz gerekiyor. Tekrarlıyorum temel altyapı oluşmuş durumda. Bunları tartıştık ve gerçekten bankacılarımızı da tebrik ettik. Çünkü zor bir dönemden geçtiler ve artık ileriye dönük çok daha güzel günlerin arifesindeyiz. Bu güvensizliği de aşacağız eminim. Ve bankacılık sektörü reel ekonomiye her türlü hizmeti, desteği vererek çağdaş bir ekonomide yerini alacaktır diye düşünüyorum.'' Kemal Derviş, Bankalar Birliği Yönetim Kurulu Başkanı Ersin Özince'ye de şahsen teşekkür etti. Bakan Derviş, basın mensuplarının sorularını ise yanıtsız bıraktı. 
     Derviş, bankacılık sektörünün çok sıkı bir denetim altında olmasını ve geçmişte yaşanan hataların bir daha yaşanmamasını istediklerini söyledi. 
     
     "Bankacılığa sıkı denetim" 

     Derviş, Türkiye Bankalar Birliği'ndeki Ekonomik Koordinasyon toplantısının ardından gazetecilere yaptığı açıklamada, Bankalar Birliği'nin yeni yöneticileri ve yönetim kurulu üyeleri ile çok verimli bir toplantı yaptıklarını ifade etti. 
     Türkiye'de Haziran ayında finans sektörünün çok önemli bir aşama katettiğini, denetim ve güçlenme sürecinden daha güçlü ve çağdaşlaşmış bir şekilde çıktığını kaydederek, sektörün ülkeye, ekonomiye, istihdama, üretime ve dış satıma daha iyi hizmet vermesi için çok önemli adımlar atıldığını vurguladı. 
     Bundan sonra da çalışmaların mutlaka devam edeceğini, Türkiye için güçlü bir finans ve bankacılık sektörünün çok önemli olduğunu dile getiren Derviş, şöyle devam etti 
     ''Ekonominin bütün kesimleriyle ilişki içinde, tüm kesimlerini destekleyen, kredi verebilen, kredinin vadesini uzatabilen sorunlarda işletmelerle birlikte çözüm arayan bankacılık sektörü ekonominin hızlı büyümesinde, istihdam yaratmasında kilit rol oynar. Onun için son aylarda harcanan çaba çok önemlidir. Biz bankacılık sektörünün güçlenmesini istiyoruz ekonominin güçlenmesi için... Aynı zamanda çok sıkı bir denetim altında olması ve geçmişte yaşanan hataların bir daha yaşanmamasını istiyoruz.'' Kemal Derviş, bu konuda BDDK'yı Bankacılık Düzenleme ve Denetleme Kurumu kutladığını, çok yoğun çalışma sonucunda çok önemli adımların atılabildiğini ifade ederek, ''Herkesin de kurallara göre oynaması lazım. Bugünlerde aynı örneği veriyoruz. Nasıl futbolda kurallara uyarak takım çalışması halinde başarılı olabildiysek ekonomide de aynı neticiyi muklaka elde edeceğiz'' diye konuştu. 
     Bugünkü toplantıda döviz piyasası, tahvil ve bono piyasası ile önümüzdeki aylar ve 2003 yılı dahil olmak üzere makro projeksiyonlar ve dengelerin gözden geçirildiğini belirten Derviş, hem temel boyutların ele alındığını hem de bazı teknik konularda oldukça ayrıntılı görüşmeler yaptıklarını söyledi. 
     Kendisinin toplantıdan çok yararlandığını aktaran Derviş, özelikle Merkez Bankası ile sektör arasında çok yakın işbirliği bulunduğunu ifade ederek, ''Ama benim de katılmamla ben de dinleyebildim. Ben de şahsen çok yararlanabildim'' dedi. 
     





</TEXT>
</DOC>
