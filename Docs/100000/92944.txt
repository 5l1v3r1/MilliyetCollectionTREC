<DOC>
<DOCNO> 92944 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/30/spor/spo04.html </URL>
<DATE> 2002/06/30/ </DATE>
<TIME>  </TIME>
<AUTHOR>  </AUTHOR>
<HEADLINE>
"GÖZÜMÜZ ZİRVEDE" 
</HEADLINE>
<TEXT>

Trabzonspor’un yeni transferi Mehmet Yılmaz, genç kadroyla büyük hedefler kovalayacaklarını iddia etti. Başarılı golcü, "Şampiyonluk sözü veremeyiz, ama ilk üçe gireriz" açıklamasını yaptı 
     Tırmanış zamanı’ 
     TRABZONSPOR’UN günlerce süren pazarlıklardan sonra kiralık olarak renklerine kattığı Mehmet Yılmaz, yeni sezonda ilk üçe gireceklerini ileri sürdü. Mehmet Yılmaz, "Buraya kendimi kanıtlamaya değil, büyüyüp yukarılara tırmanmaya geldim. Bu saatten sonra, kendimi ispatlama düşüncem yok. Oynadığım yerler, attığım goller belli. Şampiyonluk sözü veremeyiz, ama ilk üçe gireriz diyorum" şeklinde konuştu. 
     
     Hedef 25 gol’ 
     YENİ sezonda 20 - 25 gol arasında bir rakama ulaşmak istediğini de açıklayan genç futbolcu, sözlerini şöyle sürdürdü "Kadromuz yeni oluştu. Sihirli değneğimiz yok. Kadrodaki bütün arkadaşlarım genç ve yaşlarımız birbirine yakın. Kaptanımız Gökdeniz bile bizimle aynı yaşta. Bu aslında rakiplerin korkulu rüyası olabilmemiz için yeter. Ben aralarına geç katılıyorum, ama çabuk ısındım." 
     
     İki transfer daha istedi 
     TRABZONSPOR Teknik Direktörü Samet Aybaba, hedeflediği takımı kurabilmek için iki transfer daha yapmalarının şart olduğunu dile getirdi. Yönetimden "İhtiyaçlarını içeriden çöz" yolunda bir öneri gelmesi durumunda, ne yapacağı yolundaki bir soruya Aybaba, "Elbette takım içinden çözeriz. Ama rekabet istiyoruz. Rekabet yaratamazsak, kaliteyi yakalayamayız" cevabını verdi. 
     
     Agustine mahkemelik 
     KARADENİZ ekibinin forveti Agustine James’in, pasaportundaki çeşitli sorunlar nedeniyle ülkesi Nijerya’da mahkemeye verildiği öğrenildi. Kulübü arayarak durumunu bildiren Agustine, "Yasal olarak ülke dışına çıkamıyorum" diye konuştu. 
     
     Nefes aldılar 
     GÜNLERDİR Gerede’de yoğun bir çalışma dönemi içine giren Trabzonspor dünü izin yaparak geçirdi. Bordo - Mavili futbolcular bu fırsatı değerlendirip, öğle yemeğinde mangal partisi düzenlediler. Teknik heyetin de katıldığı yemekte futbolcuların morallerinin yerinde olduğu gözlerden kaçmadı. 
     MENİSKUS şüphesiyle Ankara’ya gönderilerek MR’ı çektirilen Selahattin’in, yan bağlarında hafif bir zedelenme olduğu bildirildi. Üç gündür kondisyon merkezi ve havuzda çalışan iki Erman’ın da bugünden itibaren takımla çalışmalara başlayacağı açıklandı. Bordo - Mavililer’de başka sakat bulunmuyor. 
     



 SPOR 






























</TEXT>
</DOC>
