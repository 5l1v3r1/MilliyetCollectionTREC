<DOC>
<DOCNO> 78813 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/17/spor/spo05.html </URL>
<DATE> 2002/04/17/ </DATE>
<TIME>  </TIME>
<AUTHOR>  </AUTHOR>
<HEADLINE>
GÜNEŞ TEDİRGİN 
</HEADLINE>
<TEXT>

Milli Takım Teknik Direktörü, sakatlıkların yanı sıra Birinci Lig’deki çekişme ve gerginliğin de sıkıntı yarattığını söyledi 
     AY - Yıldızlı ekibin hocası Şenol Güneş, yeni açılan internet sitesindeki ilk yazısında, Şili ile oynanacak maç öncesi, sakatlıklar ve ligdeki çekişme ile heyecanın, kendilerine sıkıntı verdiğini söyledi. Güneş, ligdeki rekabetin olumlu yanları olduğunu da vurguladı, "Ama dozajı arttıkça, bizi olumsuz etkileyebiliyor. Kavga etmeden, birbirimizi kırmadan ve hoşgörü ile güzel maçlar izlemek en büyük dileğimdir" dedi. 
     ŞENOL Güneş, 48 yıl sonra gelen Dünya Kupası finallerinin öneminin unutulmaması gerektiğini yineledi, herkesin desteğine ihtiyaç duyduklarını ekledi. Ay - Yıldızlı hoca, Şili ile ilgili değerlendirmesinde ise bugünkü rakibin, 7 kez Dünya Kupası finalleri yaşadığını, 2002 elemelerinde ise Brezilya’nın bulunduğu grupta 10. olduğunu hatırlattı. Şenol Güneş, Şili’nin genç bir kadroyla oynayacağını da söyledi. 
     MİLLİ Takım Teknik Direktörü, dünkü idman sonrası futbolcularla bir toplantı yaptı. Güneş, "Avrupa’da oynayacağımız son hazırlık maçı. Sakin olun ve strese girmeyin. Şili’nin ne yapacağı önemli değil. Önemli olan bizim ne yapacağımız" diye konuştu. Tecrübeli hoca, futbolcuların hakemle uğraşmamasını istedi ve "Kararlarına itiraz etmeyin. Oyun disiplininizi de kaybetmeyin" uyarısını yaptı. 
     
TÜRKİYE - ŞİLİ      DÜNYA Kupası finallerine hazırlanan A Milli Takım bugün Hollanda’da, Şili ile karşılaşacak. 21.00’de başlayacak karşılaşmayı Hollandalı hakem Rene Temmink yönetecek. Ay - Yıldızlı ekipte sakat oldukları için kadrodan çıkarılan Rüştü ile Hasan Şaş forma giyemeyecek. Milli Takım lig bitinceye kadar başka özel maç oynamayacak. 
     

</TEXT>
</DOC>
