<DOC>
<DOCNO> 99499 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/02/ekonomi/eko09a.html </URL>
<DATE> 2002/08/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Borsa uyum’lu yükseldi 
</HEADLINE>
<TEXT>

AB uyum yasalarına endekslenen borsa, dün yüzde 3.38 oranında yükselirken, dolar 21 bin lira geriledi 
     Piyasalar, günboyu AB uyum yasa teklifinin Meclis’teki görüşmeleri ve oylamayı bekledi. Genel Kurul öncesinde komisyon oylamasında bazı üyelerin muhalefet şerhli oy kullanmaları tedirginlik yaratırken, genelde iyimser beklentiler ağırlık kazandı. Dolarda hızlı düşüş yaşarken, borsa İş Bankası C hisselerinin de etkisiyle yükseliş yaşadı. Yüzde 3.38’lik artış kaydeden İMKB - 100 Endeksi 345 puanlık yükselişle 10.582’ye çıktı. Borsanın lokomotif hisselerinden İş Bankası C dün yüzde 8 değer kazandı. Günlük toplam işlem hacmi de yüzde 71.7’lik artışla 593.2 trilyon liraya yükseldi. 
     
     Dolar hızlı düştü 
     Dolar, erken seçim tarihinin belirlenmesi ve AB yasalarının Meclis Adalet Komisyonu’ndan geçmesinden sonra sabah saatlerinde hızla geriledi. Dolar 21 bin liralık düşüşle 1 milyon 674 bin liraya indi. Bono faizleri ise önceki günkü düzeyini korudu. 
     
     



 EKONOMİ 
























</TEXT>
</DOC>
