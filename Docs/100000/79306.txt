<DOC>
<DOCNO> 79306 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/19/son/sonspo10.html </URL>
<DATE> 2002/04/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Güneş ve Çobanoğlu, Güney Kore yolcusu... 
</HEADLINE>
<TEXT>

     Milli Takımlar Teknik Direktörü Şenol Güneş ile A Milli Futbol Takımı İdari Sorumlusu Can Çobanoğlu, 2002 Dünya Kupası Finalleri'nde gruptaki rakiplerinin hazırlık maçlarını izlemek için bu akşam Güney Kore'nin başkenti Seul'e gidecek. 
     Futbol Federasyonu'ndan yapılan açıklamada, Güneş ve Çobanoğlu'nun, A Milli Takım'ın grubundaki rakipleri Güney Kore, Kosta Rika ve Çin'in yapacağı hazırlık maçlarını izleyerek, takımların son durumları hakkında bilgi toplayacakları kaydedildi. 
     Güneş ve Çobanoğlu, Güney Kore'nin yarın Kosta Rika ve 27 Nisan Cumartesi günü de Çin ile oynayacağı hazırlık maçlarını izledikten sonra Türkiye'ye dönecek. 
     Bu arada, A Milli Futbol Takımı'nın sponsorlarından Pepsi, yaptığı açıklamada, Dünya Kupası Finalleri'nde başarılı olacaklarına inandığı millilere, finaller dönüşünde ''Şampiyonluk Partisi'' düzenleyeceğini bildirdi. 
     





</TEXT>
</DOC>
