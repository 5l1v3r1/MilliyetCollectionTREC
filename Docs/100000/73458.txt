<DOC>
<DOCNO> 73458 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/19/son/sonspo07.html </URL>
<DATE> 2002/03/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Trabzonspor'da transfer çalışmaları başladı 
</HEADLINE>
<TEXT>

     Ligde bu sezon başarılı bir grafik sergileyemeyen Trabzonspor'da, yönetim kurulu İstanbul'da biraraya gelerek, gelecek yıl bordo-mavili kulübün izleyeceği transfer politikası konusunda fikir alışverişinde bulundu. 
     Kulüp Başkan Yardımcısı Mehmet Öksüzoğlu, bugün yaptıkları toplantıda, gelecek yıl bordo-mavili takımın transferde neler yapması gerektiği konusunda fikir alışverişinde bulunduklarını söyledi. 
     Kulüpteki diğer gelişmelerle ilgili konuların da konuşulduğunu ifade eden Öksüzoğlu, şöyle devam etti 
     ''Trabzonspor olarak gelecek yıl ligde daha büyük hedeflerimiz olacak. Başarılı olabilmek için de transferde bazı oyuncuların takıma katılımını sağlamalıyız. Gelecek yıl için kadromuza ilk 11'de forma giyebilecek 6-7 oyuncu katmayı amaçlıyoruz. Şu ana dek hiçbir oyuncu ile anlaşmadık, ancak her mevki için düşündüğümüz 4 oyuncu ismi elimizde var.'' Trabzonspor'un mevcut kadrosunda da kaliteli isimlerin bulunduğunu kaydeden Öksüzoğlu, ''Ancak takımda hiçbir oyuncunun yeri garanti olmayacak. Garanti olabilmesi için herkesin daha fazla çalışması gerekecek'' diye konuştu. 
     
     İç transfer 
     Öte yandan, Karadeniz ekibinde Zafer, Oliveira, Osman Kurtuldu, Güngör, Jarkov, Seyit Cem, Osman Özköylü ve Orhan Çıkrıkçı'nın sözleşmesi sezon sonunda bitecek. 
     Bu oyuncuların 4'ü bordo-mavili takımın şu anki kadrosunda yer alırken, diğer oyuncular ise başka kulüplerde görev yapıyor. Takımda ilk 11'de forma giyen oyunculardan sadece Zafer ve Osman Özköylü'nün sözleşmesi sona eriyor. 
     Başkan Yardımcısı Öksüzoğlu, bu sezon iç transferde rahat bir sezon geçireceklerini ve sezon sonunda dış transferin kendileri için daha önemli olduğunu söyledi. 
     






</TEXT>
</DOC>
