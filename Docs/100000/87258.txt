<DOC>
<DOCNO> 87258 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/31/son/sontur10.html </URL>
<DATE> 2002/05/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Futbolculara vergi indirimine sendikalar karşı çıkıyor... 
</HEADLINE>
<TEXT>

     Türk-İş, futbolculara vergi indirimi uygulanması yönündeki çalışmalara tepki göstererek, ''Asgari ücretle geçinmeye çalışan insanlar vergilerini öderken, trilyonlar kazanan futbolcuların vergi vermemesi Anayasa'nın sosyal adalet ilkesine uymaz'' dedi. 
     Türk-İş Genel Eğitim Sekreteri Salih Kılıç, profesyonel futbolculardan vergi alınmaması çalışmalarının, futbolcuları değil, tamamen kulüpleri korumayı amaçladığını söyledi. 
     Anayasa'nın eşitlik ilkesine göre herkesin gücü oranında vergi vermesi gerektiğini belirten Kılıç, şunları kaydetti 
     ''Herkes vergisini vermelidir. Asgari ücretli yaşamını idame ettiremezken vergisini ödediği halde, futbolcuların vergi vermemesi Anayasa'nın sosyal adalet ilkesiyle çelişir. Profesyonel sporcunun vergi vermesi kadar doğal bir şey olamaz. Bu nedenle profesyonel futbolculardan vergi alınmaması adaletsizlik.'' Kılıç, profesyonel futbolcuların kaybedilmiş haklarını bir an önce alabilmeleri için de mutlaka güçlerini birleştirerek, Profesyonel Futbolcular Sendikası'nı kurmaları gerektiğini bildirdi. 
     





</TEXT>
</DOC>
