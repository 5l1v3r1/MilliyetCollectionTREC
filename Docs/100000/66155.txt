<DOC>
<DOCNO> 66155 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/06/spor/spo15.html </URL>
<DATE> 2002/02/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber Turu 
</HEADLINE>
<TEXT>

Fenerbahçe’ye para cezası      PROFESYONEL Futbol Disiplin Kurulu, Fenerbahçe’ye 1.5 milyar, Samsunspor’a da 1 milyar lira para cezası verdi. Kurul, Sarı - Lacivertli kulübe Ankaragücü maçında, Samsunspor’a da Göztepe karşılaşmasında çıkan olaylar nedeniyle ceza verilmesini kararlaştırdı. 
     
Rapajc’e çağrı      FENERBAHÇE’DE Milan Rapajc, Hırvat Milli Takımı’na çağırıldı. 16 Şubat’taki Galatasaray maçı öncesi milli takıma davet edilenler arasına katılan Rapajc, Teknik Direktör Mirko Jozic tarafından Hırvatistan’ın 13 Şubat’ta Bulgaristan ile Rijeka’da oynayacağı özel maçın kadrosuna alındı. 
     
Alpay’a yeni patron      İNGİLTERE Milli Takımı’nın eski menajeri Graham Taylor, Alpay’ın takımı Aston Villa’nın menajerliğine getirildi. Kariyerinde ikinci kez Aston Villa’nın teknik patronluğuna getirilen Graham Taylor, yeni takımıyla 2.5 yıllık sözleşme imzaladı. 
     
Real Sociedad Barça önünde      İSPANYA Ligi’nde Tayfun Korkut ve Nihat Kahveci’nin takımı Real Sociedad, bugün Barcelona ile rakip sahada karşı karşıya gelecek. Nou Camp’ta TSİ 22.00’de başlayacak maçta, küme kalma mücadelesi veren Sociedad’da Toshack’ın, her iki milli futbolcumuza da ilk 11’de görev vermesi bekleniyor. 
     
Rekorlar alt üst oldu      ERZURUM 1. Amatör Küme’de A Grubu’nu lider tamamlayan ve Üçüncü Lig’e Yükselme Maçları’na katılmaya hak kazanan 3 Temmuz Beldespor, gol rekorlarını altüst etti. 3 Temmuz Beldespor, yaptığı 22 maçta rakip fileleri tam 125 kez havandırdı. Hiç yenilgi yüzü görmeyen Beldespor, maç başına 5.6’lık bir ortalama yakaladı. 
     
Hakan bu hafta yok      İTALYA’NIN Parma takımında top koşturan Hakan Şükür sakatlığı nedeniyle bu hafta forma giyemeyecek. Yıldız futbolcu, perşembe günü oynanacak Brescia kupa maçı ile hafta sonu yapılacak Lazio karşılaşmasında takımdaki yerini alamayacak. Antrenmanlara çıkmayan Hakan’a ilaç ve lazer tedavisi uygulanıyor. 
     
Ümitler’den iki maç      2004 Avrupa Şampiyonası hazırlıklarını sürdüren Ümit Milli Futbol Takımı, özel maçta 3.Lig 5. Grup takımlarından Kasımpaşa’yı 2-1 yendi. Ümitler, sabah Yusuf Ziya Öniş Stadı’nda 2. Lig B Kategorisi 3. Klasman Grubu takımlarından Sarıyer ile yaptığı maçı ise 3-1 kaybetti. 
     
Erler anıldı      İSTANBUL Yüzme İhtisas Kulübü kurucularından Suat Erler 18. ölüm yıldönümünde anıldı. Erler’in, Aşiyan’daki kabri başında yapılan törene İYİK Başkanı Nejat Duran, bazı yöneticiler ve üyelerle, ailesi katıldı. 
     
Ferguson kaldı      İNGİLTERE Süper Ligi takımlarından Manchester United’ın efsanevi İskoç çalıştırıcısı Alex Ferguson, bir yıl daha takımın başında kalmayı kabul etti. 9 yıldır başında bulunduğu takımına son üç sezonda peşpeşe olmak üzere ligde toplam 7 şampiyonluk kazandıran "Sir" unvanlı 60 yaşındaki deneyimli teknik adam, ekibinin kasım ayında ligde 6 yenilgi almasıyla zor duruma düşmüştü. Ancak Manchester’ın yeniden zirveye çıkmasıyla Ferguson’a güven arttı. 
     
Pele’ye açık artırma      BREZİLYA’NIN efsanevi futbolcusu Pele’nin, 1970 Dünya Kupası finalinde İtalya’ya karşı giydiği 10 numaralı forma, açık artırmayla satılacak. Christie’s Müzayede Evi’nde yapılan açıklamada, Brezilya’nın 4-1’lik zaferiyle sonuçlanan maçta, Edson Arantes De Nascimento’nun Pele giydiği 10 numaralı formanın, 43 bin dolar ile 71 bin dolar arasında satılmasının beklendiği bildirildi. 
     



 SPOR 


























</TEXT>
</DOC>
