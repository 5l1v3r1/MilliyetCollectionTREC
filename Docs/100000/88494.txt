<DOC>
<DOCNO> 88494 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/07/son/sondun16.html </URL>
<DATE> 2002/06/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Belçika "işgal kuvvetleri" Almaya'dan çekiliyor 
</HEADLINE>
<TEXT>

     Belçika'nın, İkinci Dünya Savaşı'ndan bu yana 50 yıldan fazla süredir Almanya'da bulunan askeri kuvvetleri, geri çekilme sürecini başlatıyor. 
     Almanya'daki Belçika Kuvvetleri FBA , Köln yakınlarındaki Spich'te yapılan törenle 2004 yılında son bulacak geri çekilme işlemini başlattı. Törene, Belçika Kralı 2. Albert ve Federal Almanya Cumhurbaşkanı Johannes Rau da katıldı. 
     Belçika hükümeti, Silahlı Kuvvetler'in ''stratejik modernleştirilmesi'' önlemleri çerçevesinde, 2000 yılında çeşitli kararlar almış, 2015'e kadar uygulanması öngörülen tasarruf planları arasında, FBA'nın geri çekilmesine de yer verilmişti. 
     Belçika'nın, Almanya'da halen 2100 asker ve 5 bin sivil FBA personeli bulunuyor. FBA, özellikle Köln ve çevresinde konuşlandırılmış durumda hizmet veriyor. 
     Belçika, İkinci Dünya Savaşı sonunda, 1945'te, Almanya'ya 115 bin askerle girmişti. Bu kuvvetlerin büyük kısmı, 1990'da, Sovyet Bloku'nun çökmesinin ardından geri çekilmişti. 
     İkinci Dünya Savaşı'ndan mağlup çıkan Almanlar, Belçika'ya da büyük savaş tazminatları ödemiş ve işgal kuvvetlerini barındırmayı kabullenmişlerdi. Onbinlerce Belçika askeri, diğer müttefiklerle birlikte Almanya'nın çeşitli bölgelerini kontrol altına almıştı. 
     Müttefikler, sadece Rusya'nın Almanya'daki askerlerini ''işgal kuvvetleri'' olarak adlandırıyor. 
     Savunma Bakanlığı'ndan elde edilen bilgilere göre, bugün başlatılan son geri çekme hareketi, en geç 2004 yılında tamamlanacak. Almanya'daki piyade ve zırhlı birlik tugaylarının bir kısmı feshedilirken, bir kısmı Belçika'nın Liege bölgesine taşınacak. 
     Yetkililer, az sayıda Belçikalı askerin, Adolf Hitler'in Harp Okulu ve en önemli eğitim merkezlerinden biri olan, halen kısmen müze olarak kullanılan Vogelsang Eğitim Kampı'nda varlıklarını 2005'e kadar sürdüreceklerini bildirdiler. Belçika'nın, 2005'ten sonra, Almanya'da, ''sembolik olarak'' birkaç asker bırakabileceği de belirtiliyor. 
     Müttefiklerin Almanya'daki asker sayısı, 2001'de 500 binden 120 bine indirildi. Almanya'da halen 90 bin Amerikalı, 26 bin İngiliz, 3 bin Hollandalı, 3900 Fransız ve 2100 Belçikalı asker bulunuyor. 
     





</TEXT>
</DOC>
