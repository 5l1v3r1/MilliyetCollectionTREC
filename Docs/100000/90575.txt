<DOC>
<DOCNO> 90575 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/18/son/sonspo22.html </URL>
<DATE> 2002/06/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Yunan basını "Türkiye beklenen sonucu aldı" 
</HEADLINE>
<TEXT>

     A Milli Futbol Takımı'nın 17. Dünya Kupası finallerinde Japonya'ya karşı aldığı 1-0'lık 
     galibiyetle çeyrek finale yükselmesi, Yunan basını tarafından, ''Türkiye beklenen sonucu aldı, galibiyeti hakkıyla elde etti'' şeklinde yorumlandı. Karşılaşmayı naklen yayınlayan Yunan ET 1 Televizyonu, maç yorumunda, ''Kırmızı-beyazlılar, Japonlar'ın planlarını bozarak akıllı bir oyun çıkardılar. 1996 yılından bu yana bize değerini kanıtlayan Türk Takımı, bugün de sahada fişek gibiydi. 8 dev arasındaki yerini alarak muhteşem futboluyla oyuna damgasını vurdu'' dedi. Ümit Davala'nın 12. dakikadaki mükemmel golünün Japon takımına adeta soğuk duş etkisi yaptığını kaydeden ET 1, Türk Millilerin cumartesi günü oynanacak Senegal karşılaşmasında da taraftarlarına hoş sürprizler hazırlayabileceklerini belirtti. Öte yandan, Ethnos gazetesinin internet portalında, ''Türkiye futbol tarihindeki altın sayfasını bugün yazdı'' yorumu yapıldı. Ethnos, Şenol Güneş'in takımını ''8 Devin'' arasına yerleştirerek Türk basının kendisine yönelttiği olumsuz eleştirilere de yanıt verdiğini kaydetti. Supersport internet portalı ise ''Türkiye, Japon misafirperverliğine golle karşılık verdi'' başlıklı haberinde, ay-yıldızlı takımın karşılaşmanın tek bir dakikasında dahi zorlanmadan galibiyete ulaştığını yazdı. Bu arada, Türk Milli Takımı'nın galibiyetini ''Ay-yıldız sahada parladı'' şeklinde duyuran Yunan özel Flash Radyosu, Ümit Davala'nın kaydettiği gol ile Japonlar'ın hayallerine adeta ''mezar taşı'' diktiğini belirtti. ''Komşularımız, 48 yıl sonra Dünya Kupası'na katılma başarısına ulaşmakla yetinmeyip bu yolda tökezlemeden yürümeye devam ediyor'' diyen radyo, ''kırmızı-beyazlıların galibiyetinin Türk taraftarını cennetin 7. katına taşıdığı'' yorumunu yaptı. Milli takımın Japonya zaferi Batı Trakya Türk Azınlığı tarafından büyük sevinç gösterileriyle karşılandı. Günlük çalışmalarına ara veren ve kahvehaneleri hınca hınç doldurarak maçı izleyen Türk azınlık, maçın bitiş düdüğü ile birlikte sokaklara döküldü. Türk Milli Takımı'nın galibiyeti Türk gençler tarafından davul-zurna eşliğinde kutlandı. 
     





</TEXT>
</DOC>
