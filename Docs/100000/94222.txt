<DOC>
<DOCNO> 94222 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/07/spor/spo04.html </URL>
<DATE> 2002/07/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Trabzon sarsıldı 
</HEADLINE>
<TEXT>

Bordo-Mavili kulüpte hazırlık kampında başlayan ödeme krizi futbolcuları isyan ettirdi. Bazı oyuncuların, "Böyle gitmez. Sözleşmemi fesh etmek istiyorum" dedikleri öğrenildi 
     Bunalım yarattı 
     KARADENİZ ekibinde Bolu Gerede kampının son gününde ortaya çıkan ödeme krizi yüzleri astı. Trabzonspor yönetiminin söz verdiği ödemeyi geç ve eksik yapması nedeniyle futbolcular arasında büyük huzursuzluk yaşandığı, bazılarının, "Bu şekilde yürümez. Sözleşmeyi feshetmek istiyorum" dedikleri öğrenildi. Başkan Özkan Sümer’in, futbolculara imza attırılırken verdiği, "Paranızın üçte birini peşin ödeyeceğiz" sözü tutulmayınca, büyük bir ödeme bunalımı yaşandı. 
     
     Selahattin kızgın 
     KAMPIN son gününde bazı oyunculara transfer alacağının dörtte birlik bölümü, bazılarına da bu bölümün ilk taksidi adı altında küçük miktarlar ödendi. PAF takımından gelen gençlere ise sadece yol harçlığı verildi. Selahattin, "Biz Antalya’yı mali konulardaki samimiyetsizlik yüzünden bıraktık. Boş sözleşmeye bunun için mi imza attım" diyerek, rahatsızlığını kaptan Gökdeniz’e iletti. Genç oyuncunun konuştuğu diğer isimler de ödemelerden şikayetçi oldu. 
     
     Burhan da patladı 
     ANTALYA’DAN transfer edilen Burhan’ın, "Ben Trabzon’a döner dönmez sözleşmemi feshettirmek istiyorum. Böyle olacaksa kampa filan gitmeye de gerek yok" dediği bildirildi. Selahattin ve Burhan’a diğer oyuncular da destek verdi. Sessizliğiyle tanınan Hasan da, "Para bulamamışlarsa söylesinler. Peşinatın üçte birini bile ödeyemediler. Sanki prim verdiler" dedi. Kaptan Gökdeniz, arkadaşlarına bugün Başkan Özkan Sümer’le durumu görüşeceği sözünü verdi. 
     
     Limana beş ortak 
     TRABZONSPOR, sabırsızlıkla Trabzon Limanı’nın kendilerine devredilmesini bekliyor. Özelleştirme İdaresi Başkanlığı, bu ay içinde konuyu gündeme alacak. Yönetim ise şimdiden limanın işletilmesi konusunda yeni projelere başladı. Başkan Özkan Sümer’in talimatıyla yardımcı şirketler arayışlarına start verildi. Yönetici Kerim Kalafatoğlu, limanın kendilerine bırakılması halinde burayı beş şirketle birlikte işleteceklerini söyledi. 
     
     Alternatifsiz stoper 
     OSMAN, Cem, Gökhan ve Güngör’ün gönderilmesinden sonra stoper sıkıntısına düşen Trabzonspor’da Erman’ın alternatifi bulunamadı. Teknik Direktör Samet Aybaba, Beşiktaş’tan alınan tecrübeli oyuncunun bölgesi için Macit ve Erdinç’in henüz istediği düzeye ulaşmamasından yakındı. Aybaba’nın, daha önce, "Bizim işimize yarayacak stoper tipi değil" ifadesini kullandığı Kürşat’ın alınması için harekete geçilmesini istediği ileri sürüldü. 
     



 SPOR 


























</TEXT>
</DOC>
