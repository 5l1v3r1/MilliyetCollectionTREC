<DOC>
<DOCNO> 55960 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/07/spor/spo02.html </URL>
<DATE> 2001/12/07/ </DATE>
<TIME>  </TIME>
<AUTHOR>  </AUTHOR>
<HEADLINE>
SON SÖZ NOUMA'NIN 
</HEADLINE>
<TEXT>

Marsilya Kulübü ile her konuda anlaşan Fenerbahçe, şimdi de ilk görüşmede olumsuz yanıt veren golcü futbolcuyu ikna etmeye çalışıyor. Nouma’nın "evet" demesi halinde transferin hemen biteceği belirtildi 
     YUSUF KOBAL 

     Problem yok 
     TRANSFER çalışmalarını sessiz sedasız sürdüren Fenerbahçe, Nouma’nın bonservisi konusunda Marsilya ile anlaşmaya vardı. Fransız kulübü yöneticileri, Sarı - Lacivertli kulübün getirdiği teklifi kabul ederken, "Nouma ile de anlaşırsanız bizim için problem yok. Önemli olan onu ikna etmeniz" ifadelerini kullandılar. 
     
     Cazip öneri 
     FENERBAHÇE yöneticileriyle yaptığı ilk görüşmede "Taraftara söz verdim. Türkiye’de sadece Beşiktaş’ta forma giyerim" cevabını ileten Nouma’nın geri adım atması için baskılar devam ediyor. Fransız futbolcuya cazip bir öneri götüren Sarı - Lacivertliler, adeta naz yapan Nouma’nın alacağı tepkilerden çekindiğini, ancak büyük yol katettiklerini söylediler. 
     
     Hakan Şükür noktayı koydu 
     INTER’de top koşturan yıldız futbolcu, Fenerbahçe’ye gitmeyeceğini, ayrıca kendisine teklif gelmediğini söyledi. Hakan Şükür, "Sezon sonuna kadar hiçbir takıma transfer olmam. İtalya’da yatmaya devam edeceğim. Ancak burada çok şey öğrendim. Özellikle başarılı bir insanın nasıl pasifize edildiğini" ifadelerini kullandı. 
     
     Top federasyonda 
     HAFTA başında sözleşme imzaladığı Fatih Akyel’e lisans çıkarmak için resmi başvuruda bulunan Fenerbahçe Kulübü, genç yıldızı oynatabilmek için federasyon yönetim kurulunun kararını bekleyecek. Tüm evrakları tamamlanan Fatih Akyel’in profesyonel futbol talimatının 37. maddesi kapsamına girip girmediğini tartışacak olan yönetimin, büyük bir olasılıkla gerekli izni vereceği kaydedildi. 
     
     Andersson’dan espriler 
     FENERBAHÇE’nin İsveçli golcüsü Andersson, 100. Yıl Işıl Okulları’nın düzenlediği panele katıldı ve öğrencilerin sorularını yanıtladı. Andersson, tercümanlığını yapan öğrencinin, "Benim bir takımım var. Transfer olur musun " sorusuna "Olurum" yanıtını verdi ve bir kağıt parçasına imza attı, transfer ücretini de 10 dolar olarak belirledi. İsveçli golcü ardından "Galatasaray’da oynamak ister misiniz " sorusuna da "Biraz önce başka bir takımla sözleşme imzaladım" yanıtını verince salon kahkahaya boğuldu. Fotoğraf Hüseyin Yavuz 
     



 SPOR 






















</TEXT>
</DOC>
