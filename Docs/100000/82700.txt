<DOC>
<DOCNO> 82700 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/08/ekonomi/eko07.html </URL>
<DATE> 2002/05/08/ </DATE>
<TIME>  </TIME>
<AUTHOR>  </AUTHOR>
<HEADLINE>
100 dolara bir hisse 
</HEADLINE>
<TEXT>

     EKONOMİ SERVİSİ 

     Cumhuriyet gazetesi kuruluşunun 79. yıldönümünde yeni ortak arıyor. Bir süre önce sermayesinin yüzde 10’unu okurlarına açarak ortak eden Cumhuriyet gazetesi, bu kez yüzde 20’sini daha halka açmayı planlıyor. Gazete, Okurlarımızı, dostlarımızı, halkımızı Cumhuriyet’in geleceğine ortak olmaya çağırıyoruz’ sloganı ile dünkü sayısında yeni ortaklara çağrıda bulundu. Şirket yetkilileri, gelecek olan talebe göre yüzde 20’lik daha hisse satışının yapılabileceğini belirttiler. Cumhuriyet gazetesini bünyesinde bulunduran Yeni Gün Holding hisse senetlerinin satışı klasik anlamda bir halka arz olmayacak ve hisseler borsada işlem görmeyecek. 3 trilyon lira sermayesi bulunan Yeni Gün Holding’in hisseleri 100 dolardan satışa sunulacak. 
     Yetkililer, Cumhuriyet okurlarının gazetelerine ortak olacağını beklediklerini, böylece binlerce, on binlerce okurun desteğiyle gazetetenin sağlam bir mali yapıya kavuşacağını belirttiler. Halka arzdan elde edilecek olan gelir, gazetenin mali yapısının güçlendirilmesinde, teknoljik altyapı yatırımlarında ve yayın faaliyetlerinin çeşitlendirilmesinde kullanılacak. Önümüzdeki 10 gün içinde gazetede talep formları yayınlanacak. Gelecek talebe göre ikinci bir yüzde 20’nin daha satılıp satılmayacağı belli olacak. Cumhuriyet gazetesinin yaklaşık 40 bin düzeyinde günlük satışı bulunuyor. 
     



 EKONOMİ 




















</TEXT>
</DOC>
