<DOC>
<DOCNO> 69690 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/27/ekonomi/eko05.html </URL>
<DATE> 2002/02/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Hi - tech bize uymaz 
</HEADLINE>
<TEXT>

ABD nitelikli sanayi bölgelerinin hi - tech yüksek teknoloji ürünleri üzerine kurulmasını önerdi. Türkiye altyapı yetersizliği nedeniyle bunun ihracata katkı sağlamayacağını savundu 
     ANKARA Milliyet 

     ABD - Türkiye Ekonomik Ortaklık Komisyonu görüşmelerinin dün başlayan ilk turunda, Türk tarafı, ABD’ye gümrüksüz sanayi ihracını sağlayacak nitelikli sanayi bölgeleri’ QIZ konusunu gündeme getirdi. 
     Türkiye’yi Dışişleri Müsteşarı Uğur Ziyal ve ABD’yi Ekonomik İlişkilerden Sorumlu Dışişleri Bakan Yardımcısı Alans Larson’ın temsil ettiği görüşmeler Ankara Palas’ta başladı. Dışişleri Bakanı İsmail Cem, açılış konuşmasında ekonomik ilişkilerin stratejik ortaklık düzeyine çıkarılması zamanının geldiğini söyledi. 
     
     Bush’tan selam geldi 
     ABD Heyeti’ne başkanlık eden Larson, ABD Başkanı George W. Bush ve Dışişleri Bakanı Powell’dan selam getirdiğini söyledi. ABD’nin, sağladığı ilerlemeye hayranlık duyduğunu ifade eden Larson, Türkiye ile çok güçlü ilişkiler istediklerini söyledi. 
     
     Gümrük oranları tartışıldı 
     Toplantıda ABD tarafı, QIZ’nin hi-tech yüksek teknoloji üzerine kurulmasını istedi. Türk tarafı ise bütün sanayi ürünlerini kapsamasını istedi. Türk tarafının QIZ’nin mevcut 19 serbest ticaret bölgesinde veya deprem bölgesinde kurulması yönündeki eğilimini öğrenen ABD tarafı, QIZ’nin yerinin Güneydoğu olması ısrarında bulunmadı. 
     ABD ile Türkiye’nin birbirlerine uyguladıkları gümrük oranlarında ABD lehine yüzde 25’e varan oranlarda farklılıklar bulunduğunu dile getiren Türk tarafı, ticaret anlaşmasıyla gümrüklerin eşit oranlara çekilmesini istedi. 
     
Kota tartışması marta ertelendi      SEÇKİN ÜREY Ankara 

     Komisyon toplantısının en yoğun tartışmalara sahne olan gündemlerinden birisi de tekstil kotalarıydı. Türk tezi şu şekilde ifade edildi 
     "Bize kota uygulamamanız gerekiyor. Sizin deyiminizle stratejik ortağız. Bazı Afrika ülkelerine bile uygulamıyorsunuz. Pazarımız rekabete açık. ABD, Türkiye’ye pazarlarını rekabete kapalı tutan Hindistan ve Pakistan’la aynı muameleyi yapıyor. Türk ürünleri ABD’li yerli üretici için de tehlike oluşturmuyor. Tişörtte pazarın yüzde 75’i kota uygulanmayan ülkelerin. Pazarda yüzde 2.74 payı olan Türkiye’ye ise kota uygulanıyor." 
     ABD heyeti kota sorununun mart sonunda, TIFA Ticaret ve Yatırım Çerçeve Anlaşması görüşmelerinde ele alınmasını önerdi. Türk Heyeti, anti damping soruşturmalarının ve tarife dışı engellerin kaldırılmasını da istedi. 
     
     Cargill tartışması 
     ABD heyeti de Türkiye’nin tarım ürünlerine yüzde 56’ya varan oranda gümrük vergisi uyguladığını belirterek, pazarın ABD ürünlerine açılmasını istedi ve ABD’li Cargill’in yatırımındaki aksamaları gündeme getirdi. 
     Görüşmelere katılan bir Dışişleri yetkilisi, "Herşeyi tartışmaya hazırlar, ancak tekstilde isteksizler. ABD’nin QIZ’de yüksek teknoloji ürünlerini içermesi talebine karşılık, bütün sanayi ürünlerini içermesi şeklindeki talebimiz devam ediyor. Ancak, tekstilin yer alması zor gözüküyor" dedi. 
     



 EKONOMİ 






















</TEXT>
</DOC>
