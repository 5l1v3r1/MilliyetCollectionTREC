<DOC>
<DOCNO> 79796 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/22/son/soneko20.html </URL>
<DATE> 2002/04/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Vural ''Telekom hakkında stratejik karar verilmedi'' 
</HEADLINE>
<TEXT>

     Ulaştırma Bakanı Oktay Vural, Türk Telekomünikasyon A.Ş'nin, hangi şekilde yeniden yapılandırılacağı konusunda yeterince bilgi olmamasının nedenlerinden birinin, bununla ilgili stratejik kararın verilmemesinden kaynaklandığını belirterek, ''Çeşitli alternatifler var, değerlendiriliyor'' dedi. 
     Vural, 2023 Yılına Mektup Kampanyası'na ilişkin bilgi vermek üzere düzenlediği basın toplantısının ardından, gazetecilerin sorularını yanıtladı. 
     Sivil Havacılık Kanunu'nda yapılacak değişikliklerle ilgili bir soru üzerine Vural, konunun, bir ay içinde TBMM gündemine alınmasını isteyeceklerini söyledi. 
     Vural, değişiklikler kapsamında nelerin bulunduğuna ilişkin olarak, yeni kanuna, kalite güvence sisteminin kurulmasını koyduklarını kaydetti. Vural, ''Uluslararası havaalanlarına yönelik güvenlik önlemlerinin, bütün ulusal havaalanlarına uygulanması, biyometrik kontrollerinin yapılması, kokpit kapılarının kapatılması, pasaportların makinada okunabilir hale getirilmesi konularını, Sivil Havacılık Kanunu'na yerleştirdik'' diye konuştu. 
     Vural, dünyadaki bütün gelişmeleri dikkate alacak şekilde, düzenleme ve ruhsatlandırma işlemlerini yapan bir sivil havacılık kurumu oluşturulacağını ifade etti. Vural, bu konudaki çalışmaların bittiğini, redaksiyon aşamasında olduklarını söyledi. 
     
     "Özelleştirmenin altyapısını oluşturacak" 

     Türk Telekomünikasyon A.Ş'nin yeniden yapılanmasına ilişkin bir soru üzerine Vural, danışman şirketin hazırladığı stratejilere uygun bir yeniden yapılanma sağlanacağını bildirdi. Vural, sözlerini şöyle sürdürdü 
     ''Telekom'un özelleştirilmesine ilişkin ihale kurulu var. Bu kurul, bu yapılanmaya uygun bir şekilde özelleştirme stratejisi hazırlayacak. Bu çalışmalar henüz sürüyor. Çünkü çok stratejik kararlar bunlar. Görüşmeler sürüyor. Ön raporlar verildi, bunlar redakte edildi, tartışmalar yapılıyor. Bu konuda tercihi yapacak olan Telekom Yönetim Kurulu. Daha sonra da ihale kurulu, bu stratejiye uygun olarak da bir özelleştirme takvimi verecek. Nisan ayında özelleştirme takvimini sunmamız gerekiyor. Strateji neden önemlidir 
     Çünkü Türk Telekom'un yeniden yapılandırma stratejisi, özelleştirmenin altyapısını oluşturacak. Ekonomik programda belirtilen de odur. 
     Türk Telekom'un hangi şekilde yeniden yapılandırılacağı konusunda yeterince bilgi olmamasının temel nedenlerinden biri, bununla ilgili stratejik kararın verilmemiş olmasındandır. Çeşitli alternatifler var, değerlendiriliyor. Yeniden yapılanma, özelleştirmenin bir altyapısı olacak değil. Aynı zamanda özelleştirme, yeniden yapılanmayı belirleyecektir. Her iki kurul arasında bu nedenle karşılıklı görüş alışverişi devam edecektir.'' Vural, 29 Mart'tan bu yana Telekomünikasyon Kurumu'na atama yapılmadığının anımsatılarak, Devlet Bakanı Kemal Derviş ile isimler konusunda bir görüş ayrılığının bulunup bulunmadığının sorulmasına karşılık, bunun bir zaman sorunu olduğunu söyledi. 
     Oktay Vural, ''Üyeliklere önerilen arkadaşlarımız, Telekomünikayon Kurumu'nda başkan yardımcılığı yapanlardır. Kurumda, mesleki tecrübeleri olan kişilerdir. Düzenleyici kurumun başkan yardımcılığını yürütenlerdir. Bu niteliklere uygun arkadaşların, sektöre güzel hizmet vereceklerini düşünüyorum. Kanuni ve mesleki niteliklere uygun teklifler yapılmıştır'' diye konuştu. 
     





</TEXT>
</DOC>
