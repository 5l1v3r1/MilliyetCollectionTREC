<DOC>
<DOCNO> 67351 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/13/guncel/gun08.html </URL>
<DATE> 2002/02/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Referandumla alkol yasaklanır mı 
</HEADLINE>
<TEXT>

ÇAPRAZ ATEŞ 
     BELMA AKÇURA 

     AKP Genel Başkanı Recep Tayyip Erdoğan’ın, alkolün yasaklanması için referanduma gidilebileceğini söylemesi tartışmalara yol açtı. Başkanlığı döneminde Erdoğan, İstanbul’da kamusal alanlarda içki yasağı uygulamasını getirdi ancak bunda başarılı olamayınca belediyeye ait işyerlerinde bu yasağı uygulatttı. Erdoğan, içki yasağı uygulamasını Anayasa’nın halk sağlığının korunmasına ilişkin 58. maddesine dayanarak yaptığını, vatandaşların bu uygulamadan memnun olduğunu öne sürdü. 
     
     Hüseyin Arı Konya Milletvekili 
Çözüm bu değil      Referandum demokrasinin supabıdır. Dolayısıyla ülkenin tümünü ilgilendiren, milli hedeflerimiz, ülke menfaatleri konusunda referanduma gidilir. Ama alkol konusunda referanduma gidilmesi yönündeki açıklamalar bana çok saçma geliyor. Çözüm bu değil. Bu konuda sivil toplum örgütlerinin önayak olması gerekir. Yasaklarla bu işler olmaz. İnsanlara doğru yolu göstereceksin. Alkolün trafik kazalarıyla topluma zarar verdiği bir gerçek. Ortak paydamız olarak önce demokrasiyi kabul etmemiz lazım. Bu ülkenin çıkış yolu demokrasi, bu ülkede olmayan şey de demokrasi. 
     
     Nurettin Sözen Belediye eski Bşk. 
Cehalet örneği      Tayyip Erdoğan, İstanbul’da içkiyi Anayasa’nın 58. maddesine dayanarak yasaklamış. Ancak, bu madde sadece gençleri kapsıyor. İkincisi bu madde düşkünlüklükten, bağımlılıktan bahsediyor. Oysa alkol bağımlılığı başka bir şey, alkol kullanmak başka bir şey. Demokrasilerde her şey oylanmaz ve çoğunluğun verdiği oy da her zaman doğru değildir. Bu çoğunluğun tahakkümüdür. Demokrasi, azınlık haklarını koruyan rejimdir. Bu çok büyük bir cehalet örneği. Referandumun hangi konularda yapılacağı bellidir. Akla gelen her şey referanduma götürülmez. 
     
     Ali Coşkun AKP Gen. Başkan Yar. 
Halkı korumalıyız      Anayasa’da devletin sorumluluklarından birisi de vatandaşın alkol gibi zararlı maddelerden korunmasıdır. Devletin, Tekel kanalıyla, bir taraftan alkol üretip diğer taraftan bunun reklamını yapması anayasaya aykırıdır. Devletin alkolü teşvik edici hareketlerine parti olarak karşıyız. Bu bakımdan gerekirse referanduma gidilir. Kamusal alanda bu işi yasaklamak gerekir. Erdoğan, "Tekel’in bir an önce özelleştirilmesi ve devletin alkollü içkiler üretmemesi ve kamusal alandan bunun uzaklaştırılması konusunda referandum yapılabilir" demiştir, yanlış anlamayalım. 
     
     Yasin Hatipoğlu SP Grup Baş.Vekili 
Alkol yasaklanmalı      Zararlı olduğu sabit olan bir konuda, içkinin ne kadar zararlı olduğunu yeterince bilemeyen bir topluma siz gidip nasıl sorarsınız, "kullanalım mı, kullanmayalım mı" diye. Yani sosyal devlet, zararlı bir şeyin kullanılmasını halka sorarak yararlı hale getiremez. Toplum, "kullanalım" derse, ne yapacağız "Kokain serbest bırakılsın mı, bırakılmasın mı " diye sorulabilir mi Halk eğer, "Kokaini, mali durumu yerinde sosyeteden bir kesim kullanıyor. O halde bu faydalı bir şeydir. Biz de kullanalım" derse ne yapacağız Kokain serbest mi olacak Halka sormaya gerek yok. 
     



 GÜNCEL 















</TEXT>
</DOC>
