<DOC>
<DOCNO> 90638 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/19/spor/aspo.html </URL>
<DATE> 2002/06/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye bu şarkıyı söylüyor 
</HEADLINE>
<TEXT>
BIG IN JAPAN 
Ay-Yıldız yine parladı, ev sahibini Ümit Davala’nın golüyle paraladı. Dünya Kupası’nın 8. harikası bütün ülkeyi salladı. Rakip şimdi Senegal, hedef yarı final 
     FUTBOL tarihimize yeni bir zafer daha ekledik. 48 yıl sonra katıldığımız Dünya Kupası’nda ilk hedef gruptan çıkmaktı. Çıktık. Sonra çeyrek finale diktik gözümüzü. Başardık. Şimdi yarı final için Cumartesi’yi ve Senegal’i bekliyoruz. Biliyoruz ki yine yeneceğiz. Evet. Japonya’da, ev sahibi Japonya’yı devirip yolumuza devam ediyoruz. Millilerimiz, göz bebeklerimiz ile coşuyoruz, seviniyoruz, koşuyoruz. 
     MAÇA çok iyi başladık. Sahayı iyi kapatıp, pas yapmalarını engelledik. 12. dakikada Ergün’ün kornerine kafayı çakan Ümit Davala tabelayı değiştirirken, ilk satırları yazmaya başlamıştık bile. Tempoyu dengeleyen, kontrolü oyunu tercih eden bir futbol oynadık. Hakan Şükür’ün yanında Hasan Şaş ve Yıldıray sürpriz gol ayaklarımızdı. Son dakikaya kadar bir an bile disiplinden kopmadan, skora oynadık ve kazandık. Sevin Türkiye çeyrek finaldeyiz. 
     
Sonuna kadar devam ederiz’Ay - Yıldızlı futbolcular, Türk halkının dualarıyla finale çıkacaklarını belirttiler 
     MİLLİ Takım oyuncularının Japonya zaferinden sonra adeta ayakları yere değmiyordu. Hakan Şükür, "İnanılmaz mücadele örneği gösterdik, gerçek bir takım olduğumuzu herkese kanıtladık. Savaştık, istediğimizi aldık. Daha iyi yerlere geleceğiz. Türk halkının dualarına bundan sonra daha çok ihtiyacımız var. Sonuna kadar bu işi götüreceğiz" diye konuştu. 
     SAVUNMADA kusursuz bir futbol çıkaran Alpay ise, "İlklere imza atan bir takım olarak artık yenilerini yapacağız. Kolay rakip yok. Ancak biz hepsini geçecek güçteyiz. Bize inananlarla yola devam edeceğiz" ifadelerini kullandı. Tayfur da "Bir aydır evimizden uzaktayız. Burada tek yürek olduk. İyi bir ekibiz. Kimin oynayıp oynamadığı önemli değil" dedi. 
     GALİBİYETİ getiren golü atan Ümit Davala, Senegal’i yenerek yarı finale çıkacaklarını iddia etti, "Takım olarak hepimiz final oynamayı düşünüyoruz. Buna inanıyoruz, başaracak güçteyiz" açıklamasını yaptı. Hasan Şaş ise "Bu takımın kendine inancı var. Sadece Türk halkı bize inanıyor. Bizden dualarını eksik etmesinler. Bu takım finale kadar gider" ifadesini kullandı. 
     FUTBOL Federasyonu Başkanı Haluk Ulusoy ise A Milli Takım’ın Dünya Kupası’nda çeyrek finale yükselmesiyle, yine bir ilke imza attıklarını söyledi. Ulusoy, Japonya karşılaşmasında milli takım oyuncularının, Türk halkının dualarını hissettiğini ifade etti, "Halkımızın yüzünü güldürebildiysek ne mutlu bize. Senegal’i de geçeceğiz, buna yürekten inanıyoruz" diye konuştu. 
     



 SPOR 


































</TEXT>
</DOC>
