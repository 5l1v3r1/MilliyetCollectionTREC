<DOC>
<DOCNO> 81627 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/02/son/sondun07.html </URL>
<DATE> 2002/05/02/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD Irak'ın 11 Eylül saldırıları ile ilişkisine dair kanıt bulamadı 
</HEADLINE>
<TEXT>

     Amerikan yetkilileri, 11 Eylül saldırılarını düzenleyen teröristlerden Muhammed Atta'nın, 2001 yılı Nisan ayında Prag'da bir Iraklı yetkiliyle buluştuğuna ilişkin kanıt bulunmadığını belirttiler. 
     İsim vermeden basına açıklamada bulunan yetkililer, Atta'nın, Iraklı bir diplomat olan Ahmed Halil İbrahim Samir El Ani ile Prag'da buluştuğuna ilişkin iddiaları kanıtlayacak hiçbir unsurun bulunmadığını ifade ettiler. 
     Dünya Ticaret Merkezi ikiz kuleleri ve Pentagon'a düzenlenen terörist saldırıların ardından, teröristlerden Atta'nın, El Ani ile Prag'da, Nisan 2001 tarihinde biraraya geldiği iddia edilmiş ve bu buluşma, Irak'ın 11 Eylül terörist saldırılarıyla bağlantısına kanıt olarak gösterilmişti. 
     Adının açıklanmasını istemeyen Amerikalı yetkili, ''Daha önce Çeklerin de söylediği gibi, Atta'nın 2001 Nisan'ında El Ani ile görüştüğüne dair elimizde hiçbir kanıt yok. Atta'nın ABD'yi terk ettiğine ve sonra geri döndüğüne ilişkin kanıt da yok. Daha önce gerçek adıyla yolculuk ettiği için bütün yolculukları tespit edildi. 
     Ancak söz konusu dönemde bu görüşmeyi yaptığına ilişkin hiçbir kanıt yok. Belki sahte belgelerle ABD'den ayrıldığı ve geri döndüğü savunulabilir, ama bunu niye yaptığını sormak gerekir'' dedi. 
     Amerikalı yetkililer, Atta'nın Haziran 2000 tarihinde Prag'a gittiğini, ancak burada kiminle görüştüğüne dair bilgi bulunmadığını da kaydettiler. Atta'nın 1999 yılında da Prag'a gittiği ve Iraklı yetkililerle buluşmuş olabileceğini belirten yetkililer, bu doğru olsa bile, bu durumun, Irak'ın 11 Eylül ile bağlantısına kanıt olamayacağına işaret ettiler. 
     Bir yetkili, 11 Eylül'e ilişkin yapılan araştırmalarda şu ana kadar Irak'ın saldırıyla bağlantısına ilişkin ''önemli hiçbir şey'' bulamadıklarını ifade etti. 
     ABD Başkanı George W. Bush yönetiminin şahin kanadı, Irak lideri Saddam Hüseyin rejiminin devrilmesi amacına ulaşabilmek için, Irak ile 11 Eylül saldırıları arasında bağlantı olduğu tezini savunuyor. 
     





</TEXT>
</DOC>
