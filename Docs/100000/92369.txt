<DOC>
<DOCNO> 92369 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/27/yazar/altan.html </URL>
<DATE> 2002/06/27/ </DATE>
<TIME>  </TIME>
<AUTHOR> Çetin ALTAN  </AUTHOR>
<HEADLINE>
Borazan ve zurna 
</HEADLINE>
<TEXT>

     Bendeniz sabahın erken saatlerinde yazıyorum yazıyı. Üstünde odaklandığımız Türkiye - Brezilya maçı ise 14.30 - 17 arası. Bizim yazı makinesini, maçın sonucuna göre tıkırdatma olanağım yok. 
     Şu sıralarda akşam saatlerini öngörebilmekten çok daha kolay, 50 yıl sonrasını öngörebilmek... 
     50 yıl sonra tatil yörelerinin bazı gece kulüplerinde, kadınlarla erkekler anadan doğma dans edecekler. İletişim gibi ulaşım da, çok daha hızlanmış olacak. İstanbul - New York arası, 3 saate inecek belki. Evlilikler arasında da bir küreselleşme başlayacak... "Ulus - devlet" modelinin iyice geçmiş olacak modası... 
     
     Bugün dahi Dünya Futbol Şampiyonası'na katılmış takımlardaki ünlü futbolcuların, hem kazançları, hem yandaşları, hem yeryüzündeki etkileri siyasal parti liderlerininkinden de fazla, kabine üyelerininkinden de fazla, belediye başkanlarınınkinden de fazla... 
     Örneğin Senegal'de siyasetçi olmak mı daha avantajlı, yoksa Senegal Milli Takımı'nda ünlü bir futbolcu olmak mı 
     
     90 yıl önce Enver Paşa, 50 yıl önce Celal Bayar, 30 yıl önce Ferit Melen ünlü bir futbolcunun, kendilerinden çok daha ışıklı bir alkış mihrabı olabileceğini, geçirebilir miydi aklından 
     Bugün Arnavut Başbakanı'nın piyasa değeri ne kadardır, bizim Hasan Şaş'ın ne kadardır 
     Küreselleşme sürecinin politika dışı demokratikleşmesi, derler buna. 
     
     Beklendiği gibi Brezilya'yı da yenersek, sorun yok. 
     Yer, gök, denizler ve uzay çın çın çınlayacak. 
     - Finale kaldık, kupa bizimdir... 
     - ... 
     - Dünya bizi alkışlıyor ayakta... 
     - ... 
     - Türk'ün güneşi doğdu, futbol ufuklarına... 
     
     Ama, ya bir de kazaya uğrarsak 
     Unutmayalım ki bizim, "sambacılar" diye takıldığımız Brezilya tüm dünyada, futboluyla ünlüdür ve 4 kez de Dünya Şampiyonu olmuştur. 
     Bizim geleceğe dönük hayallerimiz, Brezilya'nın geçmişte kalmış anıları... 
     Her ne kadar Brezilya futbolunda, savunmanın zayıf olduğu söylense de spor otoriteleri, Türkiye - Brezilya maçı öncesinde Türkiye'ye yüzde 30, Brezilya'ya yüzde 70 şans tanıyorlardı. 
     Dileriz kıç üstü oturur, bütün bu eski değerlendirmeler. 
     Ama, ya bir kazaya uğrarsak 
     
     Brezilya, yüzey olarak Güney Amerika'nın yarısını kaplayan ve Türkiye'den 10 kat daha büyük bir ülke. 
     Nüfusu ise 175 milyon... 
     Ya adam başına düşen ulusal geliri, neredeyse 7 bin dolar... 
     Brezilya'da da, ulusal gelir dağılımındaki adaletsizlikle, ekonomik sıkıntılar iç karartıcı olsa bile Türkiye'ye oranla, vitrini, daha evrensel bir konumdadır Brezilya... 
     Ve Dünya Futbol Şampiyonası'nda Brezilya ile yarı final oynamak, - yenilsek dahi - küçümsenecek bir başarı değildir bizler için. 
     Bugünkü duygusal coşku sar'aları aşılıp da, ayaklarımız biraz daha yere değdiğinde nerelerden nerelere gelmiş olduğumuzu çok daha gerçekçi olarak göreceğiz. 
     
     Brezilya'yı yenersek, gece boyu yaşanacak cümbüşler cinneti yankılanmasında gazete manşetleri, birbirine dolanmış kuyruklu yıldızlar şenliğinde çıkacak. 
     Ama bir kaza olursa da, enseyi karartmayın. 
     Dünya Futbol Şampiyonası'nda 3. olmak da az şey değil, inanın. 
     Ve yine sevinin, yine sevinin, yine sevinin. 
     
     







Yine de güzel 


Borazan ve zurna 


Çekik gözler... 


Ecevit Sorumsuzluk 


Hüzünle sevinçle kutlamak gerekiyor bu başarıyı 


Yarattığı yıldızları acımasız yiyen, vefasız medya .. 


Dev adamlar 


Hem şanslıydık, hem de başarılı 


Türk gibi başladık, Türk gibi bitirdik... 


Yapı Kredi hisselerini kimler satıyor 


Hayır, hiç ayıp olmadı... 


Alkışlar Milli Takım’a 


50 milyon dolar yetmez, yok mu artıran ANAP’lı 


16 sermaye grubunun hayatı karardı 


Pisliklerin üstünü örtme şampiyonuyuz 


</TEXT>
</DOC>
