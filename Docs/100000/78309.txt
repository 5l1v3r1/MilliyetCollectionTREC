<DOC>
<DOCNO> 78309 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/14/yazar/yilmaz.html </URL>
<DATE> 2002/04/14/ </DATE>
<TIME>  </TIME>
<AUTHOR> Serpil YILMAZ  </AUTHOR>
<HEADLINE>
Türkiye altın takı ülkesi olur mu 
</HEADLINE>
<TEXT>

     İtalya’dan sonra dünyanın en büyük altın takı satıcısı Türkiye. Yalnız iki ülke arasındaki fark bir hayli büyük. Türkiye yılda 70 ton, İtalya 200 ton satış gerçekleştiriyor. ABD’yi ise bu ölçüler içine hiç sokmuyorum. Amerika’da bir kuyum mağazası, Türkiye’nin gerçekleştirdiği 1 milyar 400 milyon dolarlık ihracat rakamını, tek başına satış cirosu olarak kaydedebiliyor. Zaten Türkiye’nin de altın takı ihracatının yüzde 80’i ABD’ye yapılıyor. 
     Türkiye yılda 700 milyon dolarlık altın takı ihracatı gerçekleştiriyor. Bir 700 milyon dolar da, turistik yörelerden yapılan satışlardan sağlanıyor. İç piyasa satışları da aynı oranda gidiyor. Şubat krizinden bu yana altıncılar, iç piyasa satışları yüzde 50’lere varan oranda düşünce, dış piyasaya ağırlık verdiler. Bunların başında Atasay Kuyumculuk geliyor. 
     Atasay adı üzerinde biraz durmak istiyorum. Üçüncü kuşak kuyumcular dersem abartmış olmam. Denizlililer... Dede Atasay sarraf. Oğul Atasay Kamer ise mesleğe, bir otomobilin içinde takıları aktif pazarlama yöntemi ile satarak başlıyor. Kapalıçarşı’da atölye kuruyor. 
     1980’lere gelindiğinde, altın legal düzene sahip değil. Atasay Kamer, dönemin Başbakanı Turgut Özal ve rahmetli Adnan Kahveci ile altın ithalatının düzenlemesi için uğraş veriyor. Merkez Bankası altın ithal ediyor, kuyumcular da aldıkları bu altınları işleyip ihraç ediyorlar. 
     Dış piyasanın yolu açılınca Atasay Kamer, Türkiye’nin standartlar sorunu olduğunu görüyor ve altın işlemeciliğinde fabrikasyona giriyor. 
     Kuyumculara "fabrikasyon" lafı pek hoş gelmiyor. Ne kadar otomasyona geçseler de, el emeğini sıfırlamanın mümkün olmadığı bir alanda faaliyet gösterdiklerini vurguluyorlar. 
     Atasay 1989 yılında Kapalıçarşı’daki bir grup kuyumcu ile fabrikada altın takı üretmeye başlıyor. Ondan sonra piyasada yeni yeni markalarla fabrika üretimleri başlıyor. 
     Üçüncü kuşak Cihan Kamer babasının yanına geldiğinde, Atasay’ın bugün 4’ü ABD’de olmak üzere, 7 yurt dışı ofisini kuruyor. Ayrıca 4 ayrı gezici ekiple Hong Kong’dan, Dubai’ye kadar aktif pazarlama yapılıyor. 
     Yasal düzenlemeler tamamlanmış, standartlar gelişmiş, üretim çeşitliliği artmış, taklit oranı yüzde 60’lara kadar düşmüş, geriye markalaşma kalmış. Cihan Atasay, markalaşmanın yolunun bizzat kendi isimleriyle satış yapan mağazalardan geçtiğini görüyor. 
     Nisan ayında Atasay kendi adıyla iç ve dış piyasada mağaza açma yoluna gidiyor. Türkiye’de cirosu en yüksek kuyumcuları tesbit ediyor ve her ilde bunlardan iki tanesine isim hakkı veriyor. İç piyasada açılacak 250 Atasay mağazasının, yalnızca 10 tanesi kendilerine ait olacak. Yurt dışında da aynı yöntemi uygulayacaklar. Yurt dışında 750 mağaza açacaklarını söyleyen Cihan Atasay, altın denince akla Türkiye’nin gelmesini sağlamayı hedeflediklerini vurguluyor. 
     
Güney Afrika’dan teklif      Yurtdışı mağazaların önemli bir bölümü Avrupa’da olacak. Çünkü oradaki Türk kuyumcuların Atasay adını almaları daha kolay. ABD’de ise bir mağaza zinciri satın almak veya büyük bir magaza zincirinde faaliyet göstermek sözkonusu. 
     Atasay’a Güney Afrika’dan da cazip bir teklif var. Zengin altın madenlerine sahip olan Güney Afrika’da altın işlemeciliği gelişmemiş. O nedenle Güney Afrika hükümeti Atasay’a burada üretim yapmaları koşulu ile 100 milyon dolar fon sağlamayı teklif ediyor. Atasay ise üretimini yurt dışına çıkartmak konusunda karar verebilmiş değil. Ayrıca Anadolu kökenli bir büyük grupla da Orta Afrika’ya benzer bir yatırım için görüşmeye gidecekler. 
     Atasay, altın takıda markalaşmanın bir yolu olarak, ABD QVC televizyon kanalını görüyor ve buradan yılda 12 milyon dolar satış yapıyor. Önümüzdeki aylarda, yine ABD’de eticaret yapan bir alışveriş kanalı da kuracaklarını söylüyorlar. 
     Atasay’ın serüvenine baktığımızda, ekonomik krizin şirketleri yurt dışına açılma konusunda ajite ettiğini görüyoruz. 
     
     







Vay benim köse sakalım... 


Türban 2002 


Yücelen'den Müdüre destek 


Jenin katliamı, Şaronizm, intihar terörizmi 


Sinemalarım 


Sıra bizim kuşakta 


Avrupa Birliği'ne giriş sürecinde eğitim 


Sahip olduğumuz tek şey yaşadığımız andır 


Mardin'in kayık ve sal tarifesi 


Işıkara'dan Abdülhamid'e deprem jurnalleri 


Bankacıyla gazetecinin köşe yazarı olarak farkı 


Bir yıldızın hayat müfredatı 


Siz "ne"siniz 


Yeni lider adayı hakkında 


Büyümenin önündeki en büyük engel kafalarımızda 


Her soruna bakıyoruz gençleri unutuyoruz 


Türkiye altın takı ülkesi olur mu 


</TEXT>
</DOC>
