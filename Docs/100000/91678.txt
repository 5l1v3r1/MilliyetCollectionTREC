<DOC>
<DOCNO> 91678 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/24/spor/spo03.html </URL>
<DATE> 2002/06/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Şimdi de Milan 
</HEADLINE>
<TEXT>

İtalyan basını, Galatasaraylı Hasan Şaş’a Juventus ve Roma’dan sonra Milan’ın da talip olduğunu iddia etti 
     CÜNEYT KARAKAYA 

     Milan’ın lideri’ 
     DÜNYA Kupası’ndaki futboluyla yıldızlaşan Galatasaraylı Hasan Şaş, İtalyan medyasının transferdeki bir numaralı ismi oldu. Tutto Sport Gazetesi, Juventus ve Roma’dan sonra Milan’ın da Hasan’a talip olduğunu yazdı. Haberi, "Hasan Şaş, Milan’ın lideri" başlığıyla duyuran ünlü gazete, "Milan, Inzaghi, Shevchenko ve Tomasson’un yanında Hasan Şaş’ı da oynatmak istiyor" yorumunu yaptı. Kırmızı - Siyahlılar’ın, Terim ile Hasan için görüşeceği ifade edildi. 
     
     Aston Villa devrede 
     HASAN Şaş’a, İngiltere’nin ünlü kulüplerinden A.Villa’nın da talip olduğu belirtildi. İngiliz ekibinin menajeri Graham Taylor’un, Alpay aracılığıyla Hasan Şaş’a ulaşma çabası içinde olduğu açıklandı. İngiliz Kulübü’nün, Alpay’a talip olan Galatasaray’dan, takas olarak yıldız futbolcuyu istemeye hazırlandığı da iddia ediliyor. Bu arada İspanyol basınında çıkan haberlerde, Hasan’ın performansının Real Madrid’i de harekete geçirdiği belirtildi. 
     
Terim yolcu      GALATASARAY Teknik Direktörü Fatih Terim, yabancı transferine son noktayı koymak için bugün İtalya’ya gidiyor. Tecrübeli hocanın, Milan ile Rui Costa ve Rus golcü Kutuzov için masaya oturacağı iddia edildi. Ayrıca Sarı - Kırmızılı takıma gelmeye sıcak bakan Nuno Gomez için de, Fiorentina ile son detayların masaya yatırılacağı vurgulandı. 
     
Jancker için son temaslar      BAYERN Münih ile Galatasaray, Jancker için artık son detayları konuşuyor. Alman kulübü ile Sarı - Kırmızılı yönetim arasında, bonservis pazarlığında 1 milyon euro gibi bir farkın kaldığı bildirildi. Menajeri aracılığıyla Galatasaray’a gelmek için yeşil ışık yakan Jancker’in kupa bitiminde Bayern Münihli yöneticilerle masaya oturup, fiyatında indirim yapmaya çalışacağı açıklandı. 
     



 SPOR 




































</TEXT>
</DOC>
