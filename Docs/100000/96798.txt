<DOC>
<DOCNO> 96798 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/19/son/soneko26.html </URL>
<DATE> 2002/07/19/ </DATE>
<TIME>  </TIME>
<AUTHOR>  </AUTHOR>
<HEADLINE>
The Ekonomist "Türkiye taze bir başlangıçta"... 
</HEADLINE>
<TEXT>

     İngiltere'de yayınlanan haftalık siyaset ve ekonomi Dergisi The Economist, krizlerle bunalan Türkiye'nin, yine ''taze bir başlangıç'' yapmaya uğraştığını yazdı. 
     Derginin son sayısında yer alan yazıda, Türkiye'nin ve bu ülke için iyi şeyler dileyenlerin, reformlardan her şeye rağmen vazgeçmemeleri gerektiği de vurgulanırken, Türkiye'nin bölgesindeki önemli ve stratejik bir pivot olduğu ve yer aldığı coğrafyayı sakinleştiren bir etkisi bulunduğu yolundaki inanışların, bugün her zamankinden daha fazla haklılık kazandığı ifade edildi. 
     
     FAY HATTI ÜZERİNDE 
     Türkiye'nin Avrupa ile Asya arasındaki bir ''fay hattı'' üzerinde olması nedeniyle önemli olduğunu, birinci dünya savaşından bu yana kendisini modernize etmiş bir ülke konumunda bulunduğunu, Atatürk ve onun takipçilerinin ülkedeki laik sistemi kurup savunduklarını da hatırlatan Dergi, ''periyodik olarak gelen korkutucu kırılganlığı ve yaşanan huzursuzluklara rağmen, Türkiye Pakistan ile Fas arasında uzanan Müslüman dünyası içindeki en demokratik ülke olma özelliğini koruyor'' dedi. 
     Türkiye'nin yaklaşık 40 yıldır, AB üyeliği için çaba harcamakta olduğunu, Batı'nın iyi bir dostu, NATO'nun önemli bir müttefiki olduğunu da hatırlatan Dergi, Türkiye'nin muhtemel Irak operasyonu için de kilit önem taşıdığını bildirdi. 
     
     TÜRKİYE ÇÖKERSE SONUCU KORKUNÇ OLUR 
     Türkiye'nin politik ve ekonomik bir kaosa düşmesi halinde, bunun ülke içindeki ve bölgedeki sonuçlarının korkunç olacağını savunan The Economist, ülke ekonomisinin son iki yıldır kötü bir dönem geçirmekte olduğuna dikkati çekti. 
     IMF ve ekonomik programı yürüten Bakan Kemal Derviş'in çabalarıyla bu krizden çıkılmaya çalışıldığını belirten Dergi, gelecekle ilgili tahmin ve yorumlarda da bulundu. Dergi, Batı hükümetlerinin, yapılacak seçim sonucunda Parlamento içinden yeni bir koalisyon çıkmasını, bu koalisyonun kalbine yerleştirilmek üzere de ''AB'ye yatkın, liberal ve reformcu'' bir kişinin bulunmasını dilediklerini belirtti. Dergi, Bakan Derviş'i bu tanıma uygun bir aday olarak gösterdi. 
     
     SOĞUK OMUZ DEĞİL, YARDIMA İHTİYAÇ VAR 
     Öte yandan Batılı hükümetlerin, AB kapısının hala Türkiye'ye açık olduğunu belirterek bu dönemde üzerlerine düşeni yapabileceklerini de kaydeden Dergi, ''bu ülkeye generallerin politikaya etkilerinin AB sürecine yararlı olmayacağı da hatırlatılmalı'' iddiasında bulundu. 
     Kopenhag Zirvesi'nde Türkiye'nin üyelik görüşmelerine davet edilmesi gerektiğini vurgulayan Dergi, ''ancak bu son kriz atlatılsa bile, hala pek çok Avrupalı, Türkiye'nin AB'ye katılmak için gereken kriterlere sahip olup olmadığı kuşkusunu taşımayı sürdürecek. Bu konudaki kuşkuların giderilmesi uzun zaman alabilir ve sonuç için bir neslin daha geçmesi gerekebilir. Ancak Türkiye 1980'lerden bu yana hem ekonomik hem de politik olarak çok yol aldı. AB hükümetlerinin, kapıyı Türkiye'nin yüzüne kapatmak için aptal olmaları gerekir. Bu ülkenin soğuk bir omuza değil, yardıma ihtiyacı var'' diyerek yazısını tamamladı. 
     Dergi hazırladığı üç sayfalık bir diğer analizde de, Türkiye'deki gelişmelere geniş şekilde yer verdi. 
     





</TEXT>
</DOC>
