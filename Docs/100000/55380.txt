<DOC>
<DOCNO> 55380 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/03/son/sontur04.html </URL>
<DATE> 2001/12/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Amerikan Dışişleri Bakanı Ankara'da şu mesajları verecek... 
</HEADLINE>
<TEXT>

     ABD Dışişleri Bakanı Colin Powell'ın, yarın başlayacak Türkiye ziyaretinde, Afganistan, Irak ve Kıbrıs konularında mesajlar vermesi bekleniyor. 
     Powell'ın Ankara'daki temaslarında ağırlıklı konuyu Afganistan oluştururken, ABD Dışişleri Bakanı, Afganistan'da koalisyonun korunmasını öncelikli olarak ele alacak. Afganistan'a barış gücü, insani yardım konularının da görüşülmesi öngörülüyor. 
     Edinilen bilgiye göre, Colin Powell ziyareti sırasında, kitle imha silahları geliştirme yolunda ''tehlikeli şekilde'' giden Irak konusunda da bu ülkenin ''cesaretlendirilmemesi'' mesajını verecek. Bu çerçevede ABD'nin, Irak ile Türkiye arasında ikinci sınır kapısının açılmasına ilişkin muhalefetini ifade etmesi de bekleniyor. 
     Powell'ın ziyaretiyle ABD'nin, Irak ile diplomatik kanalları açık olan Türkiye'nin, kitle imha silahları geliştirme amacından vazgeçmesi yolunda Irak'ın ikna edilmesi mesajını iletmesi de öngörülüyor. 
     ABD Dışişleri Bakanı, geçen hafta A.A'ya verdiği özel demeçte, ABD'nin Irak'a savaş ilan etmediğini, ancak gözünün, Irak lideri Saddam Hüseyin'in üzerinde olduğunu söylemişti. 
     Öte yandan, ABD'nin, Faruk Hicazi'nin, Irak'ın Ankara Büyükelçiliği görevini tamamlayarak, ülkesine dönmesine ilişkin gelişmeyi, ''memnuniyetle not ettiği'' belirtiliyor. 
     KKTC Cumhurbaşkanı Rauf Denktaş ile Rum Kesimi lideri Glafkos Klerides'in biraraya geleceği gün Ankara'ya gelecek Powell'ın, Kıbrıs konusunda ABD'nin tutumunu yinelemesi bekleniyor. 
     Amerikalı yetkililer, Kıbrıs Rum Kesimi Avrupa Birliği sürecinde hızla ilerlerken, ''AB bizim kulübümüz değil. Kıbrıs'ın üyeliğini bloke etme hakkımız yok'' diyerek, çözüm için görüşme masasına oturulması telkininde bulunuyorlar. 
     Powell'ın Ankara temaslarında, gelişme kaydedilen Avrupa Güvenlik ve Savunma Politikası AGSP konusunun da ağırlıklı ele alınması öngörülüyor. 
     






</TEXT>
</DOC>
