<DOC>
<DOCNO> 91808 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/24/son/sonspo24.html </URL>
<DATE> 2002/06/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Brezilya'da Ronaldo iyileşti... 
</HEADLINE>
<TEXT>

     17. Dünya Kupası yarı finalinde 
     Türkiye'nin rakibi olan Brezilya Milli Takımı'nda, yıldız forvet oyuncusu Ronaldo, takımının bugünkü idmanına katıldı. 
     Brezilya Milli Takımı Doktoru Jose Luis Runco'nun, bugün yıldız futbolcunun yalnızca koşu yapacağını açıklamasına karşın Ronaldo'nun, bacak kaslarındaki sorun büyük ölçüde giderildiği için, idmanda çift kale maça da katıldığı kaydedildi. 
     Bugünkü idmanda maça hazır görünen Ronaldo'nun, geçen cumartesi günü çekilen MR'ında da ciddi bir sakatlığı olmadığı sonucuna varılmıştı. 
     Geçirdiği ağır sakatlıklar nedeniyle takımı FC Inter'den yaklaşık 2 yıl uzak kalan Ronaldo'nun, bu kez çok kısa sürede iyileşmesi 
     sürprizle karşılanırken, Türkiye karşısında hemen hemen oynayacak duruma gelmesiyle, takım arkadaşı Rivaldo ve Alman Klose ile mücadele ettiği gol krallığı yarışını sürdürme olanağı yakaladı. 
     
     INTER'E TELEFON ETTİ ''İYİYİM MERAK ETMEYİN'' 
     Öte yandan Ronaldo, takımı FC Inter'in kamp yaptığı Appiano Gentile'yi arayarak, ''İyiyim, merak etmeyin'' mesajını gönderdi. 
     FC Inter'in resmi internet sitesinden verilen haberde, Ronaldo'nun, yeni sezonun hazırlıklarına başlayan takım arkadaşlarına iyi şanslar dilemek için kampı aradığı bildirildi. 
     ''İyiyim, endişelenecek hiçbir şey yok. Chievo-Inter maçından sonra yaşadığım gibi yalnızca bir adale yorgunluğu'' diyen Ronaldo'nun, Türkiye ile yapılacak Dünya Kupası yarı final karşılaşmasına hazırlandığını söylediği kaydedildi. 
     





</TEXT>
</DOC>
