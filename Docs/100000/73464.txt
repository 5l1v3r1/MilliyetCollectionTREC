<DOC>
<DOCNO> 73464 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/19/son/sonspo13.html </URL>
<DATE> 2002/03/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Lorant'tan eleştirilere yanıt "Ahkam kesmek çok kolay.." 
</HEADLINE>
<TEXT>

     Fenerbahçe Teknik Direktörü Werner Lorant, Malatyaspor maçında yaptıkları hatalar sonucunda 2 puan kaybettiklerini belirterek, ''Ancak maçtan sonra neden böyle bir panik havası estiğini anlamıyorum'' dedi. 
     Bir radyoda canlı programa katılan Lorant, eleştirilerin düzeyli olması gerektiğini belirterek, ''Ben de beraberlikten hoşnut değilim. 
     Ama televizyondan görüp, ahkam kesmek çok kolay'' diye konuştu. 
     Alman çalıştırıcı, Malatyaspor maçında hatalar yaptıklarını kabul ettiğini ifade ederek, ''Kendi sahamızda yemememiz gereken golleri yedik. Malatyaspor maçında hem ofansta, hem defansta hatalar yaptık. 
     Rakip çok kapanmıştı. İlerde daha baskılı, daha agresif oynayabilirdik'' dedi. 
     
     "Yolumdan dönmem" 
     Malatyaspor maçından sonra kulüp başkanı Aziz Yıldırım'dan bir uyarı gelip gelmediği şeklindeki soru üzerine Lorant, bu tür spekülasyonlarla ilgilenmediğini belirterek, şöyle devam etti 
     ''Böyle şeyler nereden çıkıyor anlamıyorum. Ama benim için hiç fark etmez. Yaptığım herşey, takımın daha iyi olması içindir. Böyle şeyleri okumuyorum, takip etmiyorum. Takımın başına geldiğimde Galatasaray'ın 9 puan gerisindeydik. Bunları telafi ettik, puan puana geldik. Beşiktaş'ın da 2 puan önündeyiz. Başarısız olduğumuzu sanmıyorum. Beni yolumdan hiçbir şey çeviremez.'' Alman çalıştırıcı, takımın kondisyon açısından hiç sorunu olmadığını, ancak hücum futbolu açısından çok geride olduğunu kaydetti. 
     Werner Lorant, ''Futbolda sonuç mu, güzel futbol mu önemlidir'' şeklindeki bir soruya da ''Amacımız hem güzel oynayıp, hem de kazanmak. Ama kötü oynarken de kazanabiliyorsanız başarıdır. Futbolda şansın da büyük faktörü vardır. Malatya maçında Serhat, Revivo golleri atsaydı, kazanacaktık'' karşılığını verdi. 
     
     "Ogün çok değerli bir oyuncu" 
     Lorant, Malatyaspor maçından sonra çok eleştiri alan kaptan Ogün'e de sahip çıktı. 
     Ogün'ün çok değerli, çok iyi antrenman yapan bir futbolcu olduğunu anlatan Alman teknik adam, ''Ben sürekli Ogün'ü oynatıyorum. Takıma yararlı bir futbolcu. Malatyaspor maçında takımın en iyisiydi. Onun sürekli eleştirilmesini de anlamıyorum. Ben bu eleştirilerden etkilenmeyeceğim'' dedi. 
     Lorant, 4'lü forvet oynatması ile ilgili eleştirilere de yanıt vererek, şöyle konuştu 
     ''Ben hiçbir zaman 4-4-2 oynamadım. Rakiplerimiz kapandığı için biz hücum oynamak zorundayız. Ben 4 forvet oynatmıyorum, 4 hücuma yönelik oyuncu oynatıyorum. Sistemim hücuma yönelik. Ogün ve Johnson, 4 hucüm oyuncusunun arkasında bu yükü kaldırabilirler. Onlara 
     güveniyorum.'' Mustafa Doğan'ı neden oynatmadığı şeklindeki bir soru üzerine ise Werner Lorant, Fatih ve Mirkoviç'in çok iyi anlaştığını, bu oyuncular iyi olduğu sürece takımın düzenini bozmak istemediğini kaydetti. Revivo'yu kendi pozisyonunda oynattığını anlatan Lorant, Malatyaspor maçında oynatmadığı Simao'dan çok ümitli olduğunu, kim daha uygunsa maçlarda o futbolculara yer verdiğini söyledi. 
     
     "Gaziantepspor'u yenmeliyiz" 
     Şu anda sadece Gaziantepspor maçını düşündüğünü ifade eden Lorant, ''Ben Beşiktaş maçını düşünmüyorum. Önümüzdeki bütün maçlar birbirinden zor. Beşiktaş maçından önce Gaziantepspor ve Gençlerbirliği maçlarımız var. Derbiye kadar bütün maçları kazanmalıyız'' diye konuştu. 
     ''Bugünkü antrenmanda futbolcuları 2 grup halinde çalıştırmışsınız. Gaziantepspor maçında bir taktik değişikliği mi düşünüyorsunuz'' şeklindeki bir soru üzerine Lorant, ''Futbolcuları 2 grup halinde çalıştırmam neden farklı yorumlanıyor anlamıyorum. Eğer böyle giderse, antrenmanı basına kapatacağım. Çünkü bize rahat çalışma imkanı vermiyorlar. Benim basınla hiçbir sorunum yok. Ben herkesin birbirine saygı ve sevgi duyması gerektiğine inanıyorum. Basın görevini ciddi bir şekilde yaparsa, onlarla sorunum olmaz'' dedi. 
     
     "Neden hep Galatasaray'la karşılaştırılıyoruz" 
     Werner Lorant, bir taraftarın, Galatasaray'ın presini beğendiğini, neden Fenerbahçe'nin de onlar gibi pres yapamadığını sorması üzerine, şöyle konuştu 
     ''Neden hep Galatasaray en iyisini yapıyor, biz en kötüsünü yapıyoruz diye eleştiriliyoruz. Bana garip geliyor. Puanlarımız aynı. 
     Onlar taktik icabı pres oynamaya daha müsait, daha başarılı yapıyorlar. Tartışmaya gerek yok. Ayrıca Galatasaray uzun süredir aynı hocayla çalışıyor. Ben geleli daha 3 ay oldu. Futbolda bazı şeyleri birden bire yapamazsınız. Zamana ihtiyaç vardır.'' Transfer konusunda kafasında çok şeylerin olduğunu belirten Lorant, şimdilik bunları konuşmak istemediğini söyledi. 
     Fenerbahçe taraftarını da öven Alman teknik adam, ''Ben şimdiye kadar çalıştığım hiçbir kulüpte, kariyerim boyunca böyle taraftar görmedim. Bunu kıyaslamak bile mümkün değil'' dedi. 
     Avrupa futbolu ile Fenerbahçe arasında çok fark bulunduğunu anlatan Lorant, bunu kapatmak için kendilerinin çok çalışması gerektiğini vurguladı. 
     Bu arada teknik direktör Werner Lorant, kulüp başkanı Aziz Yıldırım, antrenmandan sonra Samandıra Tesisleri'ne gelerek, teknik heyet ve futbolcularla toplantı yaptığı için radyo programına yarım saat geç katıldı. 
     






</TEXT>
</DOC>
