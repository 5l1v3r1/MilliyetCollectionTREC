<DOC>
<DOCNO> 92604 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/28/yazar/temelkuran.html </URL>
<DATE> 2002/06/28/ </DATE>
<TIME>  </TIME>
<AUTHOR> Ece TEMELKURAN  </AUTHOR>
<HEADLINE>
Mahsuscuktan hayat istasyonları 
</HEADLINE>
<TEXT>

     Zaman içinde oluyor mu sana da .. Durup her şeyi mahsuscuktan da olsa sıfırlayıverdiğin anlar. Hayırsız bir gün yapış yapış üzerine abanmışken koşup bir banyo yapmak gibi, yıkayıverip akıtıvermek gibi o hayırsızlığı. Günü o anda yeniden başlatmak temiz temiz... 
     Mahsuscuktan kararlar 
     Hayatta da böyle bakım istasyonları olmalı işte. Mahsuscuktan olsa bile... "Hayat Bakım İstasyonları"nda, "Bi’ dak’ka " demelisin, "Bi’ dak’ka, yeniden başlıyorum şimdi". Omuzların çökük girip istasyona, tek kapılı, kırmızı bir Mustang gibi çıkmalısın dışarı yağ gibi kaymalısın yani. İstasyon, yeni bir ev olabilir mesela. Mahsuscuktan olsa bile kararlar vermelisin, kendini ilkin orada iyilikler içinde hayal etmelisin. Her yeni şeyde yeniden başlamalı hayat "kız gibi" olmalı bu yeni halin tek kapılı. 
     
     Kendinin başrolü 
     Bazıları hakikaten tumturaklı ve oturaklı kararlar verebilirler hayatlarıyla ilgili. Ama bazıları da var ki, karar vermekten ziyade kendilerinin gelecekteki bir anını öylece görürler bir film karesinin içinde. Bilmez bir halde aslında o kareye doğru ilerlerler. Mesela bir beyaz evin içinde, mavi camdan boncuklar var etrafta, ışıklı bir şeyler oluyor mesela, masada da zeytinyağlı bir şeyler. Az kalmış sevdiğin birilerinin gelmesine. "Onlar gelmeden" diyorsun, "iki satır daha bakayım şu romana" diyorsun "Nasılsa her şey hazır" mesela. Bu kare, zil çalmadan, tatlı gürültü başlamadan az önce. Biraz kilo almışsın, ama keyfin yerinde. Beyaz bir şeyler giymişsin sanki, sabun kokuları içinde. Evde bir sükunet. Saçların biraz ıslak ve galiba kadehte azıcık soğuk beyaz şarap. Böyle bir kare peşinden gidebilirsin mesela, oturaklı ve iyi hesaplanmış bir karardan ziyade. Bir anını hayal edebilirsin gelecekteki hayatının, müthiş iyi ayarlanmış dengelerden ziyade. Hem fena mı Başrol oyuncusu sen olursun böylece 
     
     Yeni ev, yeni kare 
     İşte yeni bir şey yapacaksan eğer, önce bir film karesi düşlemelisin. Yeni bir işe gireceksen, yeni bir eve, kendini önceden orada hayal etmelisin iyilikli bir biçimde. Sözcüksüz bir karardır bu. Her yeni şeyi bir hayat bakım istasyonu haline getirebilirsin böylece. Her bir yeni şey, sıfırlayabilir hayatı. Hayırsızlığı yıkayıp akıtan bir banyo gibi. Mahsuscuktan elbette, ama yine de faydalı. Gün ortasında yapılan banyoyla yeniden başlatılan günler gibi yararlı. Salatalık yediğinde serinlersin ya hani, ıslak saçını tarayınca anneannemsi bir "sıhhat" hissi gelir ya insana, öyle bir şey işte. Şarkılardan fal tutmak gibi bir şey bu da. Tut bir şeyi, hayat bakım istasyonun olsun, cilanı yenile Havalandırmalarına vanilya konulmuş taksiler gibi güzel ve tatlı koksun zaman. Elbette mahsuscuktan... 
     
     







En kötüsü, kararsızlık 


İSO da, Ankara'ya başkaldırıyor 


Ecevit’e mesaj 


Uzlaşma... 


İlle de dibe mi vurmak lazım 


Bilmek hakkı 


Yabancı kolejlerin geleceği 


Antepliyim ezelden, geçemem güzelden 


Lütfen beni yanlış anlamayın sayın Başbakan 


İlginç bir şirket öyküsü 


Serçe kartalla uçmaya kalkarsa... 


Seçim gözüktü 


Trilyon kazanan millilerimizin çocuklarına burs 


Mahsuscuktan hayat istasyonları 


Asgari ücret işçi için az’ işveren için çok’ 


</TEXT>
</DOC>
