<DOC>
<DOCNO> 63917 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/24/yasam/yas01.html </URL>
<DATE> 2002/01/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Bak postacı dayak yiyor 
</HEADLINE>
<TEXT>

Tek yaptığı meslektaşlarının, mektupları yaktığını ihbar etmekti... Ve sonra dayakla başlayıp, başka kente sürülmeye kadar başına gelmeyen kalmadı. İşte postacı İbrahim Ölek’in dramı... 
     YILDIZ YAZICIOĞLU Ankara 

     Her şey bir ihbarla başladı... İzmir Eşrefpaşa PTT Dağıtım Merkezi’nde görevli İbrahim Ölek, meslektaşı Abdulkadir Merttürk’ün, evlere dağıtması gereken mektupları ormanlık arazide yaktığını saptadı. Olayı önce Başdağıtıcı İshak Demir’e, sonra şef Mehmet Ali Yaşar’a şikayet eden Ölek, sonuç alamayınca konuyu PTT Genel Müdürlüğü müfettişlerine iletti, ayrıca İzmir Emniyet Müdürlüğü’nde görevli polislerle birlikte, yakılan mektupları tutanak altına aldırdı. 
     
     Önce dayak, sonra sürgün 
     Müfettişler söz konusu şahısları soruşturmaya başlarken, Ölek, 19 Kasım 2001’de, 3 kişi tarafından dövüldü. Sağ ayağı kırılan Ölek, Eşrefpaşa Hastanesi’nden 1 aylık işgöremez’ sağlık kurulu raporu aldı. Can güvenliği için Aydın Söke’ye tayin edilen Ölek’in çilesi burada da bitmedi. Genç postacı, 2 Ocak’ta aniden İstanbul’a atandı’. 
     Sağ el parmakları olmayan Ölek, nişanlısıyla yeni yılın ilk gününden bu yana görüşmedi ve ailesinden uzak. Şimdi hiç tanımadığı İstanbul sokaklarında kırık ayağının acısıyla mektup dağıtıyor. 
     Haber - Sen yöneticisi Abdullah Kahraman’ın olayla ilgili değerlendirmesi şöyle "Aydın Söke’de postacı fazlası olduğu öne sürüldü, ama bu doğru değil. Arkadaşımız Ölek, adeta dürüst haraket edeceklere örnek olarak cezalandırılmıştır. Mektupları yaktığı belirtilen Merttürk ise emekliye sevk edilmiştir." 
     
     Korkuyorum’ 
     Ölek, tayini önlemek için İzmir PTT Başmüdürlüğü’ne yazdığı ilk dilekçesinde, İstanbul’un suç işlenme oranı yüksek bir kent olduğunu hatırlatarak, "...ölümle tehdit edildiğimi bildirmiş olmama karşın, kendi rızam alınmadan, bilmediğim, tanımadığım bir ortama gönderilmem sonucu başıma gelecek herhangi bir saldırının sorumluluğunun, bana bu tayini istediğim dışında dayatan sorumlulara ait olduğunu bilgilerinize arz ederim" dedi. Bahçelievler PTT Müdürlüğü’ne hitaben ikinci bir dilekçe daha yazan Ölek, dilekçelerine yanıt alamadı. 
     



 YAŞAM 





















</TEXT>
</DOC>
