<DOC>
<DOCNO> 94096 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/06/son/sondun13.html </URL>
<DATE> 2002/07/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Suikasta kurban giden Hacı Abdülkadir kimdir 
</HEADLINE>
<TEXT>

     Silahlı saldırı sonucu hayatını kaybeden Afganistan Devlet Başkanı Yardımcısı Hacı Abdülkadir, Afganistan'ın Herat kentinde 1944 yılında doğdu. 
     Afganistan'ın SSCB işgali yıllarında Kızıl Ordu'ya karşı Afgan direnişinin simgesi haline gelen ve casus olduğu gerekçesiyle 26 Ekim 2001'de Taliban tarafından idam edilen Peştu komutan Abdülhak'ın 
     kardeşi olan Abdülkadir, Taliban rejiminin sona erdirilmesinden sonra suikasta kurban giden ikinci kabine üyesi. Afganistan Turizm Bakanı Abdül Rahman, 14 Şubat 2001'de Kabil havaalanında öldürülmüştü. Eski Sovyetler Birliği'nde pilotluk eğitimi alan Abdülkadir, Afganistan'da 1973'teki darbeye katıldı ve 1975'te Hava Kuvvetleri Komutanlığı'na getirildi. Abdülkadir, kısa bir süre için savunma bakanlığı görevini yürütmesinin ardından, hükümeti devirme girişimlerinde bulunmak suçuyla tutuklandı. Abdülkadir, Sovyetler Birliği'nin 1980'de Afganistan'ı işgaliyle serbest bırakıldı ve Yunus Halis'in liderliğini yaptığı Sovyet karşıtı örgütün kilit komutanlarından biri oldu. Hacı Abdülkadir, 1986 yılında da, Afganistan'ın Varşova büyükelçiliğine atanmıştı. 
     





</TEXT>
</DOC>
