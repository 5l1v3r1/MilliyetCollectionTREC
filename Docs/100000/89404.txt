<DOC>
<DOCNO> 89404 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/12/son/sondun11.html </URL>
<DATE> 2002/06/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Bülent Pirler "Türkiye'de kayıtdışı ekonomi yüzde 40'a ulaştı" 
</HEADLINE>
<TEXT>

     Türkiye İşveren Sendikaları Konfederasyonu TİSK Genel Sekreteri Bülent Pirler, Türkiye'de kayıtdışı ekonominin hızlı bir artışla yüzde 40'a ulaştığını, her türlü yasal düzenleme ve sosyal koruma kapsamı dışında kalan bu sektördeki işlerin de ''insanoğluna yaraşır nitelikte olmadığını'' belirtti. 
     Uluslararası Çalışma Örgütü'nün ILO Cenevre'de devam eden 90. 
     Çalışma Konferansı'nda konuşan Pirler, Türkiye'de 2000 yılında 2.5 milyon olduğu tahmin edilen kayıtdışı sektördeki çalışan sayısının 4 milyonu aştığını söyledi ve bunun ürkütücü bir rakam olduğunu ifade etti. 
     
     EVRENSEL HEDEF 
     Pirler, kayıtdışı ekonomideki artışa sebep olarak, kayıtlı sektörlerdeki işletmelerin ağır vergi ve ekonomik imkanları aşan işveren yükümlülükleri altında olmalarını, caydırıcı bürokrasi engellerini ve çalışma mevzuatının esnek olmayışını gösterdi. 
     Bu sektörün haksız rekabet ve vergi adaletsizliği yarattığını, yeterli sosyal güvenlik geliri toplanamamasına neden olduğunu belirten Pirler, bunun da sosyal güvenlik ve sosyal koruma kapsamının, örgütlü işçi-işveren ilişkileri ile iş sağlığı koşullarının giderek zayıflamasına neden olduğunu ve hukuk devletini yaraladığını söyledi. 
     ''Her türlü yasal düzenlemeden ve sosyal korumadan yoksun bu sektörde yaratılan işlerin insanoğluna yaraşır nitelikte olmadığı açıktır'' diyen Pirler, kısa dönemde çözüm gibi görünen bu sektörün mümkün olduğu kadar küçültülmesinin evrensel bir amaç olması gerektiğine dikkat çekti. 
     
     VERGİ İNDİRİMİ 
     TİSK olarak, kayıtdışı ekonomiyi körükleyen nedenleri sürekli hükümetlerin ve sosyal tarafların dikkatine sunduklarını belirten Pirler, sorunun çözümü için şu talepleri dile getirdi 
     ''Gelir, Kurumlar, KDV ve Sosyal Sigortalar gibi, üretim ve istihdam vergi yükünün azaltılması için 5 yıllık aşamalı bir indirim programı, 
     149   İşletmedeki işçi sayısı arttıkça vergi yükünü azaltacak uygulama, 
     149   İşletmenin hızını kesen sosyal ödevlerin gözden geçirilmesi, 
     149   Bürokratik işlemlerin azaltılması ve kolaylaştırılması, 
     149   Kayıtdışından kayıtlı sektöre geçmeye teşvik edecek vergi ve 
     kredi uygulamaları, vergi ve SSK ödemelerinde kolaylıklar.'' Pirler, kayıtdışının, istihdam konusunda bir ''tampon mekanizma'' olduğunun da unutulmaması gerektiğini belirterek, azaltmanın başta gelen şartının kayıt içine geçmeyi özendirmek olduğuna dikkat çekti. 
     
     ''ÇOCUK BÜROSU HİZMETLERİ YAYGINLAŞTIRILACAK'' 
     Dün yapılan seçimlerde Avrupa'yı temsilen ILO Yönetim Kurulu'na seçilen Pirler, konuşmasında, Türkiye'deki çocuk işçiliği konusunu da gündeme getirerek, TİSK'in 1993 yılından beri bu konuyla ilgili çalıştığını belirtti. Pirler, İstanbul'da metal sektöründe çalışan çocukların sorunlarıyla ilgilenilmesi ve sağlık kontrolleri için Çocuk Bürosu kurduklarını bildirdi. 
     Pirler, bu büroların sayısını artırarak, hizmetleri bütün yurda yayacaklarını kaydetti. 
     





</TEXT>
</DOC>
