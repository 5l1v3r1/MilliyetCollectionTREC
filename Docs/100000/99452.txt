<DOC>
<DOCNO> 99452 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/01/son/sontur07.html </URL>
<DATE> 2002/08/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Washington'daki Irak toplantısı Ankara'da sıkıntı yarattı... 
</HEADLINE>
<TEXT>

     Bush Yönetiminin önümüzdeki günlerde Washington'da evsahipliğini yapacağı Irak Muhalefet Liderleri toplantısının sıkıntı yarattığı belirtiliyor. 
     Toplantı konusunu ABD Büyükelçisi Robert Pearson'a soran Ankara, Türkmen Cephesi çağrılmadığı için de tepki gösterdi. 
     Bu arada, Kürt liderlerinin Mesut Barzani ve Celal Talabani'nin toplantıya katılmayabilecekleri ifade ediliyor. 
     Bush Yönetimi, "Irak'ın geleceği"ni tartışmak üzere düzenlediği Irak Muhalefet Liderleri Toplantısı'na muhalefetin önde gelen altı grubunun liderleri davet edildi. Ancak, toplantıya Türkmen Cephesi'nin çağrılmaması, Irak politikasında Türkmen unsuruna büyük önem veren Ankara'da rahatsızlık yarattı. 
     
     ANKARA BİLGİ İSTEDİ 

     Washington toplantısının 30 Temmuz'da Dışişleri Müsteşarı Uğur Ziyal ile ABD Büyükelçisi Robert Pearson arasında yapılan görüşmelerde ele alındığı belirtiliyor. 
     Diplomatik kaynaklar, Ziyal'ın toplantı ile ilgili olarak Pearson'dan bilgi istediğini bildirdiler. 
     ABD Dışişleri Bakan Yardımcısı ve eski Ankara Büyükelçisi Marc Grossman ile Savunma Bakan Yardımcısı Douglas Faith'in evsahiplerinde gerçekleşeceği belirtilen toplantıya davet edilen Irak muhalefet liderleri şöyle 
     "Irak Ulusal Kongresi lideri Ahmet Çelebi, Kürdistan Demokrat Partisi KDP lideri Mesut Barzanı, Kürdistan Yurtseverler Birliği KYB lideri Celal Talabani, Anayasal Kraliyet Hareketi lideri Şerif Ali Bin Hüsseyin, Irak Ulusal Mutakabatı lideri Ayad Allawi ve Irak Islam Devrimi Yüksek Konseyi'nden Mohammed Bakır El Hakim." 
     
     KÜRT LİDERLERİ GİTMEYEBİLİR 

     Bu arada, toplantıya davet edilen liderlerin bir bölümünün katılmayabileceği ifade ediliyor. Kürt liderlerinin de Washington'a gitmeyebileceği belirtiliyor. 
     Örneğin, Mesut Barzani'nin daveti incelediği, henüz bir karar vermediği kaydediliyor. 
     Saddam'ın devrilmesi halinde Irak'ın toprak bütünlüğü konusunda ciddi kaygıları olan Ankara'nın Washington'un zaman zaman düzenlediği Irak muhalefet toplantılarına sıcak bakmadığı belirtiliyor. Ankara'nın Irak muhalefetinin sözcülerinin zamam zaman dile getirdikleri etnik temellere dayalı federal model taleplerinden de rahatsız olduğu ifade ediliyor. 
     
     "TÜRKMENLER DIŞLANMIYOR" 

     Ankara ayrıca Washington'da planlanan toplantıya Türkmen Cephesi'nin davet edilmemesine tepki gösteriyor. 
     Diplomatik kaynaklar ise, toplantıya sadece büyük grupların davet edildiğini, çağrılan Irak Ulusal Kongresi'nde içinde Türkmenler ve Araplar gibi etnik grupların da yer aldığını belirterek Türkmenlerin dışlanmasının söz konusu olmadığını savunuyor. 
     
     TOPLANTI GÜNDEMİ 

     Bush yönetiminin Irak muhalefet liderlerini Washington'da biraraya getirerek bu grupların arasında koordinasyon ve işbirliği konularındaki eksiklikleri gidermek istediği belirtiliyor. Bu amaçla, Irak muhalefetinin önde gelenleriyle yapılan koordinasyon çalışmalarında yeni adımların atılmasını arzulayan Bush Yönetiminin, söz konusu toplantıyı bu adımları görüşmek üzere düzenlediği, toplantı sırasında bu konularda nasıl yardımcı olabileceğini görüşmeyi amaçladığı da kaydediliyor. 
     Bu arada, Washington'un önümüzdeki aylar için daha geniş bir Irak muhalefet konferansını da planladığı ifade ediliyor. 
     
     KYB'NE UYARILAR 

     Öte yandan, Washington toplantısı öncesi KYB'nin kontrolündeki bölgenin başbakanı Berham Salih'in yarın Ankara'yı ziyaret etmesi öngörülüyor. Salih'in Dışişleri Müsteşarı Yusuf Ziyal ve diğer yetkililerle yapacağı görüşmelerde Irak ile ilgili son durum ve Türkiye-KYB işbirliği değerlendirilecek. Görüşmeler sırasında Türk tarafının, Ankara'nın Irak'ın toprak bütünlüğünün korunması ve bağımsız bir Kürt Devletinin kurulmamasına verilen önemin bir kez daha dile getirmesi bekleniyor. 
     Son dönemde KYB'nin üst düzey yetkilileriyle temaslarını önemli ölçüde yoğunlaştıran Ankara'nın sık sık KYB lideri Celal Talabani'yi ağırladığına dikkat çekiliyor. 
     





</TEXT>
</DOC>
