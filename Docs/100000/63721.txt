<DOC>
<DOCNO> 63721 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/23/spor/ybilgic.html </URL>
<DATE> 2002/01/23/ </DATE>
<TIME>  </TIME>
<AUTHOR> GÜRCAN BİLGİÇ  </AUTHOR>
<HEADLINE>
Alışkanlıktan kurtulmak zor 
</HEADLINE>
<TEXT>

     Eğer uyuşturucu madde bağımlısıysanız alışkanlığınızdan on iki gün vazgeçtiğiniz taktirde vücudunuz bir daha size hükmedemez. On üçüncü gün kendi kendinize sorabilirsiniz. Ama beyniniz işin içine girdiğinde ve küçük şeytan "Hadi yap şunu, boşver" diye konuşur durur. Sözünü geçirirse başa dönersiniz. 
     Fenerbahçe de böyle bir fetiş olmuş insanların kafasında... Üç kere üst üste on iki gün bıraksanız da, küçük şeytanın çığlıkları hiç bitmiyor. Sonuçta koşa koşa tribün veya televizyon başındasınızdır. Ve bir büyük yalanı keşfedersiniz "Bütün kötü alışkanlıklar güzeldir"... 
     Bunun neresi güzel Daha maç başlamadan sahadaki takımın neleri yapacağına değil de, neleri yapamayacağına şartlanıyorsunuz... Bir buçuk yılın getirdiği kötü alışkanlıklardan kurtulmak zor. Ne tribündekiler, ne de sahadakiler için bazı şeylerden vazgeçmek kolay değil. 
     Fenerbahçe ilk yarıda bulduğu iki pozisyonu da gol yaptı. İstanbulspor, öyle bir baskı kurdu ki, bu iki sayı Fenerbahçe’nin üç pası üst üste yapabildiği anlarda geldi. Hep orta sahada bu hükmedişi kıracak bir anahtar aradık. Saha dizilişine göre Revivo’ydu bu isim... Ama İsrailli, gücünü ve klasını ortaya koyamadı. Fenerbahçe’yi uzun pasla oynamaya zorlayan bu baskıda İstanbulspor’un da net pozisyon bulamadığına dikkat çekmek lazım. 
     Şimdi kim iyi, kim kötü Maçın hakkını veren mi, golleri atan mı 
     İkinci yarıda Yusuf’un orta sahaya geçmesiyle kilit çözüldü. Adam eksiltebilen özellikleriyle Yusuf topun takımında kalmasını sağlayıp arkadaşlarının rakip sahaya depar atacak zamanı yarattı. İstanbulspor’un 60. dakikadan itibaren şiddeti azalan presi ile birlikte Fenerbahçe’nin oyuna hakimiyeti de ortaya çıktı. Daha pozitif organize olmalarına karşın bu kez de pozisyon bulamadılar. Dörtlü İstanbulspor defansı ofsayt kurgusunu sağlam oturttu, Serhat’ın da beceriksizliğine takılan asist denemeleri skorun artmasını engelledi. 
     Bahsettiğimiz gibi Fenerbahçe’ye değen bir sihirli değnek yok. Göze çarpan sadece takımın bir blok halinde ileri - geri koşmayı becerebilmesi. Ancak her iki kanadında da önemli sorunları var. Fenerbahçe’nin ilkbaharı h l kalın bir kar tabakasının altında. 
     



 SPOR 























</TEXT>
</DOC>
