<DOC>
<DOCNO> 59731 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/30/son/soneko05.html </URL>
<DATE> 2001/12/30/ </DATE>
<TIME>  </TIME>
<AUTHOR>  </AUTHOR>
<HEADLINE>
ATO Başkanı Aygün "IMF'siz bir yıl diliyorum" 
</HEADLINE>
<TEXT>

     Ankara Ticaret Odası ATO Başkanı Sinan Aygün, Türkiye ekonomisinin bir yıllık performansını karneye dökerek değerlendirince, performans kriterlerinin hepsinden sıfır çekildiğini bildirdi. 
     Aygün, yazılı açıklamasında, Türkiye ekonomisinin bugün içinde bulunduğu koşullar ile değerlendirildiğinde karnenin zayıflarla dolu olduğunun açıkça görülebileceğini söyledi. 
     Aygün, 2000'de 199 milyar dolar olan milli gelirin bu yıl 145 milyar dolara gerilerken, 172 milyar dolar olan borç stoğunun 181 milyar dolara çıkarak, ekonominin ana eksenini kırdığını belirtti. 
     Aygün bir önceki yıl yüzde 86 olan borçların milli gelire oranının 2001'de yüzde 118'e fırladığını, yüzde 6.1 olan büyüme hızının eski 
     12'ye düşüğünü, yüzde 39 olan enflasyonun ise yüzde 80'e çıktığını 
     söyledi. 
     Ekonomik göstergelerinin bizden iyi olmasına rağmen, IMF'in 2002 yılı hediyesi olarak Arjantin'e ''sosyal patlama ve kaos'', Türkiye'ye ise ''suni teneffüs'' verdiğini kaydetti. 
     IMF'nin tıpkı Noel Baba gibi bir masal kahramanı, gerçekte ise bir hayal taciri olduğunu belirten Aygün, ''Türkiye'de halk, artık, yıllardır dinlediği IMF masallarına, Türkiye bu programla düze çıkacak masallarına inanmıyor, ancak, ülkenin esenliği için inanmak istiyor'' dedi. 
     IMF'in birincil amacının Türkiye ekonomisini yoluna koymak değil, alacaklarını tahsil etmek olduğu görüşünü yineleyen Aygün, doğalgazın Akaryakıt Tüketim Vergisi kapsamına alınması, vergi iadesi uygulamasının kaldırılması, res'en emeklilik, vergi ve harçların artırılması gibi yeni IMF dayatmaları nedeniyle, 2002'de halkı daha da zor günlerin beklediğini söyledi. 
     
     IMF'siz bir yıl... 
     Aygün, ''IMF'in ipiyle kuyuya inenlerin hali Arjantin gibi olur, krizden çıkmak için IMF'den para ve akıl alacağımıza kendi çözümlerimizi kendimiz üretelim, kendi programımızı kendimiz hazırlayalım, Türkiye'de iyi eğitim almış, zekası pırıl pırıl binlerce insan var, IMF'in krizdeki ülkelere sunduğu fiks menü, standart reçetelerin işe yaramadığını artık herkes görmelidir'' diye konuştu. 
     Aygün, 2001'de 125 bin işyerinin kapandığını, 2 milyon kişinin işsiz kaldığını ve halkın daha da fakirleştiğini kaydedip, 2002'nin Türkiye'nin kendi kaynaklarının farkına vardığı, yatırım, üretim ve istihdam konusunda adımların atıldığı, reel sektörün ve ekonominin canlandığı, dar gelirlilerin yüzünün güldüğü ''IMF'siz bir yıl'' olmasını diledi. 
     






</TEXT>
</DOC>
