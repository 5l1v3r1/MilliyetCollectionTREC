<DOC>
<DOCNO> 97571 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/23/son/sontur23.html </URL>
<DATE> 2002/07/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Babalarının tacizinden kaçtılar, kadın tacirlerinin eline düştüler 
</HEADLINE>
<TEXT>

     Bursa'da, babalarının cinsel tacizi sonucu evden kaçan 2 kızkardeş, kadın tacirlerinin eline düştü. Genç kızlar, Çocuk Şubesi'nde koruma altına alındılar. 
     Kültürpark içinde devriye gezen polis, 17 yaşındaki A.U ve 15 yaşındaki A.U'yu şüphe üzerine durdurarak kimlik kontrolü yaptı. Genç kızlar, yaşlarının küçük olmasından dolayı, ailelerine teslim edilmek üzere Çocuk Şube Müdürlüğü'ne götürüldüler. 
     Çocuk Şube Müdürlüğü'nde uzman ekip tarafından ifadeleri alınan gençlerden abla A.U, babası B.U'nun kendilerine cinsel tacizde bulunduğunu, kardeşiyle birlikte evden kaçtıklarını söyledi. 
     Evden kaçtıktan sonra sokaklarda yaşamaya başladıklarını ve bu sırada Ali S. adlı kişiyle tanıştıklarını belirten A.U, Ali S.'nin, kendisine içki içirdikten sonra tecavüz ettiğini kaydetti. 
     A.U, kardeşiyle birlikte Meydancık Mahallesi'nde Serap S. ve Fatma S. adlı 2 kişinin evine yerleştiklerini de ifade ederek, ''Buraya sürekli gelip giden Zekeriya S. adlı bir kişi de beni para karşılığı 2 erkeğe pazarladı. Daha sonra buradan da kaçtık'' dedi. 
     Genç kızın ifadeleri doğrultusunda, baba B.U, tecavüzde bulunan Ali S. ve genç kızı erkeklere pazarladığı iddia edilen Zekeriya S. 
     gözaltına alındı. Serap S. ve Fatma S.'nin de polis tarafından arandığı bildirildi. Olayla ilgili soruşturma sürerken, genç kızların ve zanlıların sorgulamasının Çocuk Şube Müdürlüğü'nde sürdüğü belirtildi. 
     





</TEXT>
</DOC>
