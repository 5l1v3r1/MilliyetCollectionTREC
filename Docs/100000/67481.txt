<DOC>
<DOCNO> 67481 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/13/son/sonspo21.html </URL>
<DATE> 2002/02/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Trabzonspor'da Bushaj oynamaya hazır... 
</HEADLINE>
<TEXT>

     Trabzonspor, hafta sonunda kendi sahasında İstanbulspor ile yapacağı lig maçının hazırlıklarını, bugün çift antrenmanla sürdürdü. 
     Sabah kros çalışması yapan bordo-mavili takım, akşam idmanında ise dar alanda pas ve şut çalışmasının ardından yarım alanda çift kale maç yaptı. 
     Sabahki idmana katılan Hasan, dedesi Muhammet Üçüncü'nün ölüm haberi alması üzerine akşam çalışmasına katılmadı. Yardımcı antrenörler Ahmet Akçan, Ahmet Özen ile bordo-mavili takımın kaptanlarından Osman, cenaze törenine katıldıklarından dolayı çalışmada yer almadılar. 
     Sakatlığı süren Augustine her iki çalışmada da yer almazken, Bushaj, günün ikinci antrenmanında takımla birlikte çalışmalara başladı. 
     İstanbulspor'dan ligin devre arasında transfer edilen ancak kasıklarındaki sakatlığı nedeniyle bordo-mavili takımın maçlarında yer alamayan Bushaj, ''İstanbulspor maçında 20-30 dakika oynayabileceğimi düşünüyorum'' dedi. 
     Bushaj, yavaş yavaş iyiye gittiğine de ifade ederek, ''Antrenman ve maç eksikliğim var, ancak maça birkaç gün daha var. Tamemen karşılaşmada oynayamam. İstanbulspor maçı ise zor bir maç olacak. 
     Güçlü bir takıma karşı oynayacağız'' diye konuştu. 
     Trabzonspor'un kaptanı Hami, Samsunspor galibiyetiyle üzerlerindeki ağırlığın kalkması için ilk adımı attıklarını söyledi. 
     Hami, artık iyi bir seri yakalamak istediklerini de ifade ederek, şunları söyledi 
     ''Ligin ikinci yarısının ilk maçında Beşiktaş maçında aldığımız ceza nedeniyle, 5 maçtır dışarıda oynuyoruz. Taraftarımızın daha dikkatli olmasını bekliyoruz. Çünkü ceza almasaydık, belki de bugün Türkiye Kupası'nda devam ediyor ve ligde de iyi bir konumda olabilirdik. Trabzonspor'u iyi yerlere taşımalıyız.'' Öte yandan Trabzonspor Kulübü Yönetim Kurulu, bir yazılı açıklama yaparak, bordo-mavili takımı zor günlerde destekleyen taraftarlara, İstanbul'da düzenledikleri yemeğe katılan eski yöneticilere, akademisyen ve sanatçılara teşekkür etti. 
     






</TEXT>
</DOC>
