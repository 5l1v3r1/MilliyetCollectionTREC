<DOC>
<DOCNO> 83483 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/11/son/sontur21.html </URL>
<DATE> 2002/05/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Nimesulid etken maddeli ilaçların toplanmasına başlandı 
</HEADLINE>
<TEXT>

     Sağlık Bakanlığı'nın, ''ölümcül yan etki'' nedeniyle toplatma kararı aldığı ''nimesulid'' etken maddeli ilaçlardan Mesulid'i üreten Pfizer İlaçları Ltd. Şirketi'nin, kararı uygulamak üzere harekete geçtiği bildirildi. 
     Pfizer'den yapılan yazılı açıklamada, ilacın piyasadan toplanmaya başlandığı kaydedildi. 
     Açıklamada, geçen aylarda nimesulid kullanımına bağlı olabileceğinden şüphelenilen bir yan etki nedeniyle Finlandiya'da ilacın satışının geçici olarak durdurulduğu ve bunun üzerine Avrupa Birliği Ruhsatlandırma Komisyonu'nun CPMP inceleme başlattığı belirtildi. 
     Ancak İspanya sağlık otoritelerinin CPMP'nin değerlendirme sonucunu beklemeden ilacın kullanımını geçici süre ile durdurduğunun kaydedildiği açıklamada, ''İtalya, Fransa, İsviçre, Belçika, Avusturya ve İrlanda gibi Avrupa ülkelerindeki ruhsat otoriteleri ise nimesulidin kullanımı ile ilgili herhangi bir sınırlamaya gerek duymamışlardır'' denildi. 
     Açıklamada, firmanın, Sağlık Bakanlığı'nı, Mesulid'le ilgili yaşanan tüm gelişmeler hakkında sürekli bilgilendirdiği de ifade edildi. 
     





</TEXT>
</DOC>
