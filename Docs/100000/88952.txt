<DOC>
<DOCNO> 88952 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/10/spor/yurundul.html </URL>
<DATE> 2002/06/10/ </DATE>
<TIME>  </TIME>
<AUTHOR> ÖMER ÜRÜNDÜL  </AUTHOR>
<HEADLINE>
Şansımız azaldı 
</HEADLINE>
<TEXT>

     Gruptaki hayati önem taşıyan maçta ne yazık ki istediğimizi elde edemeyip ikinci tura çıkma şansımızı çok aza indirdik. 
     Oyuna hırslı ve atak başladık. Kosta Rika öncelikle beraberliği hedeflediği için geride organize bir alan savunması kurmuştu. Bizim futbolumuzun da en büyük sıkıntılarından bir tanesi yerleşmiş defanslara karşı üretkenlik sağlayamamaktı. Bu yüzden topla oynama yüzdemizdeki fazlalık, oyunu karşı alana yıkmamız beraberinde pozisyonlar getirmedi. Ayrıca rakibin akıllı ve organize çıkışlarında da sonu gelmeyen ama kalemizi tehdit eden girişimler vardı. 
     İkinci devreye yine hızlı girdik. Ve en kritik anda da skor avantajı yakaladık. Ama bundan sonra Kosta Rika çok yönlü bir ofansif uygulamaya geçti. Bir türlü savunma güvencesi oluşturamadık. Bunun yanında da etkili kontrataklar yapamadık. Ciddi kale önü tehlikeleri gündeme geliyordu. Tabii bunun bir sebebi de 60 dakikalık atak oynama mecburiyetimizin getirdiği yorgunluktu. Tehlikeli dönemi atlattıktan sonra artık galibiyet ibresi lehimize dönmüşken bir yüksek topta yaptığımız hatalar zinciri ile basit bir gol yedik. Ondan sonra kısa süre kalmasına rağmen maç iki tarafa da gitti, geldi. Ve sonuçta tur ümitlerimiz azaldı. Bize göre Şenol Güneş’in iki yanlışı vardı. Birincisi orta sahadaki defansif arızayı gidermek için Tugay - Tayfur değişikliğini yapmamasıydı. İkincisi de rakip bütün riskleri almışken onların hiç tanımadığı, sprinter, geniş alan oyuncusu Arif’i sahaya sürmeyişiydi. 
     Oyun içinde hatalarımız vardı. Bazı kilit oyuncularımızda formsuzluk açıkca gözüktü. Ama bu Dünya Kupası’nda iddiasız gibi gözüken takımların bile nasıl hazırlandığı gösterdikleri performanslarla ve sürpriz neticelerle ortada. Kosta Rika da bu takımlardan bir tanesi. 
     Maçın çok korkulan Beninli hakemi ise tek kelime ile mükemmeldi. 
     



 SPOR 



































</TEXT>
</DOC>
