<DOC>
<DOCNO> 95555 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/13/son/sontur11.html </URL>
<DATE> 2002/07/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Bayındırlık Bakanı "Programın başarısını Derviş'e bağlamayın" 
</HEADLINE>
<TEXT>

     Bayındırlık ve İskan Bakanı Abdülkadir Akcan, ekonomik istikrar programının, Devlet Bakanı Kemal Derviş gelmeden önce de uygulanır boyutu bulunduğunu belirterek, ''Sağlanan başarıları sadece Kemal Derviş elde etmiş gibi kamuoyuna yansıtmak, Türkiye'ye yapılabilecek en büyük kötülük ve bu işin altında emeği olanlara haksızlık olur'' dedi. 
     Bakan Akcan, 3 Şubat'ta Afyon'da meydana gelen depremden sonra yapılan çalışmaları yerinde incelemek üzere geldiği Afyon'da, gazetecilerin sorularını yanıtladı. Akcan, ''Devlet Bakanı Kemal Derviş'in, hem kabinede yer almasını, hem de yeni oluşumcularla hareket etmesini nasıl bulduğu'' yönündeki bir soruyu, ''Genel Başkanımız'ın dediği gibi ahlaki bulmuyorum' diye cevaplandırdı. 
     57. Hükümet döneminde ekonomik reformlar yapıldığını ve bu 
     reformların, insanların toplantılarla belirlediği kararlara veya kurumların çıkarmış olduğu yönetmeliklere dayanan reformlar olmadığına dikkati çeken Bakan Akcan, şöyle konuştu ''Bu ekonomik reformlar, arkasında 350 milletvekilinin yer aldığı Bakanlar Kurulu toplantısında kararlaştırıldı ve bilahare TBMM'de kanunlaştı. Bu çerçeve içinde uygulanmakta olan ekonomik istikrar programının, Sayın Kemal Derviş gelmeden önce de uygulanır boyutu vardı. Gerek Dünya Bankası, gerekse IMF ile yapılan görüşmeler sonunda ekonomik istikrar programının sadece şekli değiştirilerek uygulamaya başlanmıştır. Sayın Derviş yokken de bu programı uyguladık, Sayın Derviş geldikten sonra da uyguladık. Ancak uygulamada ve başarının temelinde çıkarılan kanunların yattığını düşünürsek ve TBMM'de oy hakkının dahi bulunmadığı bakandan söz ediyorsak, o zaman sağlanan başarıları sadece Kemal Derviş elde etmiş gibi kamuoyuna yansıtmak, Türkiye'ye yapılabilecek en büyük kötülük, bu işin altında emeği olanlara da haksızlık olur.'' 
     
     ''HÜKÜMET, GÖREVİNİN BAŞINDADIR'' 
     Bayındırlık ve İskan Bakanı Abdülkadir Akcan, DSP'deki istifalara ilişkin bir soruyu da şöyle cevaplandırdı 
     ''Ortada DSP içinde yaşanan ve istifalarla derinlik ve boyut kazanan gelişmeler, nasıl istifalarla kan kaybı oluşuyorsa partide, bu işin başını çekenler 1 fazla milletvekilini istifa ettirme gayreti içindeyseler, şu anda bu partinin yöneticisi durumunda olan insanların da herhangi bir partiyle ilişkisi olmayan, bağımsız konumda olan milletvekilleriyle görüşüp, belki de kendi partilerine davet etmelerinin esas alındığı görüşmelerin de olması gayet doğaldır. 
     Hükümet görevinin başındadır. Bir siyasi belirsizlik adı altında yola çıkıldı. Bu belirsizliğin muhatabı, sanki Sayın Başbakan ile Milliyetçi Hareket Partisi imiş gibi değerlendirmeler yapılarak arkasından kararlar verildi. Bu, yurtdışında yabancılarla verilen bir karardı. Bu belirsizliğin adı söylenmeden, adı konmadan ortaya çıkıldı ama bugün demokratik sol eksenli bir parti kurma çalışması içine girildi. Yani DSP'den istifa edenlerin katkısı olmazsa siyasi belirsizlik mi olacak Bu soruların cevabını, kamuoyu önümüzdeki günlerce çok iyi verecek, son 2 gün içinde de vermeye başlamıştır.'' Bakan Akcan, daha sonra Sandıklı İlçesi'nde toplu sünnet şölenine katılmak üzere Afyon'dan ayrıldı. 
     





</TEXT>
</DOC>
