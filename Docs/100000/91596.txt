<DOC>
<DOCNO> 91596 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/23/son/sonspo16.html </URL>
<DATE> 2002/06/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Brezilya'nın keyfi kaçtı 
</HEADLINE>
<TEXT>

     Dünya kupalarında bugüne dek 4 şampiyonluğu bulunan Brezilya'nın, bu yılki kupada yarı finalde rakibi Türkiye olunca keyfi kaçtı. Teknik direktör Luiz Felipe Scolari, ''Açıkçası yine Türkler ile karşılaşacak olmamız hoşuma gitmedi'' dedi. 
     İngiltere'yi cuma günü çeyrek finalde 2-1 yenerek yarı finale çıkan Brezilya, rakiplerinin dün Senegal'i uzatmada altın golle 1-0 yenen Türkiye olmasından memnun kalmadı. 
     Türkiye'nin yarı finale çıkmasından sonra Brezilya Televizyonu'na demeç veren teknik direktör Scolari, ''Açıkçası yine Türkler ile karşılaşacak olmamız hoşuma gitmedi. Yarı finalde Senegal ile karşılaşmayı tercih ederdim'' dedi. 
     Scolari, Senegal ile daha önce oynamadıklarını ve karşılaşmaları durumunda farklı bir maç olacağını belirterek, ''Taktik olarak daha organize olan Türkler, bizi gruptaki ilk maçta oldukça uğraştırmışlardı'' diye konuştu. 
     Dün Senegal-Türkiye maçını televizyondan ve internetten izleyen Brezilyalı oyuncular, Türkiye çarşamba günü yapacakları maçın bir hayli zor geçeceğini söylediler. 
     Takımın Real Madridli savunma oyuncusu Roberto Carlos da farklı bir yöne dikkat çekerek, Türkler'in Brezilya'nın oyun planını bildiği için zor bir rakip olduğunu söyledi. 
     Orta alan oyuncusu Gilberto Silva da hiç kimsenin 2. kez aynı rakiple karşılaşmak istemediğini belirterek, ''Ancak tarih tekerrürden ibaretse Dünya Kupası'nda bir takımla 2. kez oynamak Brezilya'ya her zaman şans getirmiştir'' diye konuştu. 
     Brezilya, 1938 ve 1962'de Çekoslovakya, 1994'de İsveç ile kupada 2. kez karşı karşıya gelmiş ve tüm maçları kazanmıştı. Brezilya, bu 
     kupalardan 1962 ve 1994'te de Dünya Şampiyonu olmuştu. 
     Bu arada Brezilya kampından bu haberi veren Associated Press Haber Ajansı, 1954 yılından bu yana ilk kez Dünya Kupası'nda finallere kalan Türkiye'nin, Brezilya ile yaptığı ilk maça değindi. Ajans, Türkiye'nin Hasan Şaş ilea 1-0 öne geçtiği maçta Ronaldo ile 1-1 eşitliği sağlayan Brezilya'nın, Alpay'ın Luizao'ya müdahalesinde Güney Koreli hakem Kim Young Joo tarafından ''penaltı'' atışıyla ödüllendirildiğini ve maçı 2-1 kazandığını, ayrıca bu pozisyonda Alpay'ın, maçın sonlarına doğru 
     da Rivaldo'nun hakemi yanıltarak Hakan Ünsal'ın kırmızı kartla oyun dışı kaldığına dikkat çekerek, Brezilyalılar'ın çarşamba günü Türkler'in kendilerinden intikam olmasından korktuğunu bildirdi. 
     





</TEXT>
</DOC>
