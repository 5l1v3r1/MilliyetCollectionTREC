<DOC>
<DOCNO> 55725 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/05/son/sontur20.html </URL>
<DATE> 2001/12/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Müthiş iddia Mersin'i baraj kapakları geç açıldığı için sel bastı 
</HEADLINE>
<TEXT>

     Gezende Barajı'nın kapaklarının açılması ve Göksu Irmağı'nda su seviyesinin yükselmesi sonucu geçtiğimiz günlerde büyük tehlike atlatan İçel'in Silifke İlçesi'nde, sivil toplum örgütleri ve üreticiler tepkili. 
     Yaşananların, Gezende Barajı'nda ''teknik ihmalden'' kaynaklandığı ve kapaklar geç açılarak aşırı miktarda su bırakıldığı öne sürülürken, İçel Valisi Akif Tığ, iddialar üzerinde ciddiyetle durduğunu ve soruşturma açılması için Bakanlığa yazı göndereceğini bildirdi. 
     DSİ Genel Müdürü Mümtaz Turfan ise baraj kapaklarının geç açılması diye bir şeyin söz konusu olmadığını, aksine, biri vatandaşa hissettirilmeyen iki büyük selde, daha büyük tahribatın önlendiğini söyledi. 
     İnşaatına 1979 başlanan ve 1990'da tamamlanan Gezende Barajı ve Hidro Elektrik Santralı'nda rağmen, hemen hemen her yıl karların erimesiyle bölge sular altında kalıyor ve büyük maddi zararlar yaşanıyor. Bu durumun, Göksu Irmağı üzerinde Silifke'ye 15 kilometre uzaklıkta yapımı planlanan Kayraktepe Barajı inşaatının gerçekleşmeyişinin yanı sıra Gezende Barajı'nın, aşırı yağış ya da karların eridiği dönemde suyu önlemede yetersiz kalmasından kaynaklandığı iddia ediliyor. 
     
     Vali'den soruşturma 
     İçel Valisi Akif Tığ da, ''ihmal'' iddiaları üzerinde ciddiyetle durduğunu bildirdi. 
     Tığ, ''gerçeğin ortaya çıkartılması için soruşturma açılması konusunda Bakanlığa yazı gönderecektim. İçel'de yaşanan sel felaketi nedeniyle gönderemedim. Bir iki gün içinde gönderirim'' dedi. 
     Bu arada Silifke Arkadaş Çevre Grubu da, sel felaketi yaşanmasında ''teknik ihmal'' bulunduğunu öne sürerek, bunun binlerce insanın hayatını tehlikeye düşürdüğü, onların yaşam kaynağı olan bağ, bahçe tarlaların ev ve işyerlerinin zarar görmesine yol açtığı gerekçesiyle Cumhurbaşkanı ve Başbakan'a faks mesajı çekti. Mesajda, olayın araştırılması ve varsa sorumluların belirlenerek cezalandırılması istendi. 
     
     DSİ Genel Müdürü ne diyor 
     DSİ Genel Müdürü Mümtaz Turfan ise konuyu değerlendirirken, ''baraj kapakları yavaş açılsaydı, bu iş çok rahat atlatılırdı'' yaklaşımını fevkalade yanlış olarak niteledi. 
     ''Bunu ben bile söyleyemem'' diyen Genel Müdür, ''bunu söyleyenlerin, bu konuda bilgisi var mı Bu şuna benziyor, siz safra kesesi ameliyatı oluyorsunuz. Doktora şu kadar az narkoz koysaydın 
     diyebilir misiniz Buna benzer birşey. İddia sahiplerinin bilmedikleri bir konu'' diye konuştu. 
     
     Ya baraj olmasaydı 
     Orada baraj olmasaydı, durumun kesinlikle daha kötü olacağına işaret eden DSİ Genel müdürü Turfan, şöyle devam etti 
     ''Sel geldiği sırada, Gezende barajına saniyede 1,951 m3 su girerken, bir yan koldan da saniyede 460 m3 su geliyor. Bu iki miktarı toplarsanız aşağı yukarı saniyede 2400-2500 m3 su eder. Acaba baraj nedeniyle bu miktar su, Silifke'ye gelmiş midir onu sormak lazım. 
     İkincisi, oraya bir defa değil, iki defa sel gelmiştir. Birinci selden kimse, hiç bir şekilde etkilenmemiştir. Birinci sel geldiği sırada, boş olan Gezende Barajı ağzına kadar dolmuştur. Ve dolayısıyla birinci sel tehlikesi bu şekilde aşılmıştır. Ama üst üste iki defa sel gelince, ikinci selde artık yapacak şey kalmadığı için gelen su miktarı göz önüne alınarak baraj kapakları açılmıştır.'' Açılan baraj kapaklarından, aşağıya yine de fazla su bırakılmadığını anlatan Genel Müdür, ''bizim tespitlerimize göre saniyede 1,500 m3 su aşağıdan geçmiştir. Dolayısıyla baraj, iki kez felaketi önler mahiyette çalışmıştır. Birinci tehlike, tamamen baraj tarafından bertaraf edilmiştir. Ama üst üste olunca, ikincisi de küçültülerek Silifke'den geçmesi sağlanmıştır'' dedi. 
     Küçültülerek kelimesinin altını çizen Genel Müdür Turfan, ''sonuçta baraj, saniyede toplam 2,500 m3 civarında gelen suyu, aşağıya saniyede 1,500 m3'e yakın yakın bir değerle geçirmiştir'' şeklinde konuştu. 
     
     Ziraat Odası ne diyor 
     Silifke Ziraat Odası Başkanı Mahire Can ise sel baskını ve aşırı yağışların, Silifke Ovası'nda üreticileri perişan ettiğini belirterek, ''Çiftçi tarlasını sürüp, ekti, sel ve yağışlar yüzünden tüm emeği boşa gitti'' dedi. 
     ''Bu senaryo her yıl yaşanıyor'' diyen Can, Göksu Irmağı ıslah çalışmasının biran önce yapılması gerektiğine dikkati çekti. Bu sorunun yalnızca kış aylarında yaşanmadığını ifade eden Can, şunları kaydetti 
     ''Gezende Barajı kar sularının erimesiyle dolunca, kapaklar yine açılıyor ve Silifke sel felaketiyle yüz yüze kalıyor. Barajın ülke ekonomisine katkısını bilmiyoruz. Ama bölgede trilyonluk zarar oluşuyor. Yetkililerden bu konuda gerekli duyarlılığı göstermelerini bekliyoruz.'' Öte yandan bölge çiftçisinin, yaşanan su baskını sonucu uğradıkları zararın tazmini için topluca dava açmaya hazırlandıkları öğrenildi. 
     Geçtiğimiz günlerde yaşanan su baskınında, Silifke'nin 9 köyünde 705 çiftçinin 27 bin 842 dekar ekili arazisi hasar görmüş, maddi 
     zararın 1 trilyon liraya yakın olduğu bildirilmişti. 
     






</TEXT>
</DOC>
