<DOC>
<DOCNO> 98019 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/25/son/sontur21.html </URL>
<DATE> 2002/07/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Ecevit ''Derviş giderse ben kalırım'' 
</HEADLINE>
<TEXT>

     Başbakan Bülent Ecevit, Devlet Bakanı Kemal Derviş'in istifa etmesi halinde kendisinin de çekileceği yönündeki görüşünden vazgeçti. Ecevit, Derviş'in başka bir partiye katılmak üzere istifa etmesi halinde kendisinin görevini sürdüreceğini bildirdi. 
     Başbakan Bülent Ecevit, MGK toplantısına katılmak üzere İstanbul'a giderken Esenboğa Havaalanında bir açıklama yaptı. Ecevit, sel felaketine uğrayan bölgeye gerekli yardımların yapıldığını ve yapılmaya devam edileceğini belirtti. Ecevit, Başbakan Yardımcısı Mesut Yılmaz ve Devlet Bakanı Melda Bayer'in bölgeye gittiğini kaydederek, incelemeler yapacaklarını, gereken önlemlerin alınmasını sağlayacaklarını bildirdi. 
     
     'AB ÜYELİĞİNE BAŞINDAN BERİ ÇABA GÖSTERDİK' 

     Başbakan Ecevit, DSP'nin "Önce seçim kararı sonra AB yasaları" görüşünde olup olmadığının sorulması üzerine, ANAP'ın teklifi diye bir şeyin sözkonusu olmadığını belirterek, ANAP'ın DSP'nin ve diğer partili milletvekillerinin katkılarıyla çalışmalar yapıldığını söyledi. Adalet Bakanlığı'nın pakete iki gün önce son şeklini vererek, ilgili birimlere göndermeye başladığını kaydeden Ecevit, "Yani bir ortak çalışmanın sonucudur. DSP olarak başından beri AB'ye tam üyeliğe geçişimizi kolaylaştırmak için elimizden gelen çabayı gösterdik ve göstermeye devam edeceğiz" dedi. Ecevit, erken seçimlerin araya girmesiyle AB ile ilgili çalışmalarda bir süre aksama yaşanabileceğini ifade etti. Başbakan Yardımcısı Mesut Yılmaz'ın "Önce AB konusunu görüşelim. Ondan sonra seçim kararı alalım" yaklaşımına dikkat çeken Ecevit, "Fakat bu arada maalesef erken seçim gündeme yerleşmişti. Biz DSP olarak başından beri erken seçime karşıydık. Çünkü AB ile ilgili çalışmaların hızla tamamlanması gerekiyordu. Bir yandan da koalisyon hükümetinin biraz zamana gereksinmesi vardı" diye konuştu. 
     
     'ERKEN SEÇİM EKONOMİDE AKSAMALAR YAPACAK' 

     Koalisyon hükümetinin verimli ve uyumlu çalışmalar yaptığını belirten Ecevit, "Bu arada yeni bazı yasaların çıkarılması da gerekliydi. Özellikle AB ile ilişkilerimiz bakımından çok büyük adımlar atılmış olacaktı. Fakat bu fırsat bir ölçüde de olsa kaçırılmış oluyor. Ama bir gene DSP olarak elimizden gelen çabayı göstereceğiz" şeklinde konuştu. Ecevit erken seçim kararının ekonomide de aksaklıklara yol açabileceğini kaydederek, olumlu göstergelerin son iki gün içinde olumsuza dönmeye başladığına dikkat çekti. Ecevit, "Bunu önlemek için elimizden gelen gayreti göstereceğiz" dedi. 
     Ecevit, AB paketini imzalayıp imzalamayacaklarının sorulması üzerine, paketin bir partinin önergesi olmadığını yeniden vurgulayarak, AB'ye tam üyelik bakımından tereddütü bulunmadığını bildirdi. Ecevit, Meclis açıldığında önce seçim kararı mı alınsın, yoksa AB yasaları mı görüşülsün" şeklindeki soru üzerine, bu konuda partiler arasında farklı görüşler bulunduğuna dikkat çekerek, "Maalesef, çok acele bir kararla erken seçime karar verildi. Bu karar alındıktan sonra başka yasama çalışmalarına yeteri kadar vakit ayrılamayabilir. Biz başından beri erken seçime karşıydık. 
     Maalesef sözümüzü geçiremedik" yanıtını verdi. Ecevit bir başka soru üzerine de AB yasalarının unutulmasının sözkonusu olmadığını, ve tam üyelik yönündeki çalışmaların aksatmanın sözkonusu olmadığnı söyledi. AB'nin ulusal bir politika olduğnu vurgulayan Ecevit, "Seçim kararı alınmadan önce, bu konu ele alınsaydı, çok daha iyi olurdu" dedi. 
     
     "DSP SIÇRAMA YAPACAK" 

     Başbakan Ecevit, DSP ve diğer koalisyon ortaklarının seçimlerde alacakları oya ilişkin bir soru üzerine, şöyle konuştu 
     "Ben şimdiye kadar seçimlerle ilgili kehanette bulunmadım. Fakat kamuoyu yoklamalarına da fazla bel bağlamadım. DSP her seçim kampanyasının başında çok düşük puanlı gösterilir. Fakat seçim günü geldiğinde DSP'nin çok güçlendiği ortaya çıkar. Hatta sonunda birinci parti konumuna gelmiştir. Anketlere bakılsaydı, inanılsaydı, DSP'nin birinci parti olması söz kondsi olmazdı. Fakat ben inanıyorum ki, DSP sıçrama yapacaktır, oylarında." Ecevit, üçlü koalisyonunun başarılı çalışmalar yaptığını, ancak yaptıkların anlatacak fırsat bulamadığını belirterek, bu çalışmaların sonuçlarının önümüzdeki dönemde alınacağını, kendisinin Nisan 2004'ten önce seçim yapılmaması yönündeki ısrarının da bir nedeninin bu olduğunu söyledi. Ecevit, "Biz yine de can havliyle çalışacağız DSP olarak" dedi. 
     
     "DERVİŞ ÇEKİLSE DE GÖREVDEYİM" 

     Başbakan Ecevit, Devlet Bakanı Kemal Derviş'in ay sonunda hükümetten istifa edeceği yönündeki görüşlerin anımsatılması üzerine, bu konuya ilişkin basında çıkan haberler dışında bilgisinin olmadığını söyledi. Ecevit, Derviş'in hükümetten ayrılması halinde kendisinin de Başbakanlıktan çekileceği yönündeki sözlerinin anımsatılması ve Derviş'in ay sonunda ayrılması halinde tutumunun ne olacağının sorulması üzerine, "Ayrı bir partiye girecek olursa, tabii bizim yapacağımız bir şey olmaz. Görevimizi sürdürürüz" karşılığını verdi. 
     





</TEXT>
</DOC>
