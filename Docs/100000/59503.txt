<DOC>
<DOCNO> 59503 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/28/son/sontur03.html </URL>
<DATE> 2001/12/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Ankara'da sağanak yağış... Bazı semtleri su bastı... 
</HEADLINE>
<TEXT>

     Başkentte dün gün boyu süren ve gece yarısından itibaren kesilen sağanak yağış nedeniyle oluşan sel suları, bazı ilçelerde çok sayıda evi ve binaların alt katlarını bastı. 
     Çubuk Çayı'nın taşması sonucu, çay etrafında bulunan evleri su bastı. Polisin sirenlerle uyandırdığı vatandaşlar, bölgeyi boşalttı. Yetkililer, Çubuk Çayı'ndaki su seviyesinin yükselmesi sonucu taştığını, Çubuk Barajı'nda da su seviyesinin yükseldiğini, ancak şimdilik bir tehlike oluşturmadığını kaydettiler. 
     Etimesgut, Pursaklar, Sincan, Sarayköy, Keçiören ve Mamak ilçeleri ile özellikle Atapark, Çağlayan, Derbent, Topçu ve Şahap Gürler mahallelerinde bazı binaların alt katlarını ve işyerlerini su bastı. 
     Yapılan uyarılar sonucu, su basma tehlikesi olan evlerini boşaltan vatandaşlar, geceyi akraba ve komşularının yanında geçirdiler. 
     Su basması ve sel tehlikesi olan bölgelerde, belediye ve itfaiye ekipleri yoğun çaba sarf etti. Su basmalarının önlenmesi için dozerlerle su yatakları kazılırken, suyla dolan evlerde de boşaltma çalışmaları devam ediyor. 
     Öte yandan yetkililer, su basmasının yol açtığı zararın, sabah saatlerinden sonra belli olabileceğini kaydettiler. 
     






</TEXT>
</DOC>
