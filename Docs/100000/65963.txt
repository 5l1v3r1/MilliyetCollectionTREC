<DOC>
<DOCNO> 65963 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/05/spor/spo02.html </URL>
<DATE> 2002/02/05/ </DATE>
<TIME>  </TIME>
<AUTHOR>  </AUTHOR>
<HEADLINE>
"Hepsine kefilim" 
</HEADLINE>
<TEXT>

Fenerbahçe Başkanı Aziz Yıldırım bu haftadan itibaren çıkışa geçeceklerini söyledi, "Oyuncularım artık yüreklerini ortaya koyacak" dedi. 2002 bütçesi 100 trilyon oluyor 
     YALÇIN TÜRK 

     GALATASARAY ve Beşiktaş’ın geçen haftayı puan kaybıyla kapatmasıyla, Fenerbahçe’nin havası da değişti. Başkan Aziz Yıldırım, kötü günlerin geride kaldığını belirterek, "Artık herşey bitti. Futbolcular bu haftadan itibaren ortaya yüreklerini koyacak ve Fenerbahçe’nin deplasmanlarda da çok iyi oynadığını gösterecekler. Ben oyuncularıma kefilim" dedi. 
     YILDIRIM kadro olarak Türkiye’nin en iyisi olduklarını tekrarladı ve şöyle devam etti "Artık deplasman falan dinlemiyorum. Rakiplerimizin puan kaybetmesi büyük avantaj. Hocaya, Oğuz Çetin ve futbolcularıma güveniyorum. Onlardan tek isteğimiz şampiyonluk. Altyapıdan futbolcu gelmiyor deniyor. Bunun nedeni şimdiye kadar gençlere şans verecek yüreğe sahip bir hoca bulamamızdır." 
     MART ayındaki kongre öncesindeki Mali kongreye rekor bir bütçe sunulacak. Aziz Yıldırım tahmini bütçeyi 85 trilyon olarak belirlemeyi düşünürken, Şükrü Saracoğlu Stadı’nın kalan bölümlerinin yapımı ve sosyal tesislerin yenilenmesi için de kongrede ek bütçe talep edecek. Bu rakamlarla birlikte 2002 yılı harcamaları için 100 trilyonluk onay istenecek. 
     
Ceza çıkmadı      FENERBAHÇE Yönetimi dün toplanırken, Ankaragücü maçında kart gören futbolculara ceza gündeme gelmedi. Galatasaray maçına moralli çıkmayı istediklerini belirten Basın Sözcüsü Atilla Kıyat," Yozgat ile oynayacağımız maçı mutlaka kazanmalıyız" diye konuştu. Kıyat, Galatasaray yönetimi ve taraftarlarına da seslenerek, centilmenlik çağrısında bulundu ve "Yönetim olarak tam kadro bizim maçımıza gelsinler. Taraftarlar da kendilerine ayrılan yeri doldursunlar" ifadelerini kullandı. 
     
Büyük derbiye 52 bin bilet      İKİ hafta sonra oynanacak Galatasaray maçı için 52 bin bilet satışa çıkartılacak. Yapımı tamamlanmak üzere olan yeni maraton tribününü Galatasaray derbisinde hizmete açmaya hazırlanan Fenerbahçe’de tarihi bir gün yaşanacak. İstanbul’daki seyirci rekorunun da kırılması beklenen karşılaşmada, hasılatın bir trilyona yaklaşması bekleniyor. 
     
Oğuz’a övgüTeknik Direktör Lorant, genç yardımcısı için "O benim elim, kolum. Oğuz’dan vazgeçmem" dedi 
     MUSTAFA Denizli’nin ardından Lorant’ın yardımcılığına devam eden Oğuz Çetin’e Alman teknik adam övgüler yağdırdı. Fenerbahçe’nin hocası, "O benim herşeyim. Elim, kolum. Oğuz’dan asla vazgeçmem" dedi. Lorant, Galatasaray ve Beşiktaş’ın hala avantajlı olduklarını kaydetti, "Ama biz de düzeldik, iyi yoldayız" diye konuştu. 
     YOZGATSPOR maçının 13.30’da oynanacak olması nedeniyle bu haftaki tüm antrenmanları aynı saate alan Alman hoca dün ağır bir program uyguladı. Önce tempolu koşular yaptıran, Lorant ardından çift kaleye geçti. İdmanda çok hırslı görünen Yusuf attığı birbirinden güzel gollerle dikkat çekti, hocasının gözüne girdi. 
     
Oktay’ı kızdırdılar      FENERBAHÇE’NİN golcü futbolcusu Oktay antrenman sırasında bir kameramanla tartıştı. Kameramanın "görüşürüz" tehditi üzerine yıldız oyuncu çalışma sonrası bu kişinin yanına giderek "Gel bakalım, ne görüşeceğiz" diye bağırdı. Antrenör Oğuz Çetin hemen duruma müdahale edip, Oktay ile kameraman arasındaki gerginliği önledi. 
     
Milliler’e izin girişimi      YÖNETİM, milli takımlarına çağrılan yabancı oyuncular için izin almaya çalışıyor. Fenerbahçeli yöneticiler, Galatasaray maçının önemi nedeniyle Lazetic, Mirkoviç, Rapajc ve Revivo’nun ülke federasyonları ile temasa geçtiler ve bu dört futbolcunun affını istediler. Sarı - Lacivertli kulüp, özel maçlar olması nedeniyle oyuncuları için olumlu cevap bekliyor. 
     
Abdullah’ın Ada aşkı      CEZASI nedeniyle Kocaelispor maçında forma giyemeyen Abdullah, futbol hayatını İngiltere’de kapatmak istediğini söyledi. Tecrübeli futbolcu, "Yaşım asla problem değil. 30 yaşından büyük oyuncular yüreğini ortaya koyuyorlar" dedi. Abdullah, artık deplasman maçlarından çekinmeyeceklerini kaydetti, Yozgat’tan üç puan alacaklarını belirtti. 
     



 SPOR 


























</TEXT>
</DOC>
