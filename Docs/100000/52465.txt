<DOC>
<DOCNO> 52465 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/15/son/sonspo04.html </URL>
<DATE> 2001/11/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Bariç ve Herzog hezimet için neler söyledi... 
</HEADLINE>
<TEXT>

     Farklı skorlu Türkiye yenilgisinden sonra Avusturya basınına bir açıklama yapan Avusturya Milli Takımı Kaptanı Andreas Herzog, ''Türkler galibiyeti biz de yenilgiyi hakettik'' derken, Avusturya Futbol Federasyonu Başkanı Mauhart, ''Bariç ile görüşükten sonra yönetim kurulunda karar alacagız'' açıklamasıyla Hırvat hocanın gönderileceği sinyalini verdi. 
     A Milli Futbol Takımı'nın Avusturya'yı 5-0 gibi farklı bir skorla yenerek Dünya Kupası finalleri vizesini almasından sonra Avusturya basınına maçın değerlendirmesini yapan Avusturya'nın en büyük gol silahı Andreas Herzog, ''Son 2 maçımızda umutlanmıştık fakat Türkiye haklı bir galibiyet aldı ve bizden farkını gösterdi. Skor çok acı ve üzüntü verici ama biz de bu yenilgiyi hakettik'' dedi. 
     Maçın başlarında Avusturya takımının yakaladığı ilk tehlikeli pozisyonu değerlendiremeyen Mario Haas ise, ''Söylenecek fazla birşey yok. Nerede olduğumuzu gördük. Türkiye açıkça daha iyiydi'' diye konuştu. 
     Görevden alınacağı soruları üzerine, federasyon başkanıyla durum değerlendirmesi yapacağını belirten Avusturya Teknik Direktörü Otto Bariç de ''Maça iyi başladık ama daha ilk hatamızda gol yedik. Golden sonra Türkler daha iyi oynamaya başladı. Kendimizi savunamadığımız gibi teknik hatalar yapmaya başladık. 2-0'dan sonra oyun düzenimizi tamamıyla yitirdik ve Türkiye haklı bir galibiyet aldı. Eğer Haas gol atabilseydi, farklı olurdu'' sözleriyle maçı değerlendirdi. 
     Avusturya basınının ''felaket'' olarak yorumladığı Türkiye yenilgisine çok tepki gösterdiği ifade edilen, Futbol Federasyonu Başkanı Beppo Mauhart da maçtan sonra yaptığı açıklamada, ''Takım şimdiye dek gördüğüm en kötü ve düş kırıcı futbolunu oynadı. Gol atamıyoruz. Kadroya giremeyen 9 oyuncuyu da getirsek sonuç bundan farklı olmazdı. Gelecek hafta Bariç ile görüşeceğim ve teknik direktör konusunda yönetim kurulunu toplayarak ortak karar alacağız'' diyerek geleceği Dünya Kupası finallerine katılma koşuluna bağlanan Otto Bariç'in görevden alınabileceği yorumlarına neden oldu. 
     






</TEXT>
</DOC>
