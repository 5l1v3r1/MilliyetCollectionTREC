<DOC>
<DOCNO> 87178 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/31/son/sondun29.html </URL>
<DATE> 2002/05/31/ </DATE>
<TIME>  </TIME>
<AUTHOR>  </AUTHOR>
<HEADLINE>
İklim değişikliği bitkilerin filizlenme dönemini değiştirdi 
</HEADLINE>
<TEXT>

     İklimin giderek ısınmasının, bitkilerin normalden çok daha önce filizlenmesine yol açtığı, yüzlerce bitki üzerinde yapılan araştırmayla saptandı. 
     Science dergisinde yayımlanan, İngiltere'deki 385 bitki türü üzerinde yapılan araştırmaya göre, bitkiler son on yıl içinde, önceki 40 yıla göre, ortalama 4,5-15 gün daha önce filizlenmeye başladı. 
     York Üniversitesi'nden Alastair Fitter ve 47 yıl önce bitkilerin filizlenme zamanının kayıtlarını tutmaya başlayan babası R.S.R. 
     Fitter, araştırmalarında aynı bölgedeki bitkilerin bu süre içinde filizlenme zamanındaki değişimleri saptadılar. 
     Araştırmacılar, bazı bitkilerin filizlenme süresindeki değişimin 55 güne kadar çıktığını, bu değişimin son 10 yılda olduğunu 
     belirlediler. 
     Bunun iklim değişiminin en güçlü biyolojik işareti olduğunu belirten Alastair Fitter, bitkilerin iklim değişimine ilk olarak erken filizlenerek cevap verdiğini, bir sonraki adımın ''göçmek'' olacağını söyledi. 
     Fitter, Almanya'da yapılan bazı araştırmaların, yükseklerde yetişen bitkilerin iklim ısınması karşısında yer değiştirerek, dağların daha yükseklerinde yetişmeye başladığını gösterdiğini belirtti. 
     Bazı başka araştırmalar, iklim değişiminin böcekleri de çok etkilediğini gösteriyor. Fitter, böcekler vasıtasıyla tozlaşmanın olduğu bitkilerin, rüzgar vasıtasıyla tozlaşmanın olduğu bitkilere göre çok daha erken filizlendiğini söyledi. 
     Stanford Üniversitesi'nden iklimbilimci ve çevre biyoloğu Stephen Schneider, Fitterlar'ın araştırmasının, iklim değişimini kanıtlayan araştırmalardan biri olduğunu söyledi. 
     





</TEXT>
</DOC>
