<DOC>
<DOCNO> 98148 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/26/son/sondun33.html </URL>
<DATE> 2002/07/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Protopapas "Örgüt bağlantıları belirlenenirse haber verecegiz" 
</HEADLINE>
<TEXT>

     Yunanistan Hükümet Sözcüsü Hristos Protopapas, ''17 Kasım terör örgütüne yönelik operasyonların sürdüğünü ve yabancı örgütlerle bağlantısının belirlenmesi halinde ilgili ülkelere bilgi verileceğini'' söyledi. 
     Protopapas, basın toplantısında, gazetecilerin Türk makamlarının 17 Kasım'a ait silahların DHKP-C terör örgütüne yönelik operasyonlarda ele geçirildiği yolundaki ''açıklamalarına'' ilişkin soruları yanıtladı. 
     Protopapas, ''Biz resmi açıklamalarımızı yapıyoruz, masallara yanıt vermiyoruz. Zaten dün Terörle Mücadele ekiplerimizin Şefi Stelyo Siros ve Dışişleri Bakanlığı Siyasi Direktörü Anastasios Skopelitis, 2 Türk vatandaşı 17 Kasım'ın kurbanları arasında bulunduğu için Türk Büyükelçiliği'ne operasyonlara ilişkin bilgi verdi. Operasyonlarımız sürüyor ve örgütün, yabancı örgütlerle bağlantısı olduğunun belirlenmesi halinde ilgili ülkelere bilgi veririz'' dedi. 
     Gazetecilerin, Ta Nea ve To Vima gazetelerine DHKP-C ile 17 Kasım arasında bağlantı kuran haberleri kınayan ''eski Dev-Sol ve DHKP-C Siyasi Mültecileri'' imzalı bir bildiri daha gönderildiğine ilişkin sorularını da yanıtlayan Protopapas, ''Söz konusu faks metni üzerinde gönderici numarası yok. Böyle bir örgüt Yunanistan'da faaliyet göstermiyor ve göstermesi de söz konusu değildir. Bu açıklamada mükemmel bir Yunanca kullanılmış, bu metinleri hazırlayanlar arasında Yunanlılar varsa iyi bir şey yapmadıklarını bilmeleri lazımdır. Ancak, Yunanistan'da sözünü ettiğiniz örgüt bulunmamaktadır'' diye konuştu. 
     





</TEXT>
</DOC>
