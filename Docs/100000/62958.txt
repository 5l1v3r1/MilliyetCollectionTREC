<DOC>
<DOCNO> 62958 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/18/son/soneko12.html </URL>
<DATE> 2002/01/18/ </DATE>
<TIME>  </TIME>
<AUTHOR>  </AUTHOR>
<HEADLINE>
BDDK ''Herhangi bir kişi ve kurumun kollanması söz konusu değil'' 
</HEADLINE>
<TEXT>

     Bankacılık Düzenleme ve Denetleme Kurumu BDDK , yapılan işlemler sırasında ''herhangi bir kişi ya da kuruluşun kollanması veya raporların işleme konulmamasının'' söz konusu olmadığını bildirdi. 
     BDDK tarafından yapılan yazılı açıklamada, kurum ve kurum mensuplarına yönelik bazı basın organlarında yer alan ve yersiz nitelemeler içeren haberlerin maksatlı ve mesnetsiz olduğu ifade edildi. 
     Açıklamada, idari ve mali özerkliğe sahip BDDK'nın,bankacılık mevzuatının düzenlenmesine ve bankacılık sektörünün gözetim ve denetimine ilişkin yetki ve sorumluluklarının, Bankalar Kanunu'nda açıkça hüküm altına alındığı hatırlatıldı. 
     Türkiye'de faaliyette bulunan bankaların mali bünyeleri ve her türlü faaliyetlerinin denetiminin, Kurumun yetkisi dahilinde olduğu ifade edilen açıklamada, bankalarla ilgili mevzuat çerçevesinde yapılacak işlemlerle ilgili Devlet Bakanı'na Bankalar Kanununa göre tanınmış bir yetki ve sorumluluğun bulunmadığı bildirildi. 
     Bankaların güvenirliği konusunda, kamuoyunda tereddütte yol açılacak mali bünyelerinin olumsuz etkilenmesine neden olabilecek haberler nedeniyle, Bankalar Kanunu'nun ilgili maddeleri çerçevesinde ilgili savcılıklara yapılan müracaatların ise Kuruma kanunen verilmiş bir görevin ifasından ibaret olduğu vurgulanan açıklamada, şu görüşlere yer verildi 
     ''Bu tür haberler nedeniyle, açılan davalara konu olan yazılarda Kurum çalışanlarının adının veya Kurumla ilgili bir hususun yer alıp almaması önemli değildir. Zira açılan davalar Kurum ya da Kurum çalışanlarına karşı kullanılan ifadelerden dolayı açılan tazminat davaları değildir.'' 
     






</TEXT>
</DOC>
