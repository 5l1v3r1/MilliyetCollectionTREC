<DOC>
<DOCNO> 53947 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/24/son/sontur13.html </URL>
<DATE> 2001/11/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Aşkın yaşı yok... 89 yaşında aşık olup nişanlandı... 
</HEADLINE>
<TEXT>

     Bursa Büyükşehir Belediyesi'ne bağlı Fethiye Dörtçelik Huzurevi'nde kalan 89 yaşındaki Burhanettin Arda, gönlünü kaptırdığı 65 yaşındaki Özgen Hanım ile nişanlandı. 
     Bursa Erkek Lisesi'nde öğretmenlik ve müdür olarak görev yaptıktan sonra emekliye ayrılan son 3 yılını da huzerevinde geçiren Burhanettin Arda, 1 ay önce tanıştığı Özgen Oğuzöncü'ye 65 ''yıldırım aşkıyla'' bağlandı. Duygularını Özgen Hanıma açan ve karşılık bulan Burhanettin Öğretmen, hemen evlenme teklifinde bulundu. Özgen Hanımın teklifi kabul etmesi üzerine, çocuklarına da danışan çift, 24 Kasım Öğretmenler Günü'nde nişanlanmayı kararlaştırdı. 
     Bursa Büyükşehir Belediye Başkanı Erdoğan Bilenser'in yüzüklerini taktığı çift, Ramazan Bayramı'ndan sonra da evlenmeyi planladıklarını söyledi. 
     Mutluluğu gözlerinden okunan Burhanettin Öğretmen, Özgen Hanım ile çok iyi anlaştıklarını anlatarak, ''Özgen Hanım da ben de çok mutluyuz. Bu yaşta aşık olacağım hiç aklıma gelmezdi. Evlendikten sonra da büyük ihtimalle huzurevinde kalacağız. Burada çok huzurluyuz'' dedi. 
     Burhanettin Arda'nın hepsi yurtdışında yaşayan 3'ü kız 4 çocuğu, Özgen Oğuzöncü'nün de 1 oğlu olduğu öğrenildi. 
     






</TEXT>
</DOC>
