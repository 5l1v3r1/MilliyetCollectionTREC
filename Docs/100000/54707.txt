<DOC>
<DOCNO> 54707 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/29/son/sondun19.html </URL>
<DATE> 2001/11/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Molla Ömer'den açıklama "ABD sürprizlere hazır olsun" 
</HEADLINE>
<TEXT>

     Dünya basınının görüşmek için her türlü yola başvurduğu Taliban'ın lideri Molla Muhammed Ömer, ''iyi donanımlı 40 bin Taliban milisinin savaşmak için yanıp tutuştuğunu ve Amerika'nın sürprizlere hazırlıklı olmasını'' söyledi. 
     Polonya'nın Wprost dergisine Cuma günü telefonda bir çevirmen aracılığıyla verdiği ve Pazar günü yayınlanacak demecinde Molla Ömer, ''Usame Bin Ladin ve adamlarının dünya ile iletişimlerini uluslararası örgütlerin baskısıyla biraz çabuk kestiklerini, ailelerini bile arayamadıklarını'' belirtti. 
     ''İyi donanımlı 40 bin Taliban milisinin savaşmak için sabırsızlandıklarını'' söyleyen Molla Ömer, ''El Kaide'deki kardeşlerimizi cihada daha iyi hazırlanmaları için silahlandırdık. 
     Amerika sürprizlere hazır olsun'' diye konuştu. 
     Derginin Dış Haberler Müdürü Jaroslaw Gizinski, demeçle ilgili olarak bugün AFP'ye yaptığı açıklamada, ''mülakatın çevirmenler aracılığıyla yapıldığını, ancak görüşlerin Molla Ömer'e ait olduğuna kuşku bulunmadığını'' söyledi. 
     Gizinski, Molla Ömer'in telefonda bizzat konuşmadığını, bu nedenle ellerinde Taliban liderinin ses kaydı bulunmadığını belirtti. 
     Gizinski, Kuzey İttifakı'nın askeri operasyonlarının sürmesine karşın, uydu telefonu aracılığıyla Taliban'la teması sürdürdüklerini belirterek, bu görüşmenin de Kuzey İttifakı'nın sağladığı kolaylıkla yapıldığını kaydetti. 
     






</TEXT>
</DOC>
