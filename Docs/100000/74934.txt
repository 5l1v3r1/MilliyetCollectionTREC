<DOC>
<DOCNO> 74934 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/27/son/sonspo10.html </URL>
<DATE> 2002/03/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Aykut Kocaman "Hakemler hakkında konuşmak zulüm geliyor" 
</HEADLINE>
<TEXT>

     Ankaragücü'ne 4-2 yenildikleri maçta, hakem Sabit Hacıömeroğlu tarafından sahaya girdiği için tribüne gönderilen İstanbulspor'un teknik sorumlusu Aykut Kocaman, hakemler hakkında birşeyler söylemenin kendisine zulüm geldiğini söyledi. 
     Futbolculuk yaşamında hiçbir hakemden kırmızı kart görüp saha dışına çıkmadığını vurgulayan Aykut Kocaman, ''Genel düşüncem maçtan sonra hakem eleştirisinin yapılmaması. Hakemler açısından birşeyler söylemek bana zulüm geliyor. Hakemlerin tarafsız olmaları gerekir'' dedi. 
     Kocaman, bulundukları her ortamda futbolla ilgili konuşmalarda hep hakemlerin gündeme geldiğini de vurgulayarak, şunları kaydetti 
     ''Türkiye'de maalesef hakemler artık başrole çıktılar. Bunun çözümü nasıl olacak açıkçası bilemiyorum. Aslında biliyorum da. 
     Bulunduğumuz her konuşmada hep geldiğimiz nokta bu hakemler ve yansımaları. O zaman bu kadar çalışmanın bir anlamı yok ki. Her gittiğimiz panelde insanlarla gençlerle konuşurken, verdiğimiz mesaj, hep çalışmaları ve çalışanın kazancak olması yönünde. Ama kazanamıyor işte.'' Kocaman, konuşmasının ana nedeninin maçtan sonra soyunma odasında yaşananları birisinin dile getirmesi gerektiği olduğunu da belirterek, şöyle devam etti 
     ''Bütün bir sezon, ay, hafta buyunca düşünebildiğin, becerebildiğin, yapabildiğin kadar birşeyler yapmaya çabalıyorsun. 
     Ardından bunları sahaya yansıtmaya çalışıyorsun. Herşey son derece masum, son derece dürüstçe ve emeğinin karşılığını bekliyorsun. Bu yüzden soyunma odasının isyanının öfkesinin haksızlığa uğrama düşüncesini birisinin dillendirmesi gerekir. Oysa kaç maç oldu arka arkaya hep aynı şeyleri yaşıyoruz. Aslında hakemler hakkında konuşmamak gerektiğini düşünen bir insan olarak konuşuyorsam nedeni bu.'' Akıllı bir insan olduğunu söyleyen Kocaman, sözlerini şöyle noktaladı 
     ''Benim de bir takım faydalar sağlayabileceğim günler olabilir diye düşünebilirdim. Son derece akıllıyımdır. Şu andaki kurulu düzenin olanaklarından yararlanabilmesini bilecek çaptayım. Susar, beklerdim. 
     Ben Türk futbol tarihinde olayların bu kadar aleni ve ayyuka çıktığı bir dönem yaşamadım. Söyleyecek çok şey var ama artık susmakta da fayda var. İyimser bir bakış da olsa bu yüzden artık bazı şeylerin de sonunun geldiğini hissediyorum.'' 
     






</TEXT>
</DOC>
