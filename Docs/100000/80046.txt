<DOC>
<DOCNO> 80046 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/24/siyaset/siy01.html </URL>
<DATE> 2002/04/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Ayaş’ta devlet topa girmedi 
</HEADLINE>
<TEXT>

Korkut Eken adına düzenlenen "Susurluk Turnuvası" Ağar’ın başlama vuruşuyla başladı. 18 takımın katıldığı açılışta devleti temsilen hiçbir yerel yetkili bulunmadı 
     AYDIN HASAN Ankara 

     Ayaş Belediyesi’nin, ilçedeki cezaevinde kalan Susurluk mahk mu Korkut Eken adına düzenlediği halı saha futbol turnuvası, Elazığı Bağımsız Milletvekili Mehmet Ağar’ın vuruşuyla başladı. Ancak açılışa, devleti temsilen hiçbir yerel yetkili katılmadı. 
     Eken’in kaldığı cezaevinin bitişiğindeki halı sahada yapılan "Korkut Eken Futbol Turnuvası", Ağar’ın konuşması ve başlama vuruşunu yapmasıyla dün başladı. Ağar konuşmasında, "değerli dostum" dediği Eken’i överek, Ayaş halkının milletine hizmet eden birine vefa gösterdiğini dile getirdi. Ağar, "Millet, kendisine hizmet edenlerinin değerini artık öldükten sonra değil yaşarken bildiğini göstermektedir. Ayaş, kalbimizin derinliklerinde yerini alıyor" dedi. 
     Açılışta bulunan ilginç isimlerden biri de, Deli Yürek dizisinde "ağabey" rolündeki oyuncu Demir Karahan’dı. Karahan, "Eken’i burada tanıdım. Daha önce tanımıyordum. Bu ülkede kim suçlu, kim suçsuz birbirine karıştı" derken, sanatçı Cengiz Kurtoğlu futbolcular Okan, Hasan, Bülent Uygun ve Hasan Keleş’in yanı sıra ünlü güreşçi Şeref Eroğlu da, Eken’e destek için turnuvaya geldi. Ağar ise, Meclis’teki törenler gerekçesiyle, ilk maçı izlemeden Ayaş’tan ayrıldı. 
     Tatil günü olmasına rağmen halkın fazla ilgi göstermediği saha çevresinde, jandarma ve polisin güvenlik önlemi almaması dikkati çekti. 18 takımın katıldığı turnuva, 19 Mayıs’ta yapılacak final maçıyla sona erecek. Turnuvaya, belediye çalışanları, mahalleler ve köylerden turnuva için oluşturulan amatör takımlar katılıyor. 
     



 SİYASET 















</TEXT>
</DOC>
