<DOC>
<DOCNO> 63659 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/23/dunya/adun.html </URL>
<DATE> 2002/01/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Altı ayı kaldı 
</HEADLINE>
<TEXT>

Amerikan yönetiminin Saddam Hüseyin’in altı ay içinde devrilmesini öngören bir saldırı ve ayaklanma planı hazırladığı öne sürüldü... 
     DIŞ HABERLER SERVİSİ 

     Irak lideri Saddam Hüseyin etrafındaki çember giderek daralıyor. ABD’de Irak’ta rejim değişikliğine gidilmesi yönündeki çalışmalara hız verilirken Başkan George W. Bush’un kurmaylarının Saddam Hüseyin’i altı ay içinde devirmeyi amaçlayan bir plan hazırladığı öne sürüldü. 
     New York Post gazetesinin önceki gün manşetten verdiği habere göre, gizli plan Bush’un "savaş kabinesi" tarafından hazırlandı. Gazete, "Saddam’ı devirmek için Afganistan benzeri bir strateji uygulanacağını ve bu amaçla kullanılacak Iraklı "özgürlük savaşçılarının" Amerikan askeri birliklerince destekleneceğini yazdı. 
     
     Fikir birliği oluştu 
     Bu konuda açıklamada bulunan Bush yönetiminin bir danışmanı, "Başkan’ın yakın çevresinde, Iraklı diktatörün iş başından uzaklaştırılması konusunda genel fikir birliğinin oluştuğunu" söyledi. 
     Saddam aleyhtarı Irak Ulusal Kongresi Başkanı Ahmet Çelebi ise "Saddam’ın, Amerikan özel birlikleri ve bombardıman uçaklarınca desteklenecek 3 bin Iraklı asinin yardımıyla devrilebileceğini" iddia etti. 
     Amerikan Newsweek dergisi de, ABD Dışişleri ve Savunma bakanları Colin Powell ve Donald Rumsfeld’in, Iraklı "özgürlük savaşçılarını" desteklemek amacıyla uluslararası bir koalisyon oluşturulmasını öngören stratejiye son şeklini vermeye çalıştıklarını duyurdu. 
     
     Gerekçe hazır 
     Hazırlanan stratejiye göre, ABD yakın bir gelecekte Irak’a saldırmak yerine Saddam Hüseyin’e BM silah denetçilerini kabul etmesi için uluslararası kanallardan baskı yapacak. Bush’un askeri danışmanları, Saddam’ın bu baskıya boyun eğmesinin beklenmediğini, dolayısıyla operasyon konusunda Başkan Bush’un uluslararası alanda destek bulacağını söylediler. 
     



 DÜNYA 















</TEXT>
</DOC>
