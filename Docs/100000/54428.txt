<DOC>
<DOCNO> 54428 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/28/dunya/dun02.html </URL>
<DATE> 2001/11/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Ödülümüz petrol 
</HEADLINE>
<TEXT>

Washington’da şimdi de Türkiye’nin Irak’a karşı operasyona katılması karşılığında Musul - Kerkük petrolleriyle ödüllendirilmesi fikri ortaya atıldı. Fikrin babası eski CIA başkanı Woolsey 
     YASEMİN ÇONGAR Washington 

     Afganistan’da Taliban yönetiminin yenilgiye uğratılması, ABD’de yönetim içinden ve çevresinden bir grubun, "Sıra şimdi Irak’ta" diyerek, Saddam Hüseyin’i devirme amaçlı yeni bir Körfez Savaşı için lobi yapmasına yol açıyor. Bu grubun etkin isimlerinden, Amerikan Merkezi İstihbarat Örgütü’nün CIA eski başkanı James Woolsey dün CNN televizyonunda ve "The Washington Post" gazetesinde, Türkiye’nin böyle bir harekata destek vermesinin yollarını tartıştı. Woolsey’e göre, Irak’a müdahale edilmesine isteksiz olan Türkiye, "Musul - Kerkük petrollerinden pay verilmesi yoluyla" ikna edilebilecek. 
     Woolsey, CNN’de, Irak’a karşı başarılı bir harekat için ABD’nin işbirliği yapması gereken "tek anahtar ülkenin" Türkiye olduğunu söyledi. 
     Aynı tezi "The Washington Post" yazısında da dile getiren Woolsey, "Yüzbinlerce Amerikan askerini ve düzinelerce müttefiki devreye sokmadan Irak’a karşı harekata girişemeyeceğimizi düşünenler, Afganistan’da olan biteni göz önüne almalılar. Aynı şekilde, 1991’de karşımıza çıkan ordunun artık sadece bir gölgesine dönüşmüş haldeki Irak silahlı kuvvetlerine de dikkatli bakmalılar. Yardıma gereksinmemiz var, ancak sadece bir hükümet kritik önemde, o da Türkiye" diye yazdı. 
     Irak’a karşı başarılı bir harekatın Türkiye’nin üsleri ile Körfez’deki Amerikan savaş gemilerinden yürütülebileceğini vurgulayan Woolsey, Ankara’yı ikna etme önerisini de şöyle ayrıntılandırdı 
     "Türk hükümeti, Irak’ın parçalanmasından ve bugünkü kuzey Irak’ta ayrı bir Kürdistan oluşarak, bunun Türkiye Kürtleri için bir çekim merkezi olmasından korkuyor. Bu sorun, Irak muhalefetiyle, ülkenin sınırlarını koruması garantisinde anlaşılması ve Türkiye’ye kuzeyde istikrarın sağlanmasında rol verilmesi, ayrıca bu böçlgede petrol sahalarından pay aktarılması yoluyla aşılabilir." 
     



 DÜNYA 













</TEXT>
</DOC>
