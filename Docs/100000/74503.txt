<DOC>
<DOCNO> 74503 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/25/son/soneko07.html </URL>
<DATE> 2002/03/25/ </DATE>
<TIME>  </TIME>
<AUTHOR>  </AUTHOR>
<HEADLINE>
İSO Başkanı "Enflasyonla mücadele kadar büyüme de istiyoruz" 
</HEADLINE>
<TEXT>

     İstanbul Sanayi Odası İSO Yönetim Kurulu Başkanı Tanıl Küçük, enflasyonla mücadele kadar, sürdürülebilir bir büyümenin de tesis edilmesini istediklerini bildirdi. 
     Küçük, İSO yönetiminin Ankara temaslarına değinerek, diyalogun önemini vurguladı. Küçük, ''birbirimizi anlamamız, dertlerimizi dile getirmemiz ve beraberce çözüm arayabilmemiz çok önemli. Bu açıdan Ankara ziyaretlerini çok önemli buluyoruz'' dedi. 
     İSO'nun Finans Üretim Danışma Kurulu toplantı masasında yer aldığını, ancak Ankara ziyaretleri ile bu toplantıları beklemeden sorunları yerinde dile getirdiklerini belirten Küçük, son olarak 2 hafta önce Hazine Müsteşarlığı, Dış Ticaret Müsteşarlığı ve Merkez Bankası'yla yaptıkları görüşmelerin son derece olumlu geçtiğini anlattı. 
     Küçük, diyaloğun Türkiye'deki en eksik unsur olduğunu dile getirerek, ''bizi bu hallere getiren de belki diyalog. Sorunlar bizim ve çözecek olan da biziz. Sorunları siyasetçisi, bürokratı ve özel sektörüyle birlikte çözeceğiz'' dedi. Küçük, devamla şunları söyledi 
     ''Dış yardımlar da çok önemlidir. IMF yardımı çok önemli ama sorunların çözümü de bizde. Önce zihniyet değişikliği yapmamız lazım. 
     Ben değil biz , biz değil ülkemiz diyebilmemiz lazım. Neticede artık bu sıkıntılardan Türkiye'yi kurtarabilmemiz lazım.'' Küçük, İSO'nun, uygulanan ekonomik politikayı desteklediğini vurgularken, ''biz enflasyonla mücadelenin önemini kabul ediyoruz. 
     Enflasyonla mücadele kadar, sürdürülebilir bir büyümenin de tesis edilmesini istiyoruz. Burada ifade ettiğimiz üretim, üretim, üretim. 
     Türkiye için üretim çok önemli. O anlamda baktığımız zaman iç piyasada talep daralması söz konusu'' diye konuştu. 
     
     Eximbank'ın şartları 
     İhracatın öneminin bu geçiş döneminde arttığına da işaret eden Tanıl Küçük, Eximbank sisteminden yararlanıldığını belirtti. İSO Başkanı, şunları kaydetti 
     ''Şu anda Eximbank'ta kaynak sıkıntısı yok. Ama Eximbank'ta kaynak sıkıntısı olmamasının sebebi talep yok. Niçin talep yok İhtiyaç olmadığından değil, Eximbank'ın şartlarının ağırlığından. Banka teminat mektubu isteniyor. Dolasıyısıyla bu ortamda banka teminat mektubu bulmak çok zor. Bulabilen sanayiciye de zaten Eximbank'ın faizleri yüksek geliyor. O yüzden Eximbank'ın mutlaka sanayi kredilendirmesi için bir formül bulması gerekir. Kendilerine ilettiğimiz formüller de var.'' Bu anlamda Ankara ziyaretlerinde formül sunabildiklerini bildiren Küçük, ''Ürettiğimiz çözüm önerilerinin takipçisi olmak istiyoruz. O açıdan Ankara ziyaretlerini önemli ve olumlu buluyoruz. Temaslar devam edecek'' dedi. 
     Kriz nedeniyle kapanan, sıkıntı ve problem yaşayan firmalar olduğunu hatırlatan Küçük, ayrıca Türkiye'de son zamanlarda bütün şartları yerine getirip, vergi, SSK borcu ve yüksek oranlı faizleri ödeyip ayakta kalan ancak işletme sermayesi gerektiren firmalar olduğunu kaydetti. 
     






</TEXT>
</DOC>
