<DOC>
<DOCNO> 98250 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/27/ekonomi/eko06.html </URL>
<DATE> 2002/07/27/ </DATE>
<TIME>  </TIME>
<AUTHOR>  </AUTHOR>
<HEADLINE>
DemirDöküm Çin’e fabrika taşıyacak 
</HEADLINE>
<TEXT>

DemirDöküm ile Çinli Chung Mei şirketi Doka markasıyla Çin’de radyatör üretecek. Birinci yıl 10 milyon dolarlık ciro hedefleniyor 
     EKONOMİ SERVİSİ 

     DemirDöküm, Çin’de yağlı radyatör üretmek amacıyla Çinli Chung Mei Industries Limited ile stratejik ortaklığa imza attı. 
     Çin’in Dongguan bölgesinde gerçekleştirilecek üretim için DemirDöküm, Bozüyük çelik radyatör tesisini Çin’e taşıyacak. Koç Holding’de düzenlenen törende, Koç Holding İnşaat ve Turizm Grubu Başkanı Bülent Bulgurlu ve Chung Mei Industries Limited Yönetim Kurulu Başkanı Sebastian Man ile diğer yetkililer anlaşmaya imza koydular. 
     
     Çin’de pazar arayışı 
     Bülent Bulgurlu, global pazarlara entegre olarak büyük sermaye akışından daha fazla pay almanın şirketlerin ve ülkelerin geleceği için büyük önem taşıdığını bildirdi. 
     DemirDöküm’ün arka arkaya gerçekleştirdiği yeni ortaklıklarla global pazarda önemli adımlar attığını dile getiren Bulgurlu, Çin’in büyük pazar hacmi ile tüm üretici şirketlerin dikkatini çektiğini vurguladı. 
     Bulgurlu, öDemirDöküm, Çin pazarında büyümeyi hedeflemiştir’’ dedi. 
     
     Avrupalı ortak 
     Chung Mei Industries Limited Yönetim Kurulu Başkanı Sebastian Man da, kendilerinin Çin’de ısıtıcı aletler alanında lider olduklarını belirterek, bu ortaklığın Chung Mei’nin halen içinde bulunduğu pazar kanallarının gelişmesine neden olacağını ve yeni müşterileri cezbedeceğini kaydetti. 
     Man, "Chung Mei olarak Koç Grubu’nda, teknoloji geliştirme ve ürün geliştirme çeşitliliği stratejimize tamamen uyan Avrupalı bir ortak bulduk’’ diye konuştu. 
     
Fabrikayı 44 konteyner götürecek      DemirDöküm Genel Müdürü Melih Batılı, DemirDöküm’ün Çin pazarına geçen yıl 1 mil-yon dolarlık satışla giriş yaptığını, fakat pazardaki büyüme potansiyelinin, kendilerini doğrudan yatırım yaparak fabrika kurma aşamasına gelmeye yönlendirdiğini söyledi. İlk aşamada 300 bin adet üretim yapılmasının planlandığını kaydeden Batılı, daha sonra 2 milyon 300 bin adet kapasiteye çıkılmasının hedeflendiğini bildirdi. 
     Bozüyük çelik radyatör tesisinin 2 ayda sökülerek 44 konteyner ile Çin’e götürüleceğini bildiren Batılı, bu yıl sonuna doğru üretime geçilmesinin düşünüldüğünü söyledi. 
     



 EKONOMİ 



















</TEXT>
</DOC>
