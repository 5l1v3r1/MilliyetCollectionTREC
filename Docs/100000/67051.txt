<DOC>
<DOCNO> 67051 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/11/son/sondun21.html </URL>
<DATE> 2002/02/11/ </DATE>
<TIME>  </TIME>
<AUTHOR>  </AUTHOR>
<HEADLINE>
İsrail'de Arfat tartışması şiddetleniyor 
</HEADLINE>
<TEXT>

     İsrail ile Filistinliler arasındaki şiddet, İsrail'in dün akşamdan bu yana sürdürdüğü misilleme saldırıları hızla tırmanırken, ''Arafat tartışması'' da sürüyor. 
     İsrail'de, çözümün ancak barış ortağı olarak Filistin lideri Yaser Arafat ve Filistin yönetiminin kabul edilmesiyle geleceğini savunanlarla, İsrail için tek çözümün Arafat'ın ve Filistin yönetiminin devrilmesi olduğunu düşünenler arasındaki tartışma giderek şiddetleniyor. 
     
     Şaron güç kaybediyor 
     Arafat'ın devrilmesi gerektiği tezini savunanların başını, İsrail Başbakanı Ariel Şaron'a karşı halk desteğini her geçen gün artıran eski Başbakan Binyamin Netanyahu çekiyor. 
     Arafat'ın devre dışı bırakılmasını, ancak Filistin yönetimi ile ilişkilerin başka bir liderlik altında sürdürülmesini savunan Şaron'un ise giderek güç kaybettiği gözleniyor. Şaron, partisindeki ve muhalefetteki aşırı sağcılar tarafından Washington'un rotasından çıkamamakla suçlanıyor. 
     
     Arafat'ı sürün 
     Netanyahu, dün akşam İsrail televizyonunda yine ''Arafat rejimini yıkın, Arafat'ı sürün'' çağrısı yaptı. 
     Netanyahu, İsrail için askeri çözümden başka seçenek olmadığını savunarak, Şaron'un terörle savaşının ''çok yetersiz ve çok yavaş olduğunu'' söyledi. 
     Washington gezisi öncesinde Arafat'ın kurmaylarıyla görüşen Şaron'u sert dille eleştiren Netanyahu, Şaron'un, Arafat'ı olmasa da rejimini önemli olarak görmesinin büyük hata olduğunu söyledi. 
     Maariv gazetesinde bugün yayınlanan bir yorumda, Netanyahu'nun dün akşamki ''çok iyi zamanlanmış'' çıkışının, Şaron için ''yolun sonu'' olduğu belirtildi. Yorumcu, dün Berşava'da saldırı düzenlenen lokantanın adının da ''Yolun Sonu'' olduğunu hatırlattı. 
     İsrail İçişleri Bakanı Uzi Landau da, Filistin yönetimine savaş ilanı çağrısı yaparak, Arafat'ı halen barış ortağı ve Oslo Anlaşması'nın çözüm olarak sunulmasının hata olduğunu belirterek, ''Bence Arafat düşman ilan edilmeli ve iflas eden Oslo sürecinin bizi olumlu bir yere götüremeyeceği kabul edilmeli''dedi. 
     
     Alternatifi yok 
     Öte yandan Dışişleri Bakanı Şimon Peres, ''Arafat'ın alternatifi olmadığını'' vurgulamayı sürdürüyor. 
     Peres, Filistinlilerle Arafat'ın onaylamadığı bir barış anlaşmasının yapılmasının mümkün olmadığını savunuyor. 
     Washington'un Arafat ile ilişkilerini kesmeme kararını dün öven Peres, bu gün de, Filistin yönetimi Meclis Başkanı Ahmet Korey ile birlikte hazırladığı barış planına destek için İşçi Partisi içinde kampanya başlattı. 
     Plan ana hatlarıyla, Filistin yönetimi kontrolündeki bölgelerde hemen bir Filistin devleti kurulmasını ve ardından nihai sınırlar konusundaki görüşmelerin başlatılmasını öngörüyor. 
     
     Arafat'a destek artıyor 
     Haaretz gazetesinde yayınlanan bir yorumda da, Arafat'a Filistinlilerin desteğinin her geçen gün arttığı belirtildi. 
     Yorumda, Doğu Kudüs ve Batı Şeria'da Yahudi yerleşimciler tarafından dikilen Arapça, ''Arafat'tan kurtul, sükunet gelsin'' yazılı panoların etkili olamadığı belirtildi. 
     Arafat ne denli suçlanırsa, aşağılanırsa, hapsedilirse ve yok sayılırsa, Filistin halkı nezdinde o denli prestij kazandığı kaydedilen yorumda, ''Arafat'ın halk desteğinin hiç bu denli büyük olmadığı'' bildirildi. 
     Bu çerçevede, İsrail'de Arafat'ın değiştirilmesi konusundaki tüm sözlerin bir dilekten öteye geçmeyeceği, ''çünkü Arafat'ın daha uzun zaman ortalıkta olacağının anlaşıldığı'' belirtildi. 
     






</TEXT>
</DOC>
