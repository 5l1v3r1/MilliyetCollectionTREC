<DOC>
<DOCNO> 52696 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/17/ekonomi/eko01.html </URL>
<DATE> 2001/11/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Sabancı’ya Legion d’Honneur 
</HEADLINE>
<TEXT>

Fransız Cumhurbaşkanı Chirac, Sabancı Holding Yönetim Kurulu Başkanı Sakıp Sabancı’ya şeref nişanı taktı 
     Fransa Cumhurbaşkanı Jacques Chirac, dün Elysee Sarayı’nda düzenlenen törenle işadamı Sakıp Sabancı’ya "Legion d’Honneur" şeref nişanı taktı. 
     Chirac, törende yaptığı konuşmada, Sabancı’nın başarılı çalışmalarından övgüyle bahsetti ve ünlü işadamının Türkiye ile Fransa arasındaki ekonomik ve kültürel ilişkilerin gelişmesine büyük katkıları olduğunu söyledi. Chirac, Sabancı’nın, aday ülke Türkiye’nin, AB’ye yakınlaşması konusunda atılan adımlarda da önemli çabalar sarfettiğini ifade etti. 
     Chirac, "Gerek ekonomik, gerek sosyal ve kültürel alanda birçok ilke öncülük eden Sakıp Sabancı’yı Fransız halkı takdir ediyor. Lider kişiliğine tüm dünyada sempati duyuluyor" dedi. Törende, Türkiye’nin Paris Büyükelçisi Sönmez Köksal ile Sabancı’nın ailesi ve işadamı arkadaşları da hazır bulundu. Chirac, Elysee Sarayı’nda düzenlenen törende, Sabancı ile birlikte aralarında ünlü müzisyen Michel Sardou olmak üzere Fransa’da çeşitli alanlarda ün sahibi 10 kişiye şeref nişanı taktı. 
     
Altın Harfler ödül getirdi      Fransa Hükümeti’nin, Sabancı’ya, hat eserleri ve tabloları içeren Altın Harfler Koleksiyonu’nu’ Louvre Müzesi’nde sergilemesi ve Fransa’nın önde gelen şirketlerinden Danone, Carrefour ve BNP ile sürdürdüğü başarılı ortaklıklardan dolayı, Legion d’Honneur’ ödülünü verdi. 
     



 EKONOMİ 




















</TEXT>
</DOC>
