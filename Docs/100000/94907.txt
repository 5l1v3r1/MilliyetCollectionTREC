<DOC>
<DOCNO> 94907 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/10/son/soneko30.html </URL>
<DATE> 2002/07/10/ </DATE>
<TIME>  </TIME>
<AUTHOR>  </AUTHOR>
<HEADLINE>
İhracatçılar IMF heyetine şikayetlerini anlattı 
</HEADLINE>
<TEXT>

     Türkiye İhracatçılar Meclisi TİM Başkanı Oğuz Satıcı, uygulanan IMF programının üretim ve ihracat cephesinde olumlu yansımaları olmadığını belirterek, ''Kahkonen'e 'üreticiyiz, ihracatçıyız ve yardımınıza ihtiyacımız var, fazla da zamanımız yok' dedik'' dedi. 
     Satıcı, IMF Türkiye Masası Şefi Juha Kahkonen başkanlığındaki heyet onuruna verdikleri akşam yemeğinin ardından, gazetecilere açıklamalarda bulundu. 
     IMF heyetine yaptıkları sunumla ilgili bilgi veren Satıcı, ekonomik ve siyasi belirsizliklere rağmen ihracatın bağımsız olarak arttığına dikkati çektiklerini söyledi. 
     Satıcı, yüksek enerji maliyeti ve vergilerin üretim üzerindeki olumsuz etkisi, döviz kurlarındaki istikrarsızlık ve faizlerin artışı konuları üzerinde görüşlerini aktardıklarını belirtti. 
     Oğuz Satıcı, şöyle devam etti 
     ''Bunun dışında ABD ile yapmayı planladığımız anlaşmalarda, nitelikli sanayi bölgesine ilişkin anlaşmalarda kendilerinden destek istedik. Bankacılık sektöründeki gelişmelerin ihracatçıları tedirgin ettiği üzerinde durduk. 
     Özellikle uygulanan IMF programının üretim ve ihracat cephesinde olumlu yansımalar yaratmadığı, bu nedenle de morallerin bozuk olduğu üzerinde durduk.'' 
     
     DÖVİZ TAAHHÜTLERİ 
     İstanbul Yaklaşımı'nın daha hızlı devreye girmesi için Kahkonen'den destek istediklerini belirten Satıcı, Merkez Bankası'nın döviz kurları konusunda daha müdahaleci olması gerektiğini aktardıklarını da kaydetti. 
     İhracatçının kullandığı kredilere dönük döviz taahhütlerinin mutlaka bir şekilde ortadan kaldırılması ve birikmiş döviz taahhütlerinin de belli bir cezayla ve Eximbank'a kaynak yaratacak bir metodla halledilmesi için de destek istediklerini bildiren Satıcı, sözlerini şöyle tamamladı 
     ''Bunların birçoğunda mutabıkız. Ama, uygulanan politika üretime dönük kısa vadeli sonuçlar veremediği için kendilerinin de makroekonomik dengelerle harekete geçip diğer gelişmeleri daha sonraya bıraktıklarını gözlemledik. 
     Juha Kahkonen'e en son olarak söylediğimiz şey 'üreticiyiz, ihracatçıyız ve yardımınıza ihtiyacımız var, fazla da zamanımız yok'. 
     Verimli bir görüşme oldu.'' IMF Türkiye Masası Şefi Juha Kahkonen de açıklamasında, İstanbul'da özel sektör ile yaptıkları görüşmeleri tamamladıklarını, bundan sonra görüşmelere Ankara'da devam edeceklerini söyledi. 
     





</TEXT>
</DOC>
