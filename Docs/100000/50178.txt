<DOC>
<DOCNO> 50178 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/02/son/sondun13.html </URL>
<DATE> 2001/11/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Afganistan'da Cuma hutbesinde Türkiye'ye eleştiri 
</HEADLINE>
<TEXT>

     Afganistan'ın başkenti Kabil'deki camilerde imamlar cuma hutbesinde Taliban rejimine yönelik harekatı destekleyen ülkeleri, özellikle Türkiye ve Pakistan'ı sert biçimde eleştirdi. 
     Kentin merkezindeki Şad-i Şamsera Camii imamı, ''Taliban rejimini desteklemeyen Müslümanların yalnızca adlarının Müslüman olduğunu'' söyleyerek, ''müminleri bu kişilere karşı uyanık olmaya'' davet etti. 
     İmam, ''İnsanlarımız uyanık olmalı. Kimin gerçek Müslüman, kimin olmadığını bilmeli. Çünkü bir kişi sadece kendini Müslüman olarak tanıttığı ve Müslüman kimliğe sahip olduğu için ve Türkiye gibi Müslüman bir ülkenin pasaportunu taşıyor diye kanmayın. Böyle birinin Müslüman olduğunu söyleyemezsiniz'' diye konuştu. 
     Cihadın faziletlerini yücelten ve Afgan halkını cihada katılmaya çağıran imam, Taliban'ın sakal bırakmak, uzun elbiseler giymek, türban takmak ve dişini misfaklamak gibi gelenekleriyle alay edenleri de eleştirdi. 
     İmam, ''Bazı insanlar sakal bırakmamızla ve dişimizi misfaklamakla alay ediyor, ancak bu peygamberin sünnetidir'' diye konuştu. 
     






</TEXT>
</DOC>
