<DOC>
<DOCNO> 83474 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/11/son/sontur12.html </URL>
<DATE> 2002/05/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Tayyip Erdoğan, Başbakan Ecevit'e yüklendi.... 
</HEADLINE>
<TEXT>

     Ak Parti Genel Başkanı Recep Tayyip Erdoğan, ''Başbakan Bülent Ecevit'in Ben çekilirsem kaos olur 
     sözleri, Ecevit'in siyasi kariyeri için kara lekedir'' dedi. 
     Ak Parti İl Başkanları, parti Genel Merkezi'nde Genel Başkan Erdoğan'ın başkanlığında toplandı. 
     Erdoğan, toplantıyı açarken yaptığı konuşmada bugüne kadar 56 ili ziyaret ettiğini belirterek, ekonomik krizin bütün acımasızlığıyla devam ettiğini söyledi. Türkiye'nin bu krize bağlı olarak sosyal bir ayrışmanın da içine yuvarlandığını iddia eden Erdoğan, hükümetin, iş başında kaldığı her günün ülke için kayıp bir gün olduğunu ifade ederek, ''Türkiye'nin acilen yeni bir seçime halkından güven oyu almış, yeni bir siyasi anlayışa sahip, yeni bir iktidara ihtiyacı vardır'' dedi. 
     Seçimle ilgili her tartışmada hükümet ortaklarının son derece aşırı bir panik içinde davrandığını kaydeden Erdoğan, Devlet Bakanı Kemal Derviş söylediklerinin, kendilerinin söylediklerinin kanıtı olduğunu ifade etti. Erdoğan, buna karşılık, Başbakan Bülent Ecevit'in kendisinin bile alternatifinin olmadığını ifade ettiğini belirterek şöyle devam etti 
     ''Sayın Ecevit, 'Ben çekilirsem kaos olur'' diyor. Bu sözler Sayın Ecevit'in siyasi kariyeri için gerçekten kapkara lekelerdir. 
     Bu sözler, bunca yıllık bir siyasetçinin demokrasiden nasibini alamadığının göstergeleridir. 
     Krallık rejimlerinde bile kral çekilirse kaos olmaz, çünkü yerine veliaht geçer. Demokrasilerde ise herkesin alternatifi vardır. Sayın Ecevit kendisini, alternafitsiz görerek, Türkiye'yi krallıktan bile geri düzeyde anladığını göstermektedir.'' 
     
     RTÜK YASASI'NDAKİ DEĞİŞİKLİK 
     Konuşmasında Radyo ve Televizyon Üst Kurulu RTÜK yasasında yapılmak istenen değişikliği geniş şekilde eleştiren Erdoğan, halkın sorunları dururken hükümetin, ''Toplumun ve ülkenin geleceğini bir kaç ailenin eline teslim etmek için canhıraş şekilde ince taktikler geliştirerek, mühendislik hesaplarıyla yasayı çıkarmaya çalıştığını'' ileri sürdü. 
     Erdoğan, öngörülen değişiklikle RTÜK'ün özerkliğinin kaybolacağını, televizyon sahiplerinin devlet ihalesine girmesinde ve menkul kıymetler borsasında işlem yapmasında engel kalkamayacağını, tekelleşme ve karterleşmenin de artacağını ve yerel medyaya büyük darbeye vurulacağını kaydetti. 
     TCK'nın 312. maddesinin eski haliyle bu değişiklik önerisinde korunduğuna da dikkat çeken Erdoğan, internetle ilgili yapılan düzenlemelerin de yanlış olduğunu söyledi. Erdoğan, ''Bu yasa Anayasa'yı delik deşik etmektedir. Bu yasa, Hukukun üstünlüğü ilkesine karşı suikast girişimidir'' dedi. 
     Erdoğan, değişiklik gerçekleşirse Anayasa Mahkemesi'ne başvuracaklarını bildirdi. 
     
     ''MUHATAP ALMIYORUM'' 
     Erdoğan, bir gazetecinin Ak Parti'nin yükselişinden kaygı duyduğuna ilişkin sözlerini hatırlatması üzerine ''Bu konuda Sayın Ecevit'i muhatap almıyorum'' diye konuştu. 
     AK Parti İl Başkanları toplantısı, Erdoğan'ın konuşmasının ardından basına kapalı olarak devam etti. 
     





</TEXT>
</DOC>
