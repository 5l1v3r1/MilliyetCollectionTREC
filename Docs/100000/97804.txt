<DOC>
<DOCNO> 97804 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/24/son/sontur39.html </URL>
<DATE> 2002/07/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Kayseri ve Van'da sel... 
</HEADLINE>
<TEXT>

     Kayseri ve Van'da sağanak yağış, sellere yol açtı. 
     Alınan bilgiye göre, Kayseri'nin Kocasinan İlçesi Erkilet Beldesi'ne bağlı Hırka Köyü'nde dün gece etkili olan sağanak yağış, sele dönüştü. Köy içinde 14 evin giriş katını su bastı. Köy harmanında bulunan 29 ton buğday, 25 ton arpa ve 8 ton çavdar, sel sularıyla sürüklenerek kayboldu, 1 inek ile 1 eşek telef oldu. 
     Yetkililer, sel sonucu 100 milyar lira dolayında maddi zarar meydana geldiğini, iki evin ağır hasar gördüğünü kaydettiler. 
     
     VAN 
     Van'ın Çaldıran İlçesi'nde meydana gelen sel, iki evin kullanılamaz hale gelmesine, 22 tandırevi ve ahırın da zarar görmesine neden oldu. 
     Çaldıran Kaymakam Vekili Emin Bilmez, A.A muhabirine yaptığı açıklamada, Hangediği Köyü'nde dün akşam saatlerinde başlayan ve sabaha kadar devam eden yağışlardan dolayı iki evin kullanılamaz hale geldiğini, 22 tandırevi ve ahır ile birçok tarım arazisinin zarar gördüğünü ifade etti. 
     Bilmez, olay yerinde hasar tespit çalışmalarının devam ettiğini belirterek, sel sularından zarar gören ailelere gıda paketleri dağıtıldığını, kullanılamaz hale gelen iki evde yaşayan ailelere ise para yardımında bulunacaklarını kaydetti. 
     





</TEXT>
</DOC>
