<DOC>
<DOCNO> 75964 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/02/son/sondun20.html </URL>
<DATE> 2002/04/02/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD yönetimi Filistin konusunda ikiye bölündü 
</HEADLINE>
<TEXT>

     İngiltere'de yayınlanan The Daily Telegraph gazetesi, ABD yönetiminde, özellikle Beyaz Saray'da, Filistin lideri Yaser Arafat'ın başkanlığında kurulacak bir Filistin devleti konusunda derin görüş ayrılıklarının ortaya çıktığını öne sürdü. 
     Gazete, Beyaz Saray'dan dün yapılan açıklamaların, Arap dünyasının, ''Arafat başkanlığındaki bir Filistin devletinin kurulmasına verilen desteğin geri çekildiğine'' dair endişelerini gidermeye yönelik olduğunu savundu ve ''Bu durum, Ortadoğu'daki tırmanan krizi ele alma yöntemleri konusunda Bush yönetiminde derin görüş ayrılıkları olduğunu gösteriyor'' diye yazdı. 
     The Guardian gazetesi de, ABD Başkanı George Bush'un İsrail'in operasyonlarını kınamamakta direndiğini hatırlattı ve Beyaz Saray Sözcüsü Ari Fleischer'in ise tamamen farklı bir tarzda konuşmaya gayret ettiğini duyurdu. Haberde, ''Bush'un, İsrail'in saldırgan tutumuna destek verdiği saatlerde, sözcüsü de ısrarla, İsrail Başbakanı Ariel Şaron'a 'yeşil ışık yakılmadığının' altını çizdi'' denildi. 
     Financial Times gazetesi ise petrol rezervlerinin 3'te 2'sini elinde tutan bölgenin de ateş çemberine girmesi halinde, petrol pazarının altüst olacağı endişelerine işaret etti. 
     






</TEXT>
</DOC>
