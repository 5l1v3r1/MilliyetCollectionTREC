<DOC>
<DOCNO> 90124 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/16/spor/spo08.html </URL>
<DATE> 2002/06/16/ </DATE>
<TIME>  </TIME>
<AUTHOR>  </AUTHOR>
<HEADLINE>
İngiliz fırtınası 
</HEADLINE>
<TEXT>

Danimarka savunmasının üç önemli hatasını affetmeyen Ada ekibi, ilk yarıda işi bitirdi 12 yıl sonra çeyrek finale yükseldi. İngiltere’nin rakibi Brezilya - Belçika galibi olacak 
     İNGİLTERE, Danimarka’yı 3 - 0 mağlup ederek, 12 yıl aradan sonra ilk defa çeyrek finale yükseldi. Ferdinand’ın golüyle öne geçen Ada ekibi, devreyi Owen ve Heskey’nin vuruşlarıyla üç farklı kapadı. İkinci yarı Danimarka’nın baskısı sonucu değiştirmeyince, İngiltere ilk sekize kaldı. Son olarak İtalya 90’da çeyrek finale çıkan İngiltere, yarı finalde Almanya’ya penaltılarla elenmişti. İngilizler çeyrek finalde Brezilya - Belçika maçının galibiyle oynayacak. 
     
Eriksson Hak ettik      İNGİLTERE Milli Takımı Teknik Direktörü Sven Goran Eriksson, karşılaşma sonrası yaptığı açıklamada, "Galibiyeti hak ettiğimizi sanıyorum" dedi. Eriksson "Biraz şanslı olduğumuz düşünülebilir. 3 - 0 bu maç için fazla gibi gözüküyor. Ama özellikle ikinci yarıda çok iyi savunma yaptık. Artık önümüz açık" diye konuştu. 
     DANİMARKA’NIN çalıştırıcısı Morten Olsen ise çok hata yaptıklarını ifade etti. Olsen, "Henüz ilk yarı sonunda yaptığımız büyük bir hata ile karşılaşmayı devre bitmeden kaybettik. İngiltere gibi bir takıma karşı 3 - 0 yenik duruma düştükten sonra beraberlik ya da galibiyet beklentisi hayal gibi bir şey" açıklamasını yaptı. 
     



 SPOR 





































</TEXT>
</DOC>
