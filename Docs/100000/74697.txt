<DOC>
<DOCNO> 74697 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/26/son/soneko11.html </URL>
<DATE> 2002/03/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Toskay "Derviş'in açıklamalarını yadırgadım ve şık bulmadım" 
</HEADLINE>
<TEXT>

     Devlet Bakanı Tunca Toskay, bazı çözüm yollarının önyargısız şekilde değerlendirilmesi önerisinin ''spekülasyon'' olarak nitelendirilmesini yadırgadığını ve şık bulmadığını bildirdi. 
     Toskay, ''Vergilerde dönemsel indirime gidilebileceği'' yolundaki açıklamasının ardından başlayan vergide indirim tartışması konusunda yazılı bir açıklama yaptı. 
     Açıklamasında, dün basın mensuplarına yönelik değerlendirmede, uygulanmakta olan ekonomik programın en önemli unsurunun faiz dışı fazla hedefinin tutturulması olduğuna dikkat çektiğini kaydeden Toskay, alınacak hiç bir önlemin, bu hedefin tutturulmasını riske sokmaması gerektiğini dile getirdiğini de vurguladı. 
     ''Programın uygulanması ve temel hedeflerin tutturulmasının esas olduğu ve reel sektörün de yaşadığı büyük sorunların hala ciddiyetini koruduğunu'' anlattığını belirten Devlet Bakanı Toskay, bu değerlendirmede ekonomideki bazı sorunların özellikle reel sektörün sorunlarının ivedi çözümü için, ''program ilkeleri ile çelişmemek ve program kapsamı içinde kalmak'' kaydıyla, bazı mikro önlemlerin değerlendirilip, irdelenebileceğine işaret ettiğini ifade etti. 
     Bakan Toskay açıklamasında, daha sonra şu görüşlere yer verdi 
     ''57. hükümetin kurulmasından bu yana uygulanan programların başarılı olması için tarafımızdan büyük gayret gösterilmiş, bütün söylemlerimiz ve uygulamalarımız programın desteklenmesi istikametinde olmuştur. 
     Yukarıdaki ifadelerimiz de tamamen program içinde kalmak, program ilkeleri ile kesinlikle çelişmemek kaydıyla reel sektörün sorunlarına çözüm üretmek açısından bazı imkanların ön yargısız irdelenip değerlendirilmesi amacını taşımaktadır. Bunun gerçekleşmesi, ekonomimizde beklediğimiz olumlu gelişmeye katkıda bulunacaktır.'' Geçen yıl Kasım ve Aralık aylarında yapılan uygulamanın da, böyle bir yaklaşıma örnek gösterilebileceğini kaydeden Toskay, bu uygulama sonucunda satış ve üretimin arttığını, toplam vergi hasılatında ise azalma görülmediği gibi artış kaydedildiğini belirtti. 
     Toskay, böylece program hedeflerinden bir sapmanın da sözkonusu olmadığını vurguladı. 
     Bakan Toskay, açıklamasının son bölümünde, ''uygulanan programın içinde kalıp, onun ilkelerine uygun bazı çözüm yollarının önyargısız şekilde değerlendirilmesi önerisinin 'spekülasyon' olarak nitelendirilmesini yadırgadığımı ve şık bulmadığımı üzülerek ifade ediyorum'' dedi. 
     






</TEXT>
</DOC>
