<DOC>
<DOCNO> 87896 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/04/son/sonspo03.html </URL>
<DATE> 2002/06/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Şenol Güneş'ten Yıldıray savunması... 
</HEADLINE>
<TEXT>

     Antrenman öncesi basın mensuplarının sorularını yanıtlayan Şenol Güneş, ''Bizim için final maçı değil, ama başlangıç için çok önemliydi'' dedi. 
     Brezilya'nın yıldızlar topluluğu olduğunu, bu nedenle futbolcuların çekinerek maça başladıklarını ifade eden Güneş, ''Bu yüzden rakibimiz ilk yarıda çok pozisyon buldu'' diye konuştu. 
     Güneş, konuşmasını şöyle sürdürdü 
     ''Brezilya'nın ilk yarıda pozisyonları vardı. Ama 2. yarıda oyunun üstünlüğünü elimize geçirdik. 65. dakikadan sonra orta alanı kalabalık tuttuk ve rakibimize oynama şansı vermedik. Penaltı pozisyonuna kadar hiç pozisyonları yok. Hakettiğimiz bir beraberliği kaybettik. 
     Brezilya'dan, korkutarak, bunaltarak puan alıyorduk, ancak olmadı.'' Maçta golün pasını veren ve oyunda kaldığı süre içinde başarılı bir futbol sergileyen Yıldıray'ın oyundan alınması nedeniyle eleştirilere hedef olan Güneş, taktik gereği tercihini böyle kullandığını söyledi. 
     Yıldıray'ın her oyuncu gibi oynadığı bölümde görevini yaptığını vurgulayan Güneş, şunları söyledi 
     ''Yıldıray'ın yerine giren arkadaşımız da görevini layıkıyla yerine getirmiştir. Takım oyunu olarak taktik tercihimizi böyle kullandık. Yıldıray, pres yapmayan hücuma dönük bir futbolcu. Zaman zaman oyundan koptu ve o alandan Brezilya atakları gelmeye başlamıştı. Bu nedenle orta alanı güçlendirip İlhan'ı da oyuna alarak forvete yardımcı olmaya çalıştım. Oyuncu değişikliğine değil, oyun şekline bakılmalı.'' 
     
     ALPAY'IN KIRMIZI KART OLAYI 
     Güneş, Alpay'a gösterilen kırmızı kartın doğru olduğunu, bu futbolcunun faulü ceza alanı dışında yapması gerektiğini söyledi. 
     Güneş, ''Eğer Alpay erken davransaydı, maç berabere bitecekti'' dedi. 
     
     -ETKİ ALTINDA KALAN HAKEM 
     Karşılaşmada Güney Koreli hakemin çok kötü olduğunu belirten Güneş, hakemin Brezilya'nın etkisi altında kalarak skoru değiştirdiğini kaydetti. Brezilya maçında kırmızı kart görerek oyun dışı kalan Alpay'a FIFA Ceza Kurulu tarafından 2 maç ceza verilmesi beklenirken, çift sarı kartla oyun dışında kalan Hakan Ünsal da Kosta Rika maçında forma giyemeyecek. 
     Şenol Güneş, 23 kişilik takım kadrosunda her futbolcunun aynı değerde olduğun ifade ederek, takım kurmakta zorluk çekmeyeceğini bildirdi. 
     Güneş ayrıca, Kosta Rika maçını kazanarak, Çin maçına avantajlı bir biçimde çıkmak istediklerini de sözlerine ekledi. 
     





</TEXT>
</DOC>
