<DOC>
<DOCNO> 88354 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/06/son/sonspo21.html </URL>
<DATE> 2002/06/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Milli Takım'da İlhan Mansız korkuttu... 
</HEADLINE>
<TEXT>

     A Milliler, Dünya Kupası finallerinde Kosta Rika ile yapacakları gruptaki 2. maçın hazırlıklarını bugünkü antrenmanla sürdürdü. 
     Olimpiyat Stadı'nda yaklaşık 2 saat süren antrenmanda, sakatlığı devam eden Okan takımdan ayrı çalışırken, idmanın başlarında sakatlanan İlhan Mansız antrenmanı yarıda bıraktı. İlhan Mansız'ın ciddi bir sakatlığının olmadığı öğrenildi. 
     Kondisyon çalışmasıyla başlayan antrenmanda, daha sonra çift kale maç yapılırken, teknik direktör Şenol Güneş'in, kaleci Rüştü, Ümit Özat, Emre Aşık, Fatih, Yıldıray, Emre Belözoğlu, Ergün, Tugay, Ümit Davala, Hasan Şaş ve Hakan Şükür'den oluşan ideal 11'i aynı takımda oynattığı gözlendi. 
     Karşılıklı uzun paslarla süren antrenman, kalecilere yaptırılan çalışmayla son buldu. 
     Öte yandan, antrenman öncesinde yöneticilerin de bulunduğu poster çekimi yapıldı. 
     Antrenman öncesi gazetecilerin sorularını yanıtlayan Emre Aşık, Kosta Rika maçını mutlak kazanmaları gerektiğine değinerek, ''İnsan olarak Türkiye'de çıkan eleştirilerden etkileniyoruz. Kosta Rika maçına konsantre olmaya çalışıyoruz. Telafisi olmayan bir maç. Mutlaka kazanmak zorundayız'' dedi. 
     Kosta Rika maçında şans verilirse en iyi şekilde kullanmak istediğini söyleyen Emre Aşık, şöyle konuştu 
     ''Hocalarım Kosta Rika maçında görev verirlerse bunu en iyi şekilde yerine getiririm. 3 puan almak zorunda olduğumuz bir maç. Yabancı basında gayet olumlu şeyler yazılırken, Türkiye'deki bazı basın yayın organları, bize yardımcı olmadılar. Brezilya'nın gücünü biliyorduk ve onların ayarında bir takım olduğumuzu tüm dünyaya gösterdik. Brezilya maçında hakem faciası vardı. Maçın Güney Koreli hakemi alın terimize ve emeğimize yazık etti.'' Ümit Özat da Kosta Rika maçının Türkiye açısından son şans olduğuna değinerek, ''Galip gelmek istiyoruz. Galip gelemezsek şansımızın biteceğini biliyoruz. Brezilya maçını kazansak da her şey bitmeyecekti. Bizim için önemli olan Kosta Rika maçıydı. Biz kaliteli bir takımız. Hiçbir maç oynanmadan kazanılmaz. Sahaya performansımızı yansıtarak, kalitemizi göstereceğiz'' diye konuştu. 
     Futbol Federasyonu Başkanı Haluk Ulusoy ise antrenman öncesi basın mensuplarına yaptığı açıklamada, kendilerinin ellerinden geleni yaptıklarını, şimdi konuşma sırasının futbolculara geldiğini ifade ederek, şöyle dedi 
     ''Bundan sonra son sözü futbolcular sahada söyleyecek. Biz onların moral motivasyonunu yükselterek, maça hazırlamaya çalışıyoruz. Onlara inanıyoruz. Bu ışıkla Kosta Rika maçını kazanarak, Japonya'ya gideceğiz. Futbolcu kardeşlerim bizi mahcup etmeyecek. Dünya Kupası'nda kolay maç yok. Dünyanın en iyi 32 takımı burada.'' A Milli Takım, yarın TSİ 12.00'de Olimpiyat Stadı'nda yapacağı antrenmanla Kosta Rika maçının hazırlıklarını sürdürecek. 
     





</TEXT>
</DOC>
