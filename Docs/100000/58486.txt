<DOC>
<DOCNO> 58486 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/22/son/sonspo15.html </URL>
<DATE> 2001/12/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Aykut Kocaman "İlk yarıyı iyi bir yerde bitirdik" 
</HEADLINE>
<TEXT>

     Birinci Süper Futbol Ligi'nde Antalyaspor'u 4-1 yenen İstanbulspor'da, teknik sorumlu Aykut Kocaman, rakipleri karşısında baskılı oynadıklarını belirterek, ''Ligin ilk yarısını iyi bir yerde bitirdik'' dedi. 
     Maçtan sonra basın mensuplarının sorularını yanıtlayan Aykut Kocaman, ağır ve elverişsiz saha koşullarında mücadele ettiklerini belirterek, ''Antalyaspor'un eksiklerini ve sıkıntılarını biliyorduk, bu nedenle baskılı oynadık. Erken bulduğumuz golle farka gittik. Lige iyi başlamıştık, ancak daha sonra kötü sonuçlar aldık. Son haftalarda yeniden toparlandık ve düşündüğümüz sonuçları elde ettik'' diye konuştu. 
     Antalyaspor Teknik Direktörü Mehmet Ali Öztürk ise, ağır saha koşullarında mücadele ettiklerini ve maçta 3 genç oyuncusuna görev verdiğini vurgulayarak, şöyle konuştu 
     ''Genç oyuncularım, bu koşullarda istediğimiz gibi oynayamadılar. 
     Eksiklerimiz vardı. İstanbulspor çok iyi bir takım, Fenerbahçe, Beşiktaş ve Trabzonspor gibi büyük takımları yendi. Ligin ikinci yarısında takımı istenilen düzeye getirmek için elimizden geleni yapacağız.'' 
     






</TEXT>
</DOC>
