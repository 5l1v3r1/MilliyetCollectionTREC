<DOC>
<DOCNO> 63646 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/22/son/sontur12.html </URL>
<DATE> 2002/01/22/ </DATE>
<TIME>  </TIME>
<AUTHOR>  </AUTHOR>
<HEADLINE>
İngiliz hastalar için ön heyet İstanbul'a geliyor 
</HEADLINE>
<TEXT>

     İngiltere Muhafazakar Parti'den bir heyet, bazı hastane ve sağlık kuruluşlarında incelemelerde bulunmak üzere, önümüzdeki günlerde İstanbul'a gelecek. 
     İngiltere'de ana muhalefet partisi konumundaki Muhafazakar Parti'li heyete, ''Gölge Sağlık Bakanı'' olarak görevini yürüten milletvekili Dr. Liam Fox başkanlık edecek. Heyette, aynı partiden milletvekili Simon Burns de yer alacak. 
     İstanbul İl Sağlık Müdürü Osman Karaaslan, A.A muhabirine yaptığı açıklamada, İngiltere'nin İstanbul Başkonsolosluğu aracılığıyla gelen talep doğrultusunda heyetin, kendileriyle görüştükten sonra bir eğitim hastanesinin acil servisini, özel bir hastaneyi, bir sağlık meslek lisesini gezerek, incelemelerde bulunacaklarını söyledi. 
     Dr. Fox başkanlığındaki heyetin, İngiltere sağlık sistemini geliştirmek amacıyla 7 Avrupa şehrinde yaptığı inceleme gezisinin 6'ncısını gerçekleştireceğini dile getiren Karaaslan, ''Gerek Avrupa, 
     gerek Ortadoğu'ya yönelik sağlık turizmi kapsamında, özellikle kalp hastaları açısından bir merkez olabilecek kapasitedeyiz'' dedi. Türkiye'nin sağlık konusunda her türlü talebe uyan şartlara sahip olduğunu anlatan Karaaslan, ''Her şeyden önce özel hastanelerimiz, üniversite hastanelerimiz ve devlet hastanelerimiz uyar. Bir Siyami Ersek Kalp Damar Cerrahisi Hastanesi, zaten Avrupa çapında bir hastane'' diye konuştu. Hastanecilik hizmetleri konusunda halen, ilk talepleri karşılayacak kapasiteye sahip olunduğunu dile getiren Karaaslan, özel sigorta sistemlerinin sağlık turizmi için bir kaynak olabileceğini kaydetti. Karaaslan, ''Özellikle otelcilik konusunda, otel-hastane konusunda iyi hizmet sunmak lazım. Hastaya özel refakatçili odalar tahsis etmek lazım, ameliyat için bekletilmemesi lazım'' dedi. Türk uzmanların son derece başarılı olduğunu da anlatan Karaaslan, şunları söyledi ''Her konuda yetişmiş, yurtdışında eğitim görmüş, gerek Avrupa ülkelerinde gerekse ABD'de dahili ve cerrahi branşlarda yeterli eğitimi görmüş, Avrupa'daki ve ABD'deki bilimsel düzeye erişmiş, hatta onun da üzerine çıkabilecek yeterli tıp elemanlarımız var. Hatta son yıllarda Sağlık Bakanlığı hastanelerindeki bilimsel düzey, özellikle eğitim hastanelerinde, üniversite düzeyine erişmiş durumda. Gerek verilen uzmanlık eğitimi düzeyinde, gerekse eğitimi veren hocalar düzeyinde.'' Karaaslan, ziyarette bulunacak heyete, büyük olasılıkla Kartal Dr. Lütfi Kırdar Eğitim ve Araştırma Hastanesi'ni gezdireceklerini, özel hastaneler dışında sağlık turizmiyle ilgili olarak bakanlığa bağlı hastanelerden Şişli Etfal Eğitim ve Araştırma Hastanesi, Haydarpaşa Numune ile İstanbul Yüksek İhtisas Hastanesi'nin ön plana çıkacağını ifade etti. 
     






</TEXT>
</DOC>
