<DOC>
<DOCNO> 56059 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/07/son/sonspo17.html </URL>
<DATE> 2001/12/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Emre Belözoğlu "UEFA Kupası'nı Inter'de de kaldırmak istiyorum" 
</HEADLINE>
<TEXT>

     İtalya Birinci Futbol Ligi takımlarından FC Inter'de forma giyen milli futbolcu Emre Belözoğlu, UEFA Kupası'nı kazanmak istediklerini söyledi. 
     Emre, internette kendisine ait ''www.emrebelozoglu.net''te yaptığı açıklamada, UEFA Kupası'nda Ipswich Town'ı eleyerek yollarına devam ettiklerini vurgulayarak, daha önce Galatasaray'da yaşadığı kupa sevincini, şimdi de FC Inter'de tatmak istediğini anlattı. 
     Emre, şunları kaydetti 
     ''Bu maçta ben ve Okan ağabey ikinci kez yanyana 90 dakika oynama fırsatı bulduk. Nitekim başarılı da olduk. Birbirimizi iyi tanımanın verdiği avantajı saha içinde çok iyi kullandık. Inter olarak hedefimiz mücadele ettiğimiz UEFA Kupası'nı müzemize götürmek. Biz, Okan ağabeyle bu duyguyu Galatasaray'da yaşamış olarak, kendimizi tecrübeli hissediyoruz. Farklı bir forma altında bu kupayı kaldırmanın bir hayli keyifli olacağını düşünüyorum.'' Milano'nun çok güzel bir kent olduğunu anlatan Emre, ''Burası tam bir alışveriş cenneti. Buradaki insanlar modayı çılgınca takip ediyorlar. Ben de zaten boş zamanlarımda bol bol alışveriş yapmaktan başka birşey yapmıyorum. Fakat şunu bir kez daha anladım ki İstanbul dünyanın en güzel kentiymiş'' diye görüşlerini bildirdi. 
     Emre Belözoğlu, yaşamında ilk kez bir Ramazan ayının tamamını yurtdışında geçirdiğini de sözlerine ekledi. 
     






</TEXT>
</DOC>
