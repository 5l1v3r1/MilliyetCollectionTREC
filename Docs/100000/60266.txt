<DOC>
<DOCNO> 60266 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/02/son/sontur41.html </URL>
<DATE> 2002/01/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Kutan "İrtica var ama dini değil" 
</HEADLINE>
<TEXT>

     SP Genel Başkanı Recai Kutan, MGK'ya sunulduğu belirtilen irtica raporunu eleştirerek, "Türkiye'de irtica var ama dini değil" dedi. 
     Recai Kutan, TİSK Genel Başkanlığına yeniden seçilen Refik Baydur'u SP Genel Merkezi'nde kabul etti. Kutan burada gazetecilerin irtica raporuna ilişkin sorularını yanıtlarken, halen uygulanmakta olan 8 yıllık kesintisiz eğitimin gelişmiş demokratik ülkelere yakışmadığını, prensip olarak yönlendirmeye dayanan 11 yıllık eğitim istediklerini bildirdi. Kutan, 8 yıllık eğitimin tekrar masaya yatırılarak artı ve eksileriyle gözden geçirilmesini istediklerini bildirdi. 
     Recai Kutan, irtica konusunda partisinin farklı görüşleri bulunduğunu belirtirken, "Türkiye'de irtica denilince dini irtica anlaşılıyor. Oysa irtica Arapça köken olarak geriye götürmektir. Birileri bir ülkeyi bulunduğu noktadan geriye götürüyorsa o irticadır. Türkiye'de bu anlamda bir siyasi irtica vardır. Türkiye demokratik hak ve özgürlükleri bakımından geriye götürülmektedir. İrtica meselesinin indiği mütalaalara göre değil, bilimsel olarak ele alınmasını istiyoruz" diye konuştu. Raporda yeralan tespitleri kabul etmelerinin mümkün olmadığını, 1908'den beri Türkiye'de irtica ve mürteci lafı bulunduğunu kaydeden Kutan, "Ben Sayın Ecevit'e hep söylüyorum. Siz herkesten çok öz Türkçe yanlısısınız. olanağı', sayın'ı sizden öğrendik. 
     Niye irtica kelimesini kullanıyorsunuz Çünkü halkın anlamasını istemiyorsunuz" dedi. 
     Kutan iş güvencesi yasa tasarısı konusunda önyargılı olmadıklarını, iş güvencesi kadar işyeri güvencesinin sağlanacağı bir düzenlemeden yana tavır alacaklarını söyledi. Kutan, TİSK Genel Kurulu'nda Refik Baydur'un yeniden başkan seçilmesinden mutlu olduklarını belirtirken, Baydur da Kutan'ın yeni yılını kutladı. 
     






</TEXT>
</DOC>
