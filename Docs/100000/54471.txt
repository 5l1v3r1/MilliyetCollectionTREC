<DOC>
<DOCNO> 54471 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/28/spor/spo01.html </URL>
<DATE> 2001/11/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Daum Endişeliyim 
</HEADLINE>
<TEXT>

Beşiktaş Teknik Direktörü, Nihat’ın satılmasına tepki gösterirken, "Umutla şampiyon olunmaz. Ekonomik sorunların sorumluluğunu üstlenemem" dedi 
     BEŞİKTAŞ Teknik Direktörü Christoph Daum, kulübün resmi İnternet sitesine yaptığı açıklamada Nihat’ın satışını eleştirirken, "Sadece umutla şampiyon olunmaz" dedi. Takıma iki takviye yapılmasının şart olduğunu belirten Alman hoca, "Savunmada alternatifimiz yok. Nihat gibi bir oyuncuyu yurt dışından almaya kalksak çok daha fazlasına mal olur" dedi. 
     MADDİ olanaksızlıkların elini - kolunu bağlamasından da yakınan Daum’un açıklaması şöyle devam etti "Bizi puan cetvelindeki yerimize göre eleştiriyorlar. Hiç kimse bütçemizin yarısının gittiğini söylemiyor. Daha önce bir kaleci almış olsaydık, en az beş puan fazlamız olacağını konuşmuyor. Hayatımın hiç bir döneminde böyle zor şartlar altında çalışmadım." 
     "HİÇ bir zaman sihirbaz olmadım. Takımı başarıya taşıyan oyuncunun satılması gerçekten bir zayıflamaya neden olacaktır. İki veya üç oyuncu alınsa bile, onların takıma entegre edilmeleri belli bir zaman alacaktır. Bu nedenle geleceğe endişeyle bakıyorum. Ekonomik sorunlar ve bunlardan meydana gelebilecek sportif problemlerin sorumluluğunu üstlenemem." 
     
     Özel indirim 
     SİYAH - Beyazlı Yönetim Kurulu, Türkiye Kupası 3.kademe maçında bugün Sakaryaspor ile yapılacak maçın bilet fiyatlarında indirim yaptı. Buna göre eski ve yeni açık tribün biletleri 1 milyon liradan satılacak. Kapalı 5 milyon, numaralı tribün ise 15 milyon lira olarak belirlendi. Bu arada Daum’un duruşmasına dün devam edildi. Kararın 26 Şubat’ta verileceği belirtildi. 
     
     Sürpriz kadro 
     BEŞİKTAŞ, Sakaryaspor karşısına sürpriz bir kadroyla çıkacak. Ronaldo, Yasin ve Bayram’ın yanısıra Stavrum’u yedeğe çeken Daum, savunmada Ali Eren, orta alanda İlhan Şahin, Ümit ve Mehmet Aksu’ya şans verecek. Stavrum’un yerine Sertan ilk onbirde sahaya çıkacak. 
     



 SPOR 

























</TEXT>
</DOC>
