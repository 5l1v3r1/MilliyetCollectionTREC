<DOC>
<DOCNO> 89405 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/12/son/sondun12.html </URL>
<DATE> 2002/06/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Almanya'da teröristler yolcu uçağı düşürecek endişesi 
</HEADLINE>
<TEXT>

     Alman Bild gazetesi, El Kaide teröristlerinin Almanya'nın büyük kentleri üzerinde yolcu uçaklarını düşürmelerinden endişe edildiğini yazdı. 
     Gazetenin, Hessen Eyaleti Emniyet Müdürlüğü'nün gizli bir uyarı yazısına dayanarak verdiği haberde, teröristlerin Frankfurt ya da diğer büyük bir kentin üzerinde Boeing-747 ''Jumbo-Jet'' tipi bir yolcu uçağını, inişi ya da kalkışı sırasında düşürebilecekleri belirtildi. 
     Hessen Emniyet Müdürlüğü'nün bu konuda iki değişik olası senaryo hazırladığına işaret edilen haberde, teröristlerin böyle bir yolcu uçağını ya uzaktan ısıya güdümlü Stinger tipi füzelerle, ya da uzaktan kumandalı ve içinde patlayıcı madde bulunan model uçaklarla düşürebilecekleri kaydedildi. 
     Federal Suç Dairesi BKA ve emniyet müdürlükleri şimdilik somut tehdit bulunmadığını açıklarken, Alman İstihbarat Teşkilatı'nın BND , ''El Kaide örgütü çevrelerinde Alman hava sahasında bu tür bir saldırı yapılmasının görüşüldüğü'' yönünde istihbarat aldığı bildirildi. 
     Bir BND uzmanı, gazeteye yaptığı açıklamada, ''Bu tehlikenin hafife alınmaması konusunda uyarıda bulunmak isterim'' dedi. 
     





</TEXT>
</DOC>
