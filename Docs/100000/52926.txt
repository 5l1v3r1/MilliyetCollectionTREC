<DOC>
<DOCNO> 52926 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/18/son/sondun13.html </URL>
<DATE> 2001/11/18/ </DATE>
<TIME>  </TIME>
<AUTHOR>  </AUTHOR>
<HEADLINE>
New York Times "Cohen Türkiye ziyareti sırasında öldürülecekti" 
</HEADLINE>
<TEXT>

     ABD'de yayımlanan New York Times Gazetesi, eski Savunma Bakanı William Cohen'in bakanlığı döneminde Türkiye'ye yaptığı bir ziyaret sırasında öldürülmesini öngören bir planın ortaya çıkarıldığını yazdı. 
     Gazetenin haberinde, bu yoldaki bilginin Nebil El Marab ve Raid Hicazi adlı iki teröristle ilgili araştırma çerçevesinde Detroit'te yakalanan 3 kişinin evinde ele geçirilen ajandadan elde edildiği belirtildi. 
     Söz konusu ajandada Arapça olarak yer alan notlarda, Ürdün'deki Alia Havaalanı'na yönelik saldırı ile eski Savunma Bakanı William Cohen'i Türkiye'ye yapacağı bir ziyaret sırasında öldürmeyi hedefleyen suikastle ilgili bilgilerin yer aldığı ifade edildi. 
     Haberde, El Kaide ile bağlantısı bulunduğu bildirilen El Marab'ın Boston'da taksi şoförlüğü yaptığı ve izlenerek Chicago'da yakalandığı kaydedildi. Raid Hicazi ise milenyum şenlikleri sırasında Ürdün'deki bir otelde bulunan İsrailli ve Amerikalıları öldürmeyi planlamakla suçlanıyor. 
     






</TEXT>
</DOC>
