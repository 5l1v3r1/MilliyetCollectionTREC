<DOC>
<DOCNO> 84933 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/19/son/sontur12.html </URL>
<DATE> 2002/05/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Ecevit, partilileri hastane penceresinden selamladı 
</HEADLINE>
<TEXT>

     DSP Genel Başkanı ve Başbakan Bülent Ecevit, tedavi gördüğü hastanenin karşısında toplanan partilileri, odasının penceresinden selamladı. 
     Parti genel merkezi önünde toplanan DSP Ankara İl Örgütü'ne mensup bir grup partili, buradan yürüyerek, aynı cadde üzerinde Başbakan Ecevit'in tedavi gördüğü Başkent Üniversitesi Hastanesi'ne geldi. 
     Mareşal Fevzi Çakmak Caddesi'nin Anıtkabir tarafında toplanan ve ellerinde ''Doğruluktan dürüstlükten ödün yok. Seni çok seviyoruz çok'', ''Her zaman yanındayız, DSP Ankara İl Örgütü'' yazılı pankartlar taşıyan partililer, ''Halkçı Ecevit'', ''Ecevit nerede biz oradayız'' diye tezahüratta bulundular. 
     Başbakan Ecevit, partililerin alkışlı tezahüratları üzerine eşi ve DSP Genel Başkan Yardımcısı Rahşan Ecevit ile birlikte, hastanenin 7. 
     katında bulunan odasının penceresine geldi. Ecevit, odanın açık olan penceresinden partilileri selamladı. Partililerin alkış ve tezahüratları üzerine Başbakan Ecevit'in duygulandığı gözlendi. Daha sonra, partililerden 5 kişi, grubu temsilen hastaneye girerek, Başbakan Ecevit'e ''geçmiş olsun'' dileklerini ileterek, bir buket çiçek sundular. Bu arada, DSP Grup Başkanvekili Emrehan Halıcı ile Genel Başkan Yardımcıları Tayfun İçli ve Zeki Sezer de Ecevit'i hastanede ziyaret ettiler. Başbakan Ecevit'e çiçek sunan DSP yöneticileri, Rahşan Ecevit ile görüşerek, Başbakan'ın sağlık durumu hakkında bilgi aldılar. Genel Başkan Yardımcısı Tayfun İçli, aldıkları bilgiye göre, Başbakan Ecevit'in sağlık durumunun iyi olduğunu söyledi. 
     





</TEXT>
</DOC>
