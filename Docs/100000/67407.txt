<DOC>
<DOCNO> 67407 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/13/yazar/kohen.html </URL>
<DATE> 2002/02/13/ </DATE>
<TIME>  </TIME>
<AUTHOR> Sami KOHEN  </AUTHOR>
<HEADLINE>
Uyum içinde farklılık... 
</HEADLINE>
<TEXT>

     Dün İstanbul'da başlayan İslam Konferansı Örgütü - Avrupa Birliği Ortak Forumu'ndaki toplantılara katılan ülkelerin bazı temel konularda hemfikir olduklarını, bazı sorunlar üzerinde ise birbirlerinden oldukça farklı düşündüklerini gözlerin önüne serdi. 
     Yani forumda, uyum içinde farklı görüşler ortaya çıktı. 
     Bu konferans fikrinin mimarı olan Dışişleri Bakanı İsmail Cem'in "Siyasa ve Kültürel Fay Çizgisinin Önlenmesi" konulu panelin sonunda belirttiği gibi, "Forumda yüzeye çıkan farklı düşünceler, kültürel konularla birlikte siyasal sorunların da açık yüreklilikle tartışılması gerektiğini" ortaya koydu... 
     
     ÖNCE İslam dünyası ile Batı'nın uyum içinde olduğu noktalara bakalım. 
     İKÖ ve AB yöneticileri dahil, bu iki örgüte mensup ülkelerin Dışişleri bakanlarının hepsi, böyle bir diyaloğun gereği ve yararı üzerinde aynı görüşü paylaşıyorlar. Hatta birçoğu, yaptıkları konuşmalarda, İstanbul'daki forumun sürekli bir diyaloğun başlangıcı olmasını diledi. 
     Herkesin üzerinde anlaştığı diğer bir nokta da, İslamın terörle özdeşleştirilmesinin çok yanlış olduğu ve bu tür bir kampanyanın mutlaka önlenmesi gerektiğidir. Bunu İKÖ gibi AB yöneticileri de net biçimde ifade ettiler. 
     Gerek Avrupa, gerekse İslam ülkeleri Dışişleri bakanları, konuşmalarında terörizme karşı ortak bir tavır sergilediler. Hemen hemen hepsi 11 Eylül olayını kınadılar. Terörizmle savaşta işbirliğini desteklediler... 
     
     ANCAK, farklılıklar bu noktadan itibaren başlıyor. Terörizmin tanımı üzerinde şimdiye kadar genel bir mutabakat sağlanamadığı için, forumda söylenenler de bu görüş ayrılıklarını yankılamış oldu. 
     Bu bakımdan Cumhurbaşkanı Ahmet Necdet Seter'in açılış konuşmasında "terörizmin ortak tanımının yapılması belirleyici bir önem kazanıyor" demesi ve bunun sağlanmasında "iki örgüte büyük görev düştüğünü" vurgulaması isabetli oldu... 
     Forumda ortaya çıkan bir başka farklılık da, Filistin sorunu ile ilintilidir. İKÖ dönem başkanı Şeyh Hamad ve Genel Sekreteri Abdülvahid Belkeziz başta olmak üzere, Arap ülkeleri temsilcilerinin çoğu, bu soruna değindi ve işgalin sona ermesi, çözümün sağlanması için işbirliği çağrısında bulundu. 
     Ancak, forumda Avrupalılar Filistin gibi spesifik konuların tartışılmasının doğru olmadığı kanısındalar. Hele bu ilk buluşmada ve bunun sonunda bugün yayımlanacak basın bildirisinde, Arap ülkelerinin talep ettiği gibi belirli meselelere yer verilmesinin, yaratılmak istenen havayı bozabileceğinden korkuyorlar. Türkiye'nin hazırladığı ilk deklarasyon taslağında da bu konuya yer verilmiyor. Dün gün boyunca, Arap ülkeleri ve Avrupa temsilcileri arasında bu konuda çetin müzakereler yapıldı. Sonucun ne olacağını bugün göreceğiz... 
     
     KUŞKUSUZ mevcut farklılıkları bir çırpıda ve böyle bir forumda gidermek olanaksız. Bu bağlamda dün bu farklılığı yansıtan ilginç konuşmalar oldu. 
     Örneğin, AB adına konuşan Javier Solana, idam cezasının kaldırılması gereğini savunurken, bunun diğer uygarlıklara karşı eleştiri olarak algılanmamasını istedi. Buna karşılık Libya Dışişleri Bakanı Abdülrahman Şalgam ise, farklı kültürlere saygının şart olduğunu söyledi ve şöyle devam etti "Siz bizi çok eşlilik konusunda eleştiriyorsunuz, ama sizde de eşcinsellik var " Bununla beraber Libyalı Bakan da diyalog yolu ile karşılıklı anlayış ve uyum sağlamak gerektiğini savundu... 
     Aynen farklı düşüncelere sahip olan diğer İslam ve Avrupa ülkeleri temsilcileri gibi... 
     
     







Model ülke 


Kim rüşvetçi... 


İstanbul toplantısı 


Huzurlu ve barış içinde bir dünya için... 


İstanbul ruhu 


Ateş olmayan yerden duman çıkmaz 


Döviz kurunda oynaklık ve denge için müdahale 


Sevgi özveri ve emek ister 


Uyum içinde farklılık... 


Birisi Erdoğan’a demokrasiyi anlatmalı... 


Tüpraş yatırımcıları ve petrol kanunu’ 


Medeniyetler arası terörizm tartışması 


Cem Yılmaz'ın elinde bir ayna... 


Yerli ortağın global oyunda söz hakkı yok’ 


özlediğimiz, beklediğimiz örgüt Nuri Alço Revival 


9.1 milyar dolar bitti - gitti 


</TEXT>
</DOC>
