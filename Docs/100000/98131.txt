<DOC>
<DOCNO> 98131 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/26/son/sondun16.html </URL>
<DATE> 2002/07/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Le Figaro "Almanya AB'nin sınırının Irak'a uzanmasını istemiyor" 
</HEADLINE>
<TEXT>

     Fransa'da yayımlanan Le Figaro gazetesi, Türkiye'de erken genel seçimlerin gündeme gelmesiyle, AB'ye tam üyelik yolunda yapılması gereken reformların gecikme olasılığı karşısında Ankara'da duyulan endişeleri haber yaptı. 
     Başbakan Bülent Ecevit'in, erken genel seçimler yüzünden AB ile bütünleşme sürecinde ilerleme şansının kaybolabileceği yolundaki uyarısına dikkat çeken gazete, Ecevit'in Mayıs başından bu yana sağlık durumunun bozulmasının da reformların gecikmesinde önemli rol oynadığı yorumunu yaptı. 
     Le Figaro'nun haber analizinde, AB'nin Türkiye ile tam üyelik müzakerelerini başlatabilmesi için Kopenhag kriterlerinin yerine getirilmesini beklediği, Türkiye-AB ilişkilerinde ilerlemenin Ankara'nın atacağı adımlara bağlı olduğu ifade edildi. 
     AB Sevilla zirvesinden çıkan sonuca atıfta bulunulan analizde, 15'lerin Türkiye'ye tam üyelik müzakereleri için tarih vermeyi ''ne 
     tamamen dışladığı, ne de kesin bir söz verdiği'' belirtildi. Analizde, Fransa gibi bazı AB ülkelerinin uzun dönemde Türkiye'nin tam üyeliğini desteklediği, Almanya'nın ise AB sınırlarının Irak'a kadar uzanacağı gerekçesiyle endişe duyduğu görüşü savunuldu. Le Figaro'nun haber analizinde, Kıbrıs Rum Kesimi'nin tam üyeliği için ''saatli bomba'' ifadesi kullanılırken, Ecevit'in Rumların üyeliği halinde Türkiye'nin KKTC'yi ilhak edeceği uyarısına dikkat çekildi. 
     





</TEXT>
</DOC>
