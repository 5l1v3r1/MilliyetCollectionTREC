<DOC>
<DOCNO> 77108 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/08/son/sondun31.html </URL>
<DATE> 2002/04/08/ </DATE>
<TIME>  </TIME>
<AUTHOR>  </AUTHOR>
<HEADLINE>
AB'den İsrail'e somut yaptırım yok 
</HEADLINE>
<TEXT>

     AB Komisyonu Başkanı Romano Prodi, İsrail hükümetine, ''işgal ettiği topraklardan derhal çekilme'', Yaser Arafat ve Filistin yönetimine, ''terörizmi kınama ve terör eylemlerine son verme'' çağrısında bulundu. 
     Brüksel'de bir basın toplantısı düzenleyen Prodi, ''Ortadoğu'daki gelişmelerin kendisini çok endişelendirdiğini'', olayların ''en büyük küresel kriz'' haline geldiğini, ''şiddetin kontroldan çıktığını'', ''10 günde 1300 Filistinlinin öldürüldüğünü, 1400 Filistinlinin tutuklandığını, çok fazla yaralı olduğunu'' anlattı. 
     AB Komisyonu'nun Filistin'e 5 milyon euroluk insani yardım paketini onayladığını belirten Prodi, İsrail'in insani yardım kurumlarının çalışmasını engellediğini, bu kurumlar için çalışanların üzerlerine ateş açıldığını, bazılarının öldürüldüğünü, hastanelerin hizmet veremez duruma getirildiğini, okul ve hastanelerin, İsrailliler tarafından hapishane veya sorgulama merkezi olarak kullanıldığını söyledi. 
     Ariel Şaron'a AB ve ABD'nin ''işgal topraklarından derhal çekilmesi'' çağrıları olduğunu, Şaron'un tepkilerini beğenmediklerini, İsrail halkının barış içinde yaşama hakkı olduğunu kabul ettiklerini ancak misillemenin şiddeti körüklemekten başka işe yaramadığını anlatan Prodi, İsrail'e, ''işgal ettiği topraklardan derhal çekilmesi'' çağrısını tekrarladı. 
     Arafat ve Filistin yönetiminin ''terörizmden vazgeçmelerini'', Arafat'ın terörizmi kınamasını isteyen Prodi, ''Terörizm Filistin halkının davasına zarar veriyor. Devam ederse uluslararası toplumun desteğini kaybederler. Terörizm, Filistin halkının geleceğini tehdit ediyor'' dedi. 
     AB'nin bağımsız bir Filistin devletinden ve özgür yaşayan İsrail'den yana olduğunu söyleyen Prodi, ABD Dışişleri Bakanı Colin Powel'ın girişimlerini desteklediklerini belirtti. 
     BM Güvenlik Konseyi kararlarının uygulanması için, ABD, AB, Rusya ve BM çerçevesinde çalışmaların tek umut olduğunu ifade eden Prodi, AB'nin İsrail'e karşı uygulayacağı yaptırımlar konusunda tereddütlü konuştu ve soruların bu yönde yoğunlaşması üzerine sinirlendi. 
     AB-İsrail Ortaklık Anlaşması'nın ve Ortaklık Konseyi'nin bir şantaj organı değil, diyalog organı olduğunu tekrarlayan Prodi, Aralık ayında toplanması öngörülen Ortaklık Konseyi'ni ''derhal toplantıya çağırabileceklerini'' söyledi. Prodi, yaptırımlardan önce İsraillilerle görüşmenin ve onlara AB'nin tavrının, kararlılığının anlatılmasının önem taşıdığını savundu. 
     ''AB'nin İsrail'i zorlama yeteneği bulunmadığını'' da söyleyen Prodi, ''Tavrımızı ve kararlılığımızı bilmeleri önemli'' dedi. 
     






</TEXT>
</DOC>
