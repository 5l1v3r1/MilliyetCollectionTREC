<DOC>
<DOCNO> 91243 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/21/son/soneko34.html </URL>
<DATE> 2002/06/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Geçen hafta hangi yatırım aracı kazandırdı, hangisi kaybettirdi 
</HEADLINE>
<TEXT>

     Piyasalar geçen hafta Pamukbank'ın Fon'a devri, Başbakan Bülent Ecevit'in sağlık durumu, A Milli Futbol Takımı'nın başarısı ile Hazine ihalelerine endeksli bir seyir izledi. 
     İMKB'de işlem gören hisse senetleri haftalık bazda ortalama yüzde 2.58 oranında değer yitirdi. 
     Altın ve dövizde nispeten sakin bir seyir gözlendi. 
     Pazartesi günü, Başbakan Bülent Ecevit'in Oran'daki ofisinde ekonomideki son gelişmeleri değerlendirmek üzere Devlet Bakanı Kemal Derviş ve ekonomi kurmaylarıyla bir araya geldiği toplantı piyasaları yatıştırmaya yetmedi. 
     İMKB Ulusal 100 endeksi haftanın ilk işlem gününü 233.82 puan düşüşle 9.230,70 puandan tamamladı. Hisse senetleri günlük bazda ortalama yüzde 2.47 değer yitirdi. 
     Salı günü, A Milli Futbol Takımı'nın Dünya Kupası'nda çeyrek finale yükselmesinin sevinciyle güne başlayan piyasalar, olumlu nitelendirilen siyasi açıklamalar ve Hazine ihalelerinin sonuçlarıyla moral kazandı. 
     İMKB Ulusal 100 endeksi günlük bazda yüzde 3.73 oranında yükseldi. 
     2. seansa girilirken, piyasaların gözü Hazine ihalelerinden 
     gelecek sonuçlara çevrildi. Endeks, Başbakan Bülent Ecevit ve Başbakan Yardımcısı Devlet Bahçeli'nin açıklamalarının olumlu etkileri ve Hazine ihalesine gelen yüksek talep nedeniyle yükseldi. 2. seansı 282.79 puan ve yüzde 3.04 artışla 9,575.19 puandan tamamlayan endeks, gün bazında ise 344.49 puan yükseldi. Çarşamba günü, Pamukbank'ın Fon'a devredilmesinin etkileri ağır bastı. Piyasalar, Devlet Bakanı Kemal Derviş, Bankacılık Düzenleme ve Denetleme Kurulu BDDK Başkanı Engin Akçakoca'nın açıklamalarıyla yatıştı. 1. seansta, Pamukbank'la ilgili duyuruyla sert bir düşüş yaşayan ve 9,066.20 puana kadar gerileyen endeks, Akçakoca'nın açıklamaları sonrası toparlanarak, 381.88 puan ve yüzde 3.99 puan kayıpla seansı tamamladı. Devlet Bakanı Kemal Derviş'in aynı yöndeki açıklamaları, 2. seansa olumlu yönde yansıdı. 2. seansta gelen alımlarla endeks, 185.12 puan yükselerek, günü 9,378.43 puandan tamamladı. Bu çıkışa rağmen, endeksin günlük kaybı 196.76 puan ve yüzde 2.05 oldu. Perşembe günü, Pamukbank'ın Fon'a devredilmesinin etkilerini atlatmaya çalışan piyasalar, yeniden Başbakan Bülent Ecevit'in sağlığıyla ilgili gelişmelere odaklandı. Borsa'da 1. seans iyimser beklentilerle 9,605.95 puana kadar yükselen endeks, seansın ikinci yarısında, Başbakan Bülent Ecevit'in DSP grup toplantısına katılmayacağı yönündeki açıklamanın etkisiyle gerileme yaşadı. 1. seansta endeks, önceki kapanışa göre 50.59 puan ve yüzde 0.54 artışla 9,429.02 puandan kapandı. Turkcell başta olmak üzere Çukurova Grubu'na şirketlerin hisselerinin yüksek değer kaybını sürdürdüğü 2. seansta endeks, son 8 ayın en düşük değerlerine geriledi. 2. seansta 249.67 puan ve yüzde 2.65 puan gerileyen endeks, günün tamamında ise 199.08 puan ve yüzde 2.12 puan düştü. Cuma günü piyasada nispeten sakin bir seyir gözlendi. Risk almak istemeyen yatırımcıların beklemeyi tercih ettikleri dikkat çekti. İlk seansta 15.80 puan gerileyen endeks, ikinci seansta 56.93 puan artış kaydetti. Haftanın son gününü 41.13 puanlık artışla 9,220.48 puandan tamamlayan endeksin 9,000 puanın üzerinde tutunma çabaları ağır bastı. Hisse senetleri günlük bazda yüzde 0.45 oranında değer kazandı. Haftalık düşüş oranı ise yüzde 2.58 oldu. Uzmanlar, önümüzdeki hafta Yapı Kredi Bankası kağıdının açılmasıyla beraber Avrupa Birliği ile ilgili gelişmelerin piyasada etkili olacağını ifade ederek, faiz ve dövizdeki hareketliliğin de yakından izleneceğini kaydediyorlar. Geçen hafta altın ve dövizde nispeten sakin bir seyir vardı. Külçe altının gram satış fiyatı yüzde 0.31 artarak 16 milyon 300 bin liraya, Cumhuriyet altınının satış fiyatı yüzde 0.46 artarak 110 milyon liraya çıktı. Dövizde ABD Doları'nın Türk Lirası karşısındaki haftalık değer kaybıı yüzde 0.69 olurken, Euro'daki artış yüzde 1.33 oldu. Bugün kapanışta Amerikan Doları'nın satış fiyatı 1 milyon 574 bin lira, Euro'nun 1 milyon 520 bin lira olarak gerçekleşti. Yatırım fonlarına katılma belgeleri haftalık ortalama yüzde 0.34 oranında değer kazandı. İMKB Tahvil ve Bono Piyasası'nda, ağırlıklı ortalamalara göre çeşitli vadelerdeki bono ve tahvillerin haftalık net getirileri ise yüzde 0.64 ile yüzde 1.05 arasında gerçekleşti. Önde gelen ve değerlendirmeye alınan 10 kamu ve özel bankanın faiz oranlarına bakıldığında, mevduat faizinin haftalık net getirisi, bir yıllık mevduatta yüzde 0.83 ve 1 aylık mevduatta yüzde 0.72 oldu. Önceki hafta sonunda ortalama faizleri yüzde 49 dolayında bulunan haftalık reponun net getirisi yüzde 0.78'i buldu. 
     





</TEXT>
</DOC>
