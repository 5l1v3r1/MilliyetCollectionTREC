<DOC>
<DOCNO> 67955 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/16/spor/yurundul.html </URL>
<DATE> 2002/02/16/ </DATE>
<TIME>  </TIME>
<AUTHOR> ÖMER ÜRÜNDÜL  </AUTHOR>
<HEADLINE>
Derbinin tartısı 
</HEADLINE>
<TEXT>

     Fenerbahçe’de sezon başından bu yana takım tertibinde istikrar sağlanamadı. Bu yüzden kolektif bütünlük yetersiz. Hücum girişimleri daha çok bireysel becerilere dayalı, kopuk kopuk sergileniyor. Hassas kadro yapısından kaynaklanan genel pres rahatsızlığı, hem defans blokunun yükünü ağırlaştırıyor, hem de ofansif gücü sınırlıyor. 
     Galatasaray sistemini oturtmuş, özgüvene sahip bir takım. Ancak kadro o kadar çok değişime uğradı ki, ligin ikinci yarısında saha içi düzeninde bazı sorunlar ortaya çıktı. Lucescu’nun Batista - Ayhan - Berkant’tan kurulu yeni orta sahası, çok koşmasına, iyi oynamasına rağmen, ritm bozukluğu gösteriyor. Gereken yerlerde, aralarında ayağa paslarla kontrollü anlayışı uygulayamıyorlar. Bu yüzden bilhassa deplasmanlarda, atak düşüncede takım savunması arızaya uğruyor. 
     Fenerbahçe, Galatasaray’ın çizgi defansını bozacak varyasyonları mutlaka uygulamak mecburiyetinde. Duran toplar da, en önemli hücum silahı olacaktır. İleride kaybedilen toplardan sonra ilk preste başarı sağlanamazsa, geriye çabuk dönüp alan daraltmak şart. 
     Galatasaray’da Lucescu bu maç için üçlü defansa geçebilir. Ama hata eder. Çünkü o düzende alışılmış saha içi kurgusu bozuluyor. Ayrıca Galatasaray’ın dörtlü defansı da uyum ve performans açısından çok başarılı. Orta sahada presle kazanılacak toplarla çabuk hücum etmek Lucescu’nun temel taktik ilkesi olacaktır. 
     



 SPOR 


























</TEXT>
</DOC>
