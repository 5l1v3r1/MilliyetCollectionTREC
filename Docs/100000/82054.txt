<DOC>
<DOCNO> 82054 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/04/son/sondun16.html </URL>
<DATE> 2002/05/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Uluslararası Ortadoğu Konferansı'na Suriye'den tepki 
</HEADLINE>
<TEXT>

     Suriye yönetiminin, ABD Dışişleri Bakanı Colin Powell'ın bu yaz toplamayı önerdiği ve evsahipliği için Türkiye'nin adının geçtiği uluslararası Ortadoğu konferansına katılmayacağı yönünde işaretler bulunuyor. 
     Şam'da çıkan hükümet yanlısı ''Syria Times'' gazetesinin bugünkü başyazısında, önerilen konferansın ''Arap-İsrail barış müzakerelerini canlandıracak bir forum değil, on yıllardır süren zorlu çalışmaları silecek bir platform'' olacağı yorumunda bulunuldu. 
     Başyazıda, Powell'ın Perşembe günü açıkladığı konferansın, ''süreci İsrail'in talep ve isteklerine daha uygun yeni bir zeminde kurma girişimi'' olacağı belirtildi. 
     İsrail Dışişleri Bakanlığı Sözcüsü Gideon Meir, dünkü açıklamasında, İsrail'in katılmaya karar vermeden önce konferans hakkında daha fazla bilgi istediğini bildirmişti. Filistin lideri Yaser Arafat'sa öneriyi olumlu karşılamıştı. 
     İsrail radyosu, bugün konferansın Türkiye'de yapılması konusunda Amerikalı yetkililerin İsrail'i bilgilendirdiğini duyurmuştu. 
     Amerikalı yetkililerin, konferansın Haziran ayı başında yapılmasından yana olduğu belirtiliyor. 
     İsrail radyosunun, konferansın Türkiye'de yapılacağı haberiyle ilgili olarak, henüz İsrail ya da ABD tarafından resmi bir açıklama yapılmadı. 
     





</TEXT>
</DOC>
