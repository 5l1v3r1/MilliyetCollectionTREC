<DOC>
<DOCNO> 80533 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/26/son/sondun07.html </URL>
<DATE> 2002/04/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Güney Kore'de seyircilere ''köpeğin et suyu'' ikram edilecek 
</HEADLINE>
<TEXT>

     Güney Kore'de, Dünya Kupası maçlarını izleyen yabancılara ''köpeğin et suyu'' ikram edilecek. 
     Güney Koreli lokanta sahipleri, Kore mutfağının ''nadide'' köpek et yemeği hakkındaki önyargıları yıkabilmek için yabancılara maçlardan önce stadyum dışında et suyu ikram etmeyi kararlaştırdılar. 
     Lokantacılar Derneği Başkanı Çoy Han-Gvon, ''Yabancı taraftarlar, koltuklarında keyifle maç izlerken köpek etinin suyunu tadını çıkara çıkara yudumlayabilecekler. Bizim mutfağın bu nadide ürünü, Coca Cola'nın yerini alacak'' dedi. 
     Dernek başkanı, yabancı taraftarlar arasından gönüllüler bularak et suyunu Sangam stadyumunun dışında dağıtmayı tasarladıklarını belirtti. 
     Başkan, kupa maçları boyunca köpek etinden yapılmış hamburger satılacağı yolundaki haberleri ise yalanladı. 
     Güney Korelilerin köpek eti yeme geleneği, aralarında ünlü yıldız Brigitte Bardot'nun da bulunduğu hayvan hakları savunucularının eleştirileriyle gündeme gelmişti. Hayvanseverler, köpek eti meselesini protesto için takımların maçları boykot etmelerini de istemişlerdi. 
     1988 yılında Seul'de yapılan olimpiyat oyunları sırasında, köpek 
     eti lokantalarının kapalı tutulması ya da kent merkezinden uzaklara taşınması istenmişti. Bu yılki kupa maçlarından önce ise böyle bir istek gelmedi. İstatistiklere göre, köpek eti yeme alışkanlığı azalmakla beraber, Güney Kore'de yılda 1 milyon köpek, eti için satılıyor. 
     





</TEXT>
</DOC>
