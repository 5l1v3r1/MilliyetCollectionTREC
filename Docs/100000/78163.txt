<DOC>
<DOCNO> 78163 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/13/yazar/zbirand.html </URL>
<DATE> 2002/04/13/ </DATE>
<TIME>  </TIME>
<AUTHOR> M. Ali BİRAND  </AUTHOR>
<HEADLINE>
Siyaset karşı saldırıya geçti 
</HEADLINE>
<TEXT>

     Anlaşılan o ki, siyasetçiler artık dayanamaz noktaya geldiler. İktidar olmanın getirdiği ekonomik gücü kaybetmenin sıkıntısı giderek artıyor. Bir yandan bürokrasi elindeki yetkileri, arabaları kaybetmemeye öte yandan politikacılar da vidaları sıkmaya çalışıyor. 
     Uğur Bayar’ın özelleştirmenin başından alınması bunun işaretlerinden biri olarak değerlendiriliyor. Diğer bir örnek de, özerk kurumlar üzerine düşürülen gölge. 
     Ecevit’in geçen haftalardaki bir konuşmasıyla başlayan, özerk kurulları yine eskisi gibi siyasi otoriteye bağlama çabasından söz ediyorum. 
     Biliyorsunuz, Türk ekonomisinin hastalıklarının başında iktidardaki politik kadroların ellerini ekonominin içine sokmaları geliyordu. 
     Devlet bankaları, devlet ihaleleri, devlet kuruluşlarının paralarını ve kadrolarını kendi çıkarları için kullanma alışkanlıkları vardı. 
     Özellikle koalisonlarda her parti mutlaka "üretken birkaç bakanlık" birkaç adet de "üretken banka veya KİT’i" kendine bağlar, parti kasasına gelir, parti taraftarlarına da iş sağlarlardı. 
     
     Bu uygulamalardan kurtulmak için, özerk kurumlar oluşturuldu. Amaç, siyasilerin etkinliklerini azaltmak ve bağımsız, işin ehli insanları atayarak devlet mekanizmalarının yeniden sağlamlaştırılması idi. 
     Krizin en kritik günleri yaşandığı sırada bu yasalar çıkarıldı. Kimse bir şey diyemedi. TBMM son derece önemli reform kararları aldı ve politikacının etkinliğini yok eden yasalar çıkarttı. 
     Ne zaman ki kriz biraz yumuşadı, politik eller yine hareketleniverdi. Kaybettiklerini geri alabilmek için inanılmaz küçük oyunlar başladı. 
     Bu defaki hedef, özerk kuruluşlara yapılacak atamalardı. Yandaşlarını atayabildikleri taktirde, arpalıklara hakim olabileceklerdi. 
     Eğer Kemal Derviş uyanmasa, geçenlerde böyle bir yasa, kimse farkına varmadan TBMM’den geçirilecekti 
     Düşünebiliyor musunuz Bir iktidar, ekonomisinden sorumlu bakanından gizlice, mal kaçırır gibi, yasa değişikliği getiriyor ve yakalanınca da kem küm edip, önüne bakıyor. 
     Gerekçeleri ne olursa olsun, bunu yapmaya kimsenin hakkı yoktur. Bu tutum, yerli ve yabancı yatırımcılardaki güvensizliği daha da arttıracaktır. Daha da önemlisi, reformların geçeci olduğu ve bir fırsatı bulunursa eski uygulamalara dönüleceği açıkça ortaya çıkmıştır. 
     Bu toplumun önemli bölümü bu insanlara güvenmiyor, inanmıyor. Yine de, ellerini cebimize sokmalarına izin vermemek için gereken tüm çabayı göstermeliyiz. 
     
Lütfen okuyun ve karar verin      Sualp Kalleci, Ömer Karacan’a yollamış. O da bana iletti. Önce ne olduğunu anlayamadım. Sonra, 2 Mayıs 1985’te TBMM’deki bir oturumun zabtı olduğunu gördüm. Dehşet içinde kaldım. 
     ANAP’ın tek başına iktidar olduğu dönem. Konu, İmar Yasası. Halkçı Parti Kayseri Milletvekili Mehmet Üner inşaat mühendisi ve arkadaşları tarafından bir önerge görüşülüyor. Önerge de yapı ruhsatı almak için. Dilekçeye zemin etüdü projesi yani arazinin depreme uygun olduğuna ilişkin bilimsel rapor eklenmesi öngörülüyor. 
     Bundan sonrasını zabıtlardan okuyalım 
     TBMM tutanaklarından 14 yıl önce... Mehmet Üner ve arkadaşları tarafından verilen önerge Yapı ruhsatı almak icin dilekçeye zemin etüdü projesi arazinin depreme uygun olduğuna ilişkin bilimsel rapor eklenmesi zorunludur. 
     Şimdi tutanakları okuyalım 
     Başkan Komisyon üyeleri ve hükümet bu önergeye katılıyor mu efendim 
     Bayındırlık, İmar, Ulaştırma ve Turizm Komisyonu Başkanı İbrahim Özdemir İstanbul Katılmıyoruz efendim. 
     Devlet Bakanı Kazım Oksay Bolu Katılmıyoruz efendim. 
     Bunun üzerine önerge sahibi Mehmet Üner söz alıyor. Yine tutanaklardan 
     Her yerleşim yeri doğal çevrenin bir parçasıdır. Düzenli, dengeli ve sağlıklı yerleşimin baş koşulu, yer seçiminin uygun yapılmasına bağlıdır. Yasa tasarısında jeolojik özelliklerin gözönüne alınmadığı görülmektedir. Oysa ülkemiz doğal afetler açısından böylesine bir ihmalin sonuçlarına katlanır gibi olmadığını yaşayarak öğrenen ve bunu en iyi bilen ülkelerden biridir. Ülkemiz doğal afetler ve jeolojik nedenlerden kaynaklanan ve yarattığı sonuçlar açısından da doğal afetlerin en acımasızı olan depremlerin yoğun olarak yaşandığı ülkelerden biridir. Yüzde 92’si deprem bölgesi içinde olan ülkemizde nüfusun yüzde 95’i deprem tehlikesi altında yaşamaktadır. Sanayimizin yoğun olduğu kentlerimizin yüzde 75’i, barajlarımızın yüzde 4l’i, birinci ve ikinci derecede tehlikeli deprem bölgelerinde yer almaktadır. Bu verilere ülkemizde bir yılda 1.1 yıkıcı deprem olduğunu da eklersek, bu konuda ciddi kuralların konulmasının ne kadar zorunlu olduğu kendiliğinden anlaşılır. Ülkemizde sadece son 45 yılda depremlerden 60 bin kişi hayatını kaybetmiş, 400 bin konut yıkılmıştır. Yalnızca depremlerin yol açtığı ekonomik değer kaybının en az 15 Atatürk Barajı’nı yapabilecek boyutta olduğu anlaşılır. Depremin ülkemizde yol açtığı zararlar Japonya’ya oranla 30 kat daha fazladır. Bu bize cevre planlamasında jeolojik bilgilerden yararlandığımız takdirde zararımızın 30 kat azaltılabileceğini gösteren somut bir örnektir... Bu durumu yaratan en önemli neden, jeolojik incelemeler sonucu sakıncalı görülen yerlerin yerleşime açılmasıyla, jeolojik inceleme yapılmaksızın isk na yerleşime izin verilmesi olgularıdır. 
     Başkan Sayın Üner toparlayınız lütfen. 
     Mehmet Üner devamla İl ve ilçe imar işleri kurullarında jeoloji mühendisliği disiplininin temsil edilmesi yanında, belediyelerde jeoloji mühendislerinin istihdamına geçilmesi sağlanmalıdır... Bu hizmetlerin İmar Yasası kapsamına alınması önemlidir. 
     Başkan Sayın Üner lütfen tamamlayınız. Zamanınız üç dakika geçiyor. Müsamahamızı kötüye kullanmayın. 
     Mehmet Üner devamla Beni dinlediğiniz için teşekkür ederim. 
     Başkan Teşekkür ederim. Önergeyi oylarınıza sunuyorum. Kabul edenler...Kabul etmeyenler... Önerge kabul edilmemiştir. 
     
Lösemiliye yardım      Karadeniz Teknik Üniversitesi’nden bana mail gönderen okuyucularım üniversite hastahanesinde 1 yıldır lösemi tedavisi gören Yasemin Ketenci’nin bu amansız hastalığın pençesinde küçük bedeniyle verdiği savaşı anlatıyorlar. "... Küçük Yasemin’in daha 2 yıl bu savaşı vermesi gerekiyor. Onun hastalığa karşı verdiği mücadelenin yanında bir de işsiz babasının, maddi yükü ağır bu hastalığa karşı verdiği mücadele var. Yardım için uğraşıyoruz, çalmadık kapı bırakmadık ama maalesef sonuç alamadık..." 
     Trabzon Lösemili Çocuklara Yardım Derneği 1999 yılından beri bölgede hizmet vermekte ve Yasemin gibi 130 çocuğa maddi-manevi yardımcı olmaya çalışmakta. Bu hastaların bir çoğunun maddi imkansızlılardan dolayı tedavi masraflarını karşılamayadıklarını ve yardım beklediklerini söylüyorlar. 
     Bizler küçük de olsa yapacağımız yardımlarla bu çocukları yeniden hayata döndürebiliriz. Yardım için Trabzon Lösemili Çocuklara Yardım Derneği, T.C. Ziraat Bankası Trabzon Merkez Şubesi 215976 ve Türkiye İş Bankası Trabzon Merkez Şubesi’nde 7500 numaralı hesapları açmışlar. Toplumsal dayanışma gösterelim Yasemin ve onun gibi hastalara yardımcı olalım. 
     
Yazarlar kendi gazetelerini çıkarıyor...      Gazeteci, yazar ve aydınların ortak girişimi GAZETEM.NET, 11 Mart Pazartesi günü internet ortamında yayına başladı. 
     Etik duruş, tutarlılık, özgürlükçü, demokrat, temel ve bağımsız bir gazetecilik anlayışını, asgari müşterekler ve değreleri olarak açıklayan GAZETEM.NET yazarları, öncelikle demokrat bir referans oluşturmayı hedefliyor. 
     Siyaset, haber analizi, ekonomi, sanat ve spora yer veren GAZETEM.NET’te "Yazarların Mutfağından" ve yazarların kaleminden yemek tarifleri de olacak. 
     Ahmet Altan, Mehmet Altan, Ali Bayramoğlu, Ferhat Kentel, Alev Er, Ahmet İnsel ve Etyen Mahçupyan’ın siyasi yorumlar yapacağı gazetede, Eser Karakaş ve Erol Katırcıoğlu ekonomi yazılarıyla, Sevin Okyay sinema eleştirileriyle, Pakize Barış da edebiyat ve hayata dair notlarıyla, Evrim Altuğ plastik sanatlarla ilgili konulardaki haber ve eleştirileriyle, Yiğiter Uluğ ve Emre Zeytinoğlu da spor yazılarıyla yer alacak. 
     Ayrıca GAZETEM.NET’te yer alacak olan "Haber-Analiz" köşesinde de her gün gazetenin bir başka yazarı günün önemli haberlerini yorumlayacak. 
     Araştırmalara kaynak oluşturabilecek anketler de hazırlayan gazetede, sonuçlar dosyalanıp arşive aktarılarak okurların kullanımına sunulacak. 
     Hayırlı olsun... 
     
     







Yahudi ve İsrail 


Edirne 


Çöküşün patenti Özal’a ait...’ 


Kafa... 


Uğur Bayar olayıyla siyasete, siyasetçiye güven... 


2 yaşında... 


"Bu yollar uzak, pornolar tuzak bana .." 


Rahşan Hanım da mı takiyeci 


Powell da başaramazsa... 


Sevgin için yaşamayı’ göze alacaksın 


Hedef türban takiyye... 


Üçüncü dalga gelmeden 


Halkbank'ın küçük esnafları 


Siz "ne"siniz 


Ecevit, İnönü'den ne kaptı M. Ali'ye babasından ne kaldı 


Biz yani erkekler kadınları hem severiz hem döveriz... 


</TEXT>
</DOC>
