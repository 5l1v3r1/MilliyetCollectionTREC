<DOC>
<DOCNO> 66422 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/07/son/soneko26.html </URL>
<DATE> 2002/02/07/ </DATE>
<TIME>  </TIME>
<AUTHOR>  </AUTHOR>
<HEADLINE>
COMPEX Digital fuarı açıldı 
</HEADLINE>
<TEXT>

     Türkiye'nin teknoloji harikası ilk ''akıllı ev''inin sergilendiği 7. Compex Dijital Ev ve İş Yaşam Teknolojileri Fuarı, Sabancı Holding Yönetim Kurulu Başkanı Sakıp Sabancı'nın da katılımıyla açıldı. 
     Sabancı, açılışı gerçekleştirdikten sonra Sabancı Holding Strateji ve İş Geliştirme Grup Başkanı Ali Sabancı ve Rönesans Fuarcılık Yönetim Kurulu Başkanı İsmet Göksel ile birlikte, akıllı evi ve diğer standları gezdi. 
     Gezisi sırasında gazetecilerle sohbet eden Sabancı, teknolojik gelişmenin değişimin en güzel örneği olduğuna işaret ederek, ''Değişime ben varım dersen, yüreğinde hissedersen bunları yakalamak nasip olur'' dedi. 
     Yıllar önce tekstil veya otomobil fuarlarının çok önemli olduğunu hatırlatan Sabancı, ''Ama şimdi hepsinin tepesinde, hepsini içine alan teknoloji fuarları var. Eskiden sihirbazlar var deniyordu. Şimdi sihirbazlar, bilgisayarlar, cihazlar...'' diye konuştu. 
     Sabancı, günün her saatinde internet erişimli herhangi bir cihazdan kilomotrelerce uzaktan kontrol edilebilen ve hırsızı algılayabilen akıllı evin tanıtımı sırasında espirili bir şekilde, ''Böyle bir eve sigortaya gerek yok. O zaman benim sigorta işlerim ne olacak '' dedi. 
     Teknolojik gelişmeleri gördükçe ''Keşke 20-30 yıl sonra doğsaydım'' diyen Sabancı, şöyle devam etti 
     ''Tren kalkmış, istasyonun sonuna yaklaşıyoruz. Biz bu yenilikleri görmüşüz. Teknolojiyi insanlara yaymalıyız ki insanlar iyi yaşasın. 
     Teknoloji günümüzde artık insanlara mutluluk getirir düzeye geldi. 
     Teknolojiye koşarak gitmemiz lazım. Elin oğlu bu işlere koşarak gitmektedir. Artık dünyanın yeni yüzü teknoloji.'' Sakıp Sabancı, fuarda özel yaşamıyla gündeme gelen Mustafa Topaloğlu ile karşılaşma sonrası gazetecilerin birden fazla eşliliğe ilişkin soruları üzerine ise ''Ben bir taneden mutluyum. Birden fazlasına kapasitem yok. Ben mutluyum, karım benden mutlu'' diye konuştu. 
     7. Compex Dijital Ev ve İş Yaşam Teknolojileri Fuarı'nda IBM 
     tarafından altyapısı oluşturulan ''akıllı ev'' sergilenmeye başlandı. 
     İçinde buzdolabı, çamaşır makinesi, bulaşık makinesi ile aspiratör bulunan evdeki cihazlar işyerindeki PC, avuçiçi bilgisayarlar veya cep telefonuyla günün her saatinde internet erişimiyle kilomotrelerce uzaktan kontrol edilebiliyor. 
     Sıcaklığı yine uzaktan ayarlanabilen ev, güvenlik ve hırsız alarmını açıp kapatabiliyor. Hırsız girdiğinde ev sahibine ve güvenlik merkezine kısa mesaj gönderme özelliğine sahip cihazlar, hırsızı algılamasıyla birlikte evin ışıkları ile panjurlarını otomotik olarak devreye sokarak hırsıza evin boş olmadığı izlenimini veriyor ve hırsızın fotoğrafını çekiyor. 
     Evdeki Arçelik marka akıllı buzdolabı, ürünleri tanıyabiliyor. 
     Buzdolabına cep telefonu ile bağlanarak eksiklere göre alışveriş listesi alınabiliyor. Yine Arçelik bulaşık ve çamaşır makineleri, istenen yerden komut verilmesiyle yıkama yapabiliyor. Uzaktan kontrol edilebilen fırın, eve gelmeden hazırlanmış yemekleri ısıtma özelliğine sahip. 
     Akıllı prizler ise eve alınan yeni akıllı ürünlerin sisteme sadece birkaç dakikada dahil olmasını sağlıyor. 
     Verilen bilgiye göre, IBM'in kullandığı akıllı ağ altyapısı sayesinde evdeki bütün cihazların akıllı olması gerekmiyor. IBM'in akıllı ev ağları, her ihtiyaca göre çözüm oluştururken, ihtiyaç sahiplerinin istediği maliyetlerle bir evde her bütçeye uygun ''akıllılığı'' oluşturabiliyor. 
     Bir çok firmanın son teknolojik ürünlerini sundukları fuar, 10 Şubat Pazar gününe kadar açık kalacak. 
     






</TEXT>
</DOC>
