<DOC>
<DOCNO> 50839 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/06/spor/spo06.html </URL>
<DATE> 2001/11/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Halil Mutlu’ olmadı 
</HEADLINE>
<TEXT>

Dünya şampiyonu haltercimiz üç altın madalya almasına rağmen asıl hedefine ulaşamadığını söyledi, "Yeni rekorlar kırmak istiyordum ancak kendime güvenmemin faturasını ödedim" dedi 
     CEMAL ERSEN 

     TÜM Dünya onun başarılarını ayakta alkışlarken, Halil Mutlu Antalya’da buruk bir sevinç yaşıyor. Kendi kendini geçememenin ve çizdiği hedefe varamamanın sıkıntısı yüzünden okunuyor. "Bir daha mı Asla" diyerek devam ediyor "Dünya Şampiyonası’nda hedefim altın madalyanın yanısıra üç yeni rekordu. İlk defa kendime fazla güvenmemin faturasını ödüyorum. Bu bana ders olacak." 
     EN yakın rakibine 20 kilo fark atan ve sıkletinde daha uzun yıllar kimseyi yanına yaklaştırmayacak olan Halil Mutlu, "Kimse benim bir daha bu ağırlığın altına gireceğimi zannetmesin. Eğer silkmede yeni bir Dünya rekoru deneyeceksem bu 168.5 kilo olmayacak. İnanın bu hesabı nisan ayındaki Avrupa Şampiyonası’nda çok farklı keseceğim. Bu gücü kendimde görüyorum" diye konuştu. 
     ŞAMPİYONLUK sevincini yıllar sonra ilk kez kamuoyunun önüne çıkardığı müstakbel hayat arkadaşı ile paylaşan Halil Mutlu, Spor Akademisi’nde okuyan Seher Haliloğlu’nun biran önce mezun olmasını beklediğini söyledi ve "Artık düzenli ve sade bir yaşam istiyorum. Sporculuk yaşamımda tek bir hedefim kaldı. O da Naim ağabeyin üç olimpiyat rekorunu kırmak" dedi. 
     
Podyumda iki sınav      71. Dünya Halter Şampiyonası’nın 3. gününde iki sporcumuz podyuma çıkacak. Erkekler 69 kiloda Reyhan Arabacıoğlu ve Yasin Arslan, Ermeni, Bulgar ve Çinli rakipleri arasından sıyrılıp, madalya mücadelesi yapacak. 69 kilo müsabakaları saat 20.00’de start alacak. Bayanlarda ise bugün sporcumuz yarışmayacak. 
     
Sabancı’dan 140 altın      HALİL’İN müsabakasını izlerken heyecandan yerinde duramayan ve ısınma salonuna giderek küçük dev adama sarılan Dilek Sabancı, Dünya Şampiyonluğu’na 100, rekora 40 Cumhuriyet altını ödül vereceğini söyledi. Sabancı, "Müstakbel eşiyle mutlu bir evlilik yapıp düzenli bir yaşam kurmasını temenni ediyorum" dedi. 
     
Emine hayal kırıklığı yarattı      14. Halter Şampiyonası’nda bayanlar 53 kiloda Emine Bilgin koparmada 90, silkmede 107.5, toplamda 197.5 kilo ile hayal kırıklığı yarattı ve üç dünya dördüncülüğü elde etti. Bilgin, bu dereceleriyle gençler ve büyük bayanlar Avrupa rekorlarını kırarak teselli buldu. Aynı kategorideki Aylin Taşdelen koparmada beşinci olurken, silkme ve toplamda dokuzuncu sırada yer aldı. Erkekler 62 kiloda Mücahit Yağcı koparmada 135, silkmede 165, toplamda da 300 kiloluk kaldırışlarıyla dördüncü oldu. Bu arada 62 kilo erkeklerde Belaruslu Oleshchuk silkmede 181 kilo ile dünya rekoru kırdı. 
     



 SPOR 
























</TEXT>
</DOC>
