<DOC>
<DOCNO> 78754 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/17/dunya/adun.html </URL>
<DATE> 2002/04/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Katliam istifası 
</HEADLINE>
<TEXT>

Hollanda hükümeti, 1995’teki Srebrenitsa katliamında sorumluluğu saptandığı için istifa etti. Bir Avrupa hükümeti, uluslararası bir sorun dolayısıyla uzun zamandır ilk kez düşüyor 
     DIŞ HABERLER SERVİSİ 

     Bosna’da gerçekleştirilen katliamlar, ilk defa bir Avrupa hükümetinin başını yedi. Hollanda hükümeti, Bosna savaşının kanlı yüzü Srebrenitsa katliamıyla ilgili rapor nedeniyle istifa etti. Hollanda Savaş ve Dokümantasyon Merkezi NIOD tarafından Srebrenitsa katliamında Hollanda’nın rolünü belirlemek amacıyla yapılan ve yaklaşık 6 yılda tamamlanan rapor, siyasi krize yol açmıştı. Hollanda’da genel seçimlerin 15 Mayıs’ta yapılması planlanıyordu. 
     Srebrenitsa raporunda, 30 bin kişiyi savunmak için gereken silahlar ve açık bir görev tanımı olmadan Hollanda askerlerini tehlikeli bir bölgeye gönderdiği için hükümet sert bir biçimde eleştirilmişti. Raporun ardından siyasi tartışmalar ve hükümetin istifası gündeme gelmişti. 
     
     3 bin 400 sayfalık rapor 
     Çevre Bakanı Jan Pronk, Srebrenitsa raporunun hükümete yüklediği siyasi sorumluluğun gereğini yerine getirmek üzere istifa edeceğini açıklamıştı. 
     Hollanda askeri birliğinin katliamdaki sorumluluğu için sert ifadeler kullanmaktan kaçınılan 3 bin 400 sayfalık raporda, Hollanda hükümetinin 1993’te asker gönderme kararı verirken ilk hatayı, koşulları ve bölgeyi değerlendirememekle yaptığı belirtiliyor. Raporda, hükümetin asker gönderme kararı verirken, insan hakları ve siyasi kaygılarla hareket ettiği, meydana gelebilecek gelişmeler ve doğabilecek sonuçları iyi dikkate alamadığı, dolayısıyla yerine getirilemeyecek bir görev için asker gönderme kararı vermekle olaylarda doğrudan olmasa da dolaylı sorumluluk taşıdığı görüşüne yer veriliyor. 
     Aynı hatayı silahlı kuvvetler üst yönetiminin de yaptığı ifade edilen raporda, savaşın devam ettiği bir bölgeye, barışı korumak adına gönderilen Hollanda birliğinin görevinin baştan tam belli olmadığı belirtiliyor. 
     
     BM’nin sorumluluğu 
     Raporda, Hollanda birliğinin, Ratko Mladiç komutasında 9 Temmuz 1995’te harekete geçen Sırp güçlere karşı koruma görevi için hava desteği istediğinde, BM komutanlığının UNPROFOR savaşta tarafsız kalmak adına bu desteği vermemekle katliamda sorumluluğu bulunduğu kaydediliyor. 
     NIOD raporunda, Srebrenitsa katliamı sırasında Hollanda Silahlı Kuvvetleri’nin izlediği tavır da eleştiriliyor ve ordunun saygınlığına zarar gelmemesi için, bazı bilgilerin Savunma Bakanlığı ve hükümete zamanında bildirilmediği kaydediliyor. 
     
Soykırım uygulanmıştı      Bosna’da Müslümanların yaşadığı Srebrenitsa’da 1995 Temmuz ayında Bosnalı Sırp güçlerce girişilen katliamda 7 bin 500’den fazla kişi öldü ya da kayboldu. Srebrenitsa, Bosnalı Sırpların eline geçmesine engel olmak için son bir çabayla BM tarafından 1993 Nisan ayında "Güvenli bölge" ilan edilmesine ve BM Koruma Gücü’ndeki Hollandalı askerlerin korumasında olmasına rağmen, 11 Temmuz 1995’te düştü. 
     Ellerinde yeterince silah bulunmayan Hollandalı askerler, binlerce mülteciyle bölgenin kuzeyindeki BM üssü Potocori’de toplandı. Hollandalılar, Bosnalı Sırplar tarafından askerlik çağındaki erkeklerin halkın geri kalanından ayrılmasına ve bölge dışına çıkarılmasına tanıklık etti. 
     İnsan hakları örgütleri daha sonra birçok görgü tanığına dayanarak, Bosnalı Sırp güçlerinin bu erkekleri hemen öldürdüklerini bildirdiler. BM, Srebrenitsa’da olup bitenlerin, İkinci Dünya Savaşı’ndan bu yana Avrupa’daki "en korkunç canavarlıklardan biri" olduğunu açıklamıştı. 
     Hollandalı BM askerleri de ülkelerinde, Bosnalı Sırplar karşısında etkisiz kalmak, hatta halkın sınıflandırılmasında işbirliği yapmak ve katliam kanıtlarını yok etmekle suçlandı. 
     



 DÜNYA 











</TEXT>
</DOC>
