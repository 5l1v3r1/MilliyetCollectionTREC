<DOC>
<DOCNO> 74296 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/24/spor/aspo.html </URL>
<DATE> 2002/03/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Aslan yine lider 
</HEADLINE>
<TEXT>

Bursaspor karşısında, aklında seçim, kalbinde Barcelona üzüntüsü ile mücadele etti. Yenik duruma düştü, pes etmedi, Berkant ve Arif ile galip gelip, zirveye yeniden yerleşti 
     Perdeyi Fatih açtı 
     BARCELONA maçının hayal kırıklığı, bir gün önce Fenerbahçe’nin galip gelerek koltuğu kapması, Bursaspor karşısına çıkarken Galatasaray’ın en büyük dezavantajlarıydı. Hele 4. dakikada konuk takımın Fatih ile öne geçmesi Sarı - Kırmızılı takımda stresi bir kat daha artırdı. Ancak Cim - Bom, pes etmedi, rakip kaleyi ablukaya aldı. 37. dakikada kaleci Serdar’ın Victoria’ya yaptığı penaltıyı Berkant kullandı, eşitliği sağladı. İkinci yarıda Arif’in golü Galatasaray’ı yine liderliğe taşıdı. 
     
Lucescu boykota devam etti      TEKNİK Direktörü Lucescu, cezasını bahane ederek dünkü maçtan sonra da açıklama yapmadı, basın toplantısına yardımcısı Yasin Özdenak’ı gönderdi. Özdenak, önemli bir galibiyet aldıklarını söyledi, "Barcelona yenilgisinin ardından oyuncularımızı bu maça motive etmek gerçekten çok zordu. Roma’nın aldığı ceza bile takımı etkiledi. İlk golü yememize rağmen çabuk toparlandık. Kaçırdığımız pozisyonlar gol olsa sonuç farklı olurdu" diye konuştu. Özdenak, yönetimdeki değişikliğin kendilerini ve takımı etkilemeyeceğini de sözlerine ekledi. 
     

</TEXT>
</DOC>
