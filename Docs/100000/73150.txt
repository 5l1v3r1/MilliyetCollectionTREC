<DOC>
<DOCNO> 73150 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/18/ekonomi/eko02.html </URL>
<DATE> 2002/03/18/ </DATE>
<TIME>  </TIME>
<AUTHOR>  </AUTHOR>
<HEADLINE>
IMF’den dört uyarı 
</HEADLINE>
<TEXT>

Türkiye’deki çalışmalarını tamamlayan Uluslararası Para Fonu IMF heyeti, mutabakata varılan konuların yanı sıra dört maddelik uyarıyı hükümet yetkililerine iletti 
     ANKARA Milliyet 

     Türkiye masası şefi Juha Kahkonen başkanlığındaki Uluslararası Para Fonu heyeti, Türkiye’deki çalışmalarını tamamladı. Niyet Mektubu’nun yazımının bitirildiği ve IMF tarafıyla bu konuda karşılıklı mutabakata varıldığı öğrenildi. IMF heyetinin, hafta başında Türkiye’den ayrılacağı belirtilirken, Kahkonen’in, Türkiye’den ayrılmadan önce basın toplantısı yapması bekleniyor. IMF heyeti görüşmelerde Türk tarafına dört maddelik bir uyarı listesi verdi. 
     IMF heyetinin, ekonomi programındaki gelişmelerden genel olarak memnun olduğu öğrenildi. IMF’nin kamudaki istihdam fazlası ve reel sektörün sorunları konusunda, daha dikkatli olunmasını istediği belirtildi. 
     IMF’nin, kamu sektöründe, GSMH’nin yüzde 6.5’u oranında faiz dışı fazlayı olumsuz etkileyebilecek hiç bir düzenlemede bulunulmamasını istediği de öğrenildi. IMF’nin, kamuda, aynı işlevi gören genel müdürlüklerin bazılarının birleştirilmesini de önerdiği ifade ediliyor. 
     Birinci Gözden Geçirme ziyareti içinde, 2004 yılına kadar sürecek olan Stand -By programı çerçevesinde, makro ekonomik politikalarla yapısal programların uygulanmasındaki ilerleme incelendi. Ana hatları içinde yer alan Bütçe Performansı ve Reformlar ana başlığı altında, vergi reformu, kamu sektöründeki istihdam konusu ve Kamu İhale Yasası yer aldı. 
     
     IMF şeffaflık istiyor 
     Para Politikası başlığı altında ise Enflasyon Hedeflemesi politikası için gerekli altyapının oluşturulmasındaki ilerleme ile Türk Para ve Döviz Piyasası’nın fonksiyonel olarak geliştirilmesi, Bankacılık Sektörü Reformu başlığı altında ise özel sektör bankalarının sermaye açısından desteklenmesi, kamu bankalarının işletme yönetimi açısından yeniden yapılandırılmaları yer aldı. 
     Heyetin İstanbul’u da kapsayan incelemeleri çerçevesinde, ayrıca, iş ortamının geliştirilmesi ve kamu varlıklarının satışının özelleştirilmesindeki ilerleme de inceleme konusu oldu. 
     IMF heyeti, incelemede ekonomideki orta vadeli gelişmeleri de ele aldı. 
     



 EKONOMİ 



















</TEXT>
</DOC>
