<DOC>
<DOCNO> 90594 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/18/son/sontur12.html </URL>
<DATE> 2002/06/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Ecevit "Yakın bir zamanda tüm işlevlerimi yapar hale geleceğim" 
</HEADLINE>
<TEXT>

     Başbakan Bülent Ecevit, ''Yakın bir zamanda bütün işlevlerimi yapar hale geleceğim. Son haftalar zarfında evde çalışıyor, yaşıyor olsam bile devlet işleri ile yakından ilgilendim, görevlerimi yerine getirmeye çalıştım'' dedi. 
     Başbakan Ecevit, Oran Şehri'ndeki çalışma ofisinde, NTV Ankara Temsilcisi Murat Akgün'ün sorularını canlı yayında yanıtladı. 
     Ecevit, ''Sağlığınız nasıl, kendinizi nasıl hissediyorsunuz '' sorusunu şöyle yanıtladı 
     ''Kendimi gitgide daha iyi hissediyorum. Rahat konuşabiliyorum aslında. Doktorların koyduğu kuralları çiğnemezsem, kısa sürede sağlığıma kavuşabileceğim. Bildiğiniz gibi bacak iltihabı, arkasından kaburga kırığı, arkasından omur zedelenmesi... Bunlardan ilk ikisini geride bıraktık, hallettik. Omur zedelenmesi üzerinde doktorlar çok titiz bir çalışma yapıyorlar. Tabi benim de çok titiz davranmam gerekiyor, eşim bu konuda bana çok yardımcı oluyor. Değerli doktorlar, hemşireler çok yardımcı oluyorlar. Kısa sürede umuyorum ki o konuyu aşacağız. Yakın bir zamanda bütün işlevlerimi yapar hale geleceğim. Zaten daha önce de, son haftalar zarfında da evde çalışıyor olsam bile, yaşıyor olsam bile devlet işleri ile yakından ilgilendim, görevlerimi yerine getirmeye çalıştım. Ama ben bir yandan da sabırsızlanıyorum bir an önce işime tam olarak dönebileyim diye. Bunun da kısa sürede gerçekleşeceğini umuyorum.'' Başbakan Ecevit, ''Bu kısa sürenin ne kadar olabileceği konusunda doktorlar size bir işaret verdi mi'' sorusunu, ''Onun, benim tutumuma bağlı olduğunu söylediler. Ne kadar uygun davranırsam o kadar kısa sürede tam dönüş yapabileceğim'' şeklinde yanıtladı. 
     
     ''AYAĞA KALKMIŞ OLACAĞIM'' 
     ''Önceleri doktorlar her gün geliyorlardı. Sonra bu, 2-3 günde bire indi. Şimdi bu sürenin biraz daha uzaması söz konusu mu '' sorusuna ise Ecevit, ''Bu süreyi uzatmaları sizin tahmin edeceğiniz gibi, artık bu sağlık durumumum bir hayli iyileştiğini gösteriyor. 
     Öyle her gün gelme gereksinmesini artık duymuyorlar. Bu sevindirici bir şey, şimdilik 3-4 günde bir gelecekler, zaten bir süre sonra, belki büyük ölçüde tam olarak ayağa kalkmış olacağım'' cevabını verdi. 
     Başbakan Ecevit, ''Bir gününüz nasıl geçiyor burada. Telefonla mı yürütüyorsunuz işleri '' sorusu üzerine de şunları söyledi 
     ''Basını çok yakından izliyorum. Zaten basının temsilcileri de hemen kapımızın dışında karargah kurmuş durumdalar. Onun için birçok haberleri herkesten daha önce ben alabiliyorum. Herhangi bir gereksinim olduğu vakit, arkadaşlarım hükümetten beni arıyorlar veya ben onları arıyorum. Zamanım bir hayli yüklü geçiyor. Yani aslında öyle tatil yapmak ve dinlenmek şöyle dursun, sabahtan akşamın geç saatlerine kadar sürekli çalışma gereğini duyuyorum. 
     Ve işin biraz zevkli tarafı... Bakanlar Kurulu'nda çalışırken, insan sorunları ayrıntılı olarak derinliğine incelemeye vakit bulamıyor kolay kolay. Ben şimdi ona daha çok vakit ayırabiliyorum. 
     Bazı önemli konuları eskisine göre daha derinliğine inceleme olanağını bulabiliyorum, bu da işin bir tesellisi.'' Başbakan Bülent Ecevit, ''Döndüğünüz zaman yeniden büro ortamında çalışmaya başladığınız zaman, Başbakanlık ya da Başbakanlık Konutu, ikisi arasında bir tercih söz konusu mu '' sorusu üzerine, ''Ben ikisinde de çalışmanın uygun olacağını düşünüyorum'' dedi. 
     Başbakan Ecevit, Murat Akgün'ün ekonomiyle ilgili sorularını da yanıtladı. 
     
     EKONOMİ BRİFİNGİ 
     Ecevit, dün Devlet Bakanı Kemal Derviş ve ekonomi kurmaylarından bir brifing aldığının hatırlatılarak, ''Sayın Derviş size nasıl bir tablo çizdi '' şeklindeki soru üzerine, şöyle konuştu 
     ''Gerçekçi bir tablo çizdi, benim teşhislerimi doğrulayan bir tablo çizdi. Bir kere, bir yandan Türk ekonomisinde çok olumlu, hatta beklenenden daha umut verici gelişmeler yer alıyor. Enflasyonun hızla düşmesi. Ayrıca, dış satımda önemli atılımlar var. İmalat sanayiinde iyi yatırımlar ve gelişmeler yer alıyor. Bunlar son derece de sevindirici, umut verici gelişmeler. Fakat buna karşılık özellikle son günlerde doların yükselmesi, borsanın aşırı ölçüde hızlı düşmesi ve belirsizliğe yolaçıcı bir ortam var. Bu da tabi ekonomiyi etkiliyor. 
     Yani ekonomi şu sırada, daha çok ekonomi dışı etkenler dolayısıyla bir sarsıntı döneminden geçiyor.'' Başbakan Ecevit, başında bulunduğu 57. hükümetin ekonomi alanında çok büyük reformlar gerçekleştirdiğini belirterek, hükümet ortağı üç partinin büyük bir uyum içerisinde çalıştığını söyledi. Ecevit, ''Fakat hala bankaların ilişkileri ile üretim sektörü ilişkileri, sağlıklı bir düzeye yeterince oturmadı. Bankacılık sektörü bizim başlattığımız dönemden önceki dönemde çok disiplinsiz bir şekilde işliyordu, şimdi tabi bazı kurallar getirildi. Bazı disipline tedbirler alınmaya başlandı. Buna uyum sağlayanlar var sağlayamayanlar var. Ciddi bir dönemden geçiyoruz. Onun içinde bunu fazla yadırgamıyorum. Bankacılık sistemi de yerine oturacaktır mutlaka. 
     Ondan kuşkum yok'' dedi. 
     ''Şu kadar sürede yerine oturacaktır diye bir süre'' verip vermediğinin sorulması üzerine Başbakan Ecevit, şu aşamada birşey söylemesinin mümkün olmadığını belirtti. 
     Başbakan Ecevit, iyi niyetle kurdukları bazı kuruluşların henüz kendilerinden beklenen olumlu sonuçları yeterince vermediğini ifade ederek, bunun en belirgin örneğinin Bankacılık Düzenleme ve Denetleme Kurumu'nun karşılaştığı sorunlar olduğunu kaydetti. Ecevit, bu kurumun başında Engin Akçakoca'nın yer aldığını ifade ederek, ''Akçakoca, arkadaşları ile birlikte var gücüyle çalışıyor. Fakat bu çalışmaya herkes uyum sağlayamıyor. Mesela, hala bir başkan yardımcısı seçilemedi. Hangi bankalar fona ayrılacak, hangi bankalar iyileşecek, bu konularda yeterince süratli ve tatmin edici sonuçlar henüz alınamıyor.'' İstanbul'da daha önce yaptığı bir konuşmada, ''Özerklikte ölçüyü biraz kaçırdık'' dediğini anlatan Ecevit, bu teşhisinin daha sonraları doğrulandığını söyledi. Bülent Ecevit, özerk kuruluşların, özerkliği zedelememek koşuluyla yeniden gözden geçirilmesi gerektiğini bildirdi. 
     





</TEXT>
</DOC>
