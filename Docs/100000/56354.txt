<DOC>
<DOCNO> 56354 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/09/son/sontur16.html </URL>
<DATE> 2001/12/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Keçeciler "Erken seçim sözü bile ekonomiyi sarsar" 
</HEADLINE>
<TEXT>

     Devlet Bakanı Mehmet Keçeciler, ekonomik krizden çıkma ihtimallerinin belirginleştiğini belirterek, ''Bu ortamda seçimden bahsetmek ekonomiyi sarsar'' dedi. 
     Keçeciler, Selçuk Üniversitesi S.Ü İletişim Fakültesi'nin yerel televizyonu olan ÜN-TV'de Gazeteci Rıdvan Bülbül'ün, ''Gazeteci Gözüyle'' adlı programına konuk oldu. 
     Keçeciler, burada yaptığı açıklamada, ülkenin içinde bulunduğu krizin çok derin olmadığını belirterek, ''Bu psikolojik krizi hep beraber aşmalıyız. Aldığımız tedbirlerle krizden çıkma ihtimalleri belirginleşti'' diye konuştu. 
     ''Derler ya, Tünelin ucundaki ışık göründü yapısal reformları gerçekleştirerek Türkiye'nin çok önemli mesafeler almasını sağladık'' diyen Bakan Keçeciler, sözlerini şöyle sürdürdü 
     ''Günü birlik söylemler bile ekonomiyi altüst edebiliyor. Bu ortamda seçimden bahsetmek ekonomiyi sarsar. Bu nedenle seçimden bahsetmek yerine, Seçim ve Siyasi Partiler Kanununun değiştirilmesinin savunulması gerekir. Bence tercihli seçim sistemine tekrar dönülmelidir. Siyaset, kişilere değil, topluma hizmet etme aracıdır.'' Konya'da doğalgaz dağıtımı ile ilgili tartışmalara da değinen Keçeciler, Büyükşehir Belediyesi'ne yüzde 10'un üzerinde bir hak verilemeyeceğinin mevzuatla belirlendiğini, bu nedenle bu yöndeki eleştirileri haksız bulduğunu söyledi. Bakan Keçeciler, ''Konyalı, belediyesi, işadamı ve odalarıyla biraraya gelerek, dağıtım için gerekli şirketi kurmalıdır. Sonradan bize kimsenin niye böyle yaptınız deme hakkı yok'' diye konuştu. 
     






</TEXT>
</DOC>
