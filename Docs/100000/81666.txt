<DOC>
<DOCNO> 81666 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/02/son/soneko06.html </URL>
<DATE> 2002/05/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Doğalgaz piyasası hazırlık dönemi 6 ay uzatıldı 
</HEADLINE>
<TEXT>

     Bakanlar Kurulu'nun doğalgaz piyasası hazırlık döneminin 6 ay süreyle uzatılmasına ilişkin kararı Resmi Gazete'nin bugünkü sayısında yayımlandı. 
     Enerji Piyasası Düzenleme Kurumu EPDK , 20 Nisan tarihinde Bakanlar Kurulu'na doğalgaz piyasası hazırlık döneminin 6 ay süreyle uzatılması için teklifte bulunmuştu. 
     EPDK Başkanı Yusuf Günay yaptığı açıklamada, yürütülen çalışmalar sırasında, Doğalgaz Piyasası Kanunu'nda öngörülen rekabete dayalı bir piyasanın oluşturulabilmesi ve girişimcilerin önündeki bazı engellerin kaldırılması için, yasal değişiklikler yapılması zorunluluğu ortaya çıktığını bildirmişti. 
     Günay, bu nedenle Doğalgaz Kanunu'nun geçici 1. maddesine göre doğalgaz piyasası hazırlık döneminin 6 ay süreyle uzatılması hususunda Bakanlar Kurulu'na teklifte bulunduklarını ifade etmişti. 
     Doğalgaz Piyasası Kanunu'nda, doğalgaz piyasası için 2 Mayıs 2002, elektrik piyasası için ise 3 Eylül 2002 tarihine kadar hazırlık dönemi öngörülüyordu. 
     





</TEXT>
</DOC>
