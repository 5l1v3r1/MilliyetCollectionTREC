<DOC>
<DOCNO> 94270 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/07/son/soneko02.html </URL>
<DATE> 2002/07/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Özelleştirme yeniden başlıyor... 
</HEADLINE>
<TEXT>

     Türkiye'nin uyguladığı ekonomik programa en büyük katkıyı yapması beklenen özelleştirme çalışmalarında, 2001 yılının, yaşanan ekonomik kriz ve ardından da 11 Eylül olayları nedeniyle kayıp yıl olarak yaşanmasının ardından, özelleştirme uygulamalarına 2002 yılı ikinci yarısından itibaren yeniden başlanıyor. 
     2000 yılında rekor 
     seviyede gerçekleştirilen özelleştirme uygulamaları sonrasında, 2001 yılına da büyük hedeflerle giren Özelleştirme İdaresi, yaşanan ekonomik kriz nedeniyle 2001 ve 2002 yılı programını uygulayamadı. 
     
     YENİ BAŞKAN YENİ SİSTEM 
     Özelleştirme İdaresi Başkanlığı'nda yapılan değişiklik sonrasında, Uğur Bayar'ın yerine Başkanlığa getirilen Turgut Bozkurt, geçtiğimiz günlerde kamuoyuna açıkladığı ''Özelleştirmenin Değişen Vizyonu'' başlığı altında yaptığı çalışma ile özelleştirmenin yeni programını belirledi. 
     Buna göre, Özelleştirme İdaresi, yılın üçüncü çeyreğini oluşturan Temmuz-Ağustos-Eylül döneminden itibaren yeniden özelleştirme ihalelerine başlamayı hedefliyor. 
     
     ÜÇÜNÇÜ ÇEYREK İHALE TAKVİMİ 
     Yeni stratejisi ile yapılacak özelleştirmelere, Petkim'in yüzde 51'inin blok satışı, Taksan'ın blok satışı, Seka'da varlık satışı, 
     İgsaş'ta blok satış, Ataköy grubunda blok satış, Ditaş'da blok satış, TZDK'da varlık satışı birleşme ve Gerkonsan'da blok satış için ihaleye çıkılması ile başlanacak. 
     Üçüncü çeyrek tahmini ihale takvimine göre bu dönem, Petkim'in en az yüzde 51 oranındaki hissesinin blok satışı için ilana çıkılması bekleniyor. Bu özelleştirmede çalışmaların Ekim ayına sarkabileceği de belirtiliyor. 
     Yine üçüncü çeyrekte, TZDK'nın Adapazarı Traktör ve Tarım Aletleri İşletmeleri, Seka'nın Kastamonu İşletmesi Sigara Kağıdı Fabrikası , Balıkesir İşletmesi Gazete Kağıdı Fabrikası , Afyon İşletmesi Saman, Kamış Selülozu Fabrikası , Çaycuma İşletmesi Kraft Torba Kağıdı Fabrikası , Tügsaş'ın bağlı ortaklıkları Gemlik Gübre Sanayii A.Ş, Samsun Gübre Sanayii A.Ş, Kütahya Gübre Sanayii A.Ş ve İstanbul Gübre Sanayii A.Ş'nin blok satışları, Ditaş'ın blok satışı için ihaleye çıkılması planlanıyor. 
     
     DÖRDÜNCÜ ÇEYREK İHALE TAKVİMİ 
     Özelleştirme İdaresi, Ekim-Kasım-Aralık aylarını kapsayan 4. 
     çeyrekte ise Tüpraş'ın hisse senedine çevrilebilir tahvil veya stratejik blok satış alternatiflerinin değerlendirilmesi ile birlikte ihaleye çıkmayı hedefliyor. 
     ÖİB söz konusu dönemde Tüpraş'ın yanı sıra, Botaş'ın Eskişehir-Bursa Gaz Dağıtım blok satış, Tügsaş blok satış, Sümer Holding çatışı altına alınan Tümosan'ın Konya Motor ve Traktör Fabrikaları'nın varlık satışı, Seka Aksu İşletmesi Gazete Kağıdı Fabrikası , Akdeniz İşletmesi Kraft Liner Fabrikası blok satışı, Eti Krom, Eti Elektrometalurji ve Eti Gümüş'ün blok satış ihalesine çıkmayı planladı. 
     
     POAŞ, THY, ERDEMİR BEKLEMEDE... 
     Özelleştirme İdaresi, Petrol Ofisi'nde halen yüzde 25.8 oranında bulunan kamu hissesinin de koşullar gözönüne alınarak satılmasını hedefliyor. 
     Yaşanan ekonomik kriz ve 11 Eylül olayları sonrasında yaşanan gelişmeler nedeni ile Türk Hava Yolları'nın THY özelleştirilmesini bugün için mümkün görmeyen İdare, THY'nin özelleştirilmesini piyasa gelişmeleri doğrultusunda yeniden değerlendirecek. Erdemir'in özelleştirilmesi ise yurtiçi ve yurtdışı dinamikleri çerçevesinde ele alınacak. 
     Özelleştirmenin devlerinden olacak Tekel'de ise Özelleştirme İdaresi, danışman seçimini Ağustos ayı başında tamamlayacak. Tekel'in özelleştirilmesine ilişkin planın da Eylül ayında Bakanlar Kurulu'na sunulması bekleniyor. İdare, enerji ihalelerine ise 2003 yılının ilk çeyreğinde başlamayı hedefliyor. Eti Bakır ile Karadeniz Bakır İşletmelerindeki kamu hisselerinin ise yine 2003'te birlikte satılması planlanıyor. 
     





</TEXT>
</DOC>
