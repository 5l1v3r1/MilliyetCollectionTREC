<DOC>
<DOCNO> 93210 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/02/guncel/gun04.html </URL>
<DATE> 2002/07/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Antalya’da rekor kırıldı 
</HEADLINE>
<TEXT>

Antalya’ya yılın ilk 6 ayında gelen 1 milyon 834 bin turist sayısı bütün yılların üzerine çıktı 
     İBRAHİM OKUMAMIŞ DHA 

     Antalya’ya havayolu ile gelen turist sayısı, yılın ilk 6 ayında 1 milyon 834 bin 339’a ulaştı. Bu rakam bütün yılların rekoru olurken, sadece önceki gün 31 bin 788 turist ile bu sezonun en yoğun günü yaşandı. Antalya’da önceki pazar günü havayolu ile gelen turist sayısında kırılan rekor çıtası, geçen pazar daha da yukarı çıktı. 
     
     Rekor üstüne rekor 
     23 Haziran Pazar günü ulaşılan 28 bin 217 turist sayısı, önceki gün 31 bin 788 olarak gerçekleşti. Haziran ayı içinde ise Antalya’ya havayolu ile 660 bin 104 yabancı konuk geldi. Geçen yılın ilk 6 aylık döneminde havayoluyla gelen yolcu sayısı 1 milyon 715 bin 148 olarak belirlenmişti. 
     
     2 dakikada bir uçak 
     2000 yılının ilk 6 ayında da 1 milyon 105 bin 383 yolcu kente giriş yaptı. Bu yıl ilk 6 ayında ise 1 milyon 834 bin 339 turist ile bütün yılların rekoru kırıldı. Havalimanı’na gönderilen talep yazıları, pistin kapasitesinin üzerine çıktı. Antalya’ya turist getiren charter uçakları, her 2- dakikada bir uçağın iniş kalkış yaptığı piste inmekte güçlük çekiyor. Havada zorunlu olarak 10 - 15 dakika tur atan uçaklar, pist boşalınca iniş yapabiliyor. 
     
Turizmin yüzünü komşular güldürdü      Türkiye Seyahat Acentaları Birliği tarafından hazırlanan Incoming Turizmde 2002 Yılı 5 Aylık Sonuçları’ başlıklı rapora göre, Türkiye’ye gelen turist sayısı geçen yıla oranla yüzde 3.59 artarak 3 milyon 551 bine ulaştı. Bulgar turist sayısındaki artış toplamdaki artışın yüzde 25’ini oluşturdu. Bulgaristan’ı yüzde 29.46 ile Yunanistan takip etti. 
     



 GÜNCEL 
















</TEXT>
</DOC>
