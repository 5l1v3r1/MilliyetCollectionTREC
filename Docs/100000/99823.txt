<DOC>
<DOCNO> 99823 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/03/son/sondun12.html </URL>
<DATE> 2002/08/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Verheugen ''Türkiye parlamentosunu tebrik ederim'' 
</HEADLINE>
<TEXT>

     Avrupa Birliği AB Komisyonu, TBMM'nin AB Uyum Yasa Teklifi'ni kabul etmesinden memnun olduğunu bildirirken, Komisyon'un genişlemeden sorumlu üyesi Günter Verheugen, ''Türkiye parlamentosunu, cesur kararından ötürü tebrik ediyorum'' dedi. 
     AB Komisyonu bugün yaptığı yazılı açıklamada, yasanın kabulünü, ''Türk siyasi liderlerinin çoğunluğunun AB değer ve standartlarına daha fazla uyum sağlanması yönündeki kararlılığının önemli bir göstergesi olarak'' memnuniyetle karşıladığını belirtti. 
     TBMM'nin yasayı rekor bir sürede ve ezici bir çoğunlukla kabul ettiğine dikkat çeken Komisyon, açıklamasında, ''Komisyon özellikle idam cezasının kaldırılması, Türk vatandaşlarının geleneksel olarak günlük yaşamlarında kullana geldikleri farklı diller ve lehçelerde yayın yapılmasına izin verilmesi ve azınlık dillerine gelişkin eğitim imkanlarının sağlanmasını memnunlukla karşılar. Bu reformlar Türkiye'de insan hakları ve azınlık haklarının daha iyi korunması yönünde önemli adımlardır'' dedi. 
     ''Komisyon'un, genel etkisini tam olarak değerlendirebilmek için, reform paketinin dikkatlice incelenmesi gerektiğini vurguladığı'' belirtilen açıklamada, bu değerlendirmenin Komisyon'un Kasım'da yayınlayacağı periyodik Rapor'da yerine getirileceği kaydedildi. Açıklamada buna ek olarak, reform paketinin yakından takip edilecek olan, önümüzdeki aylarda pratikte uygulamaya konulmasının gerçekleştirilmesi için daha fazla irade gerektiği ifade edildi. 
     
     ''TEBRİK EDERİM'' 

     AB Komisyonu'nun genişlemeden sorumlu üyesi Günter Verheugen ise açıklamasında, ''Türkiye parlamentosunu, cesur kararından ötürü tebrik ediyorum'' dedi. 
     TBMM'nin AB Uyum Yasa Teklifi'ni kabul etmesiyle ilgili , ''Bu karar, AB'nin 1999'daki Helsinki zirvesinden bu yana Türkiye için geliştirdiği açık Avrupa perspektifi olmaksızın mümkün olmazdı'' diyen Verheugen, ''Türkiye'nin kararı AB'nin insan hakları ve azınlıkların korunması ile ilgili kararlı olmakta haklı olduğunu da gösteriyor. Tutumumuz faydasını göstermeye başladı. Bu konularda tavizsiz olmak, ortaklarımızın değerlerimizi niçin bu kadar güçlü biçimde savunduğumuzu ve kendilerinin bizim için kıymetli olduğunu anlamalarını sağladı'' dedi. 
     Verheugen, ''İdam cezasının kaldırılması ile ilgili olarak ise hiç şüphesiz, Türkiye şimdi bizim tarafımızdadır'' diye konuştu. 
     





</TEXT>
</DOC>
