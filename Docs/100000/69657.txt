<DOC>
<DOCNO> 69657 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/26/son/sontur12.html </URL>
<DATE> 2002/02/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Kız öğrenciler, erkeklerden daha dertli... 
</HEADLINE>
<TEXT>

     Üniversite öğrencileri arasında kızların erkeklere oranla daha fazla psikolojik yardım istedikleri bildirildi. 
     Selçuk Üniversitesi SÜ Öğrenci Psikolojik Danışma Merkezi Uzmanı Selahattin Avşaroğlu, aile ortamından uzak kalma, değişik çevreler edinme, ağır ders yükü, gençliğin getirdiği sorunlar nedeniyle psikolojik desteğe en fazla üniversite öğrencilerinin ihtiyaç duyduğunu vurguladı. 
     Avşaroğlu, 4 yıldan beri hizmet veren merkezlerinin büyük ilgi gördüğünü, randevulara yetişemediğini belirterek, şunları söyledi 
     ''Merkezimize başvuran öğrencilerin yüzde 70'ini kız öğrenciler oluşturuyor. Erkek öğrenciler ancak çok ağır sorunlarında bize başvururken, kız öğrenciler en ufak sorunlarında yardım istiyor. 
     Örneğin çok çalıştığı bir dersten kırık not alan bir kız öğrenci bunun yarattığı stresi atlatmak için bile bize geliyor.'' Erkek ve kız öğrenci arasındaki bu farkın çeşitli nedenlerden kaynaklandığını vurgulayan Avşaroğlu, şöyle devam etti 
     ''Erkek öğrenciler, kızların psikolojik yardım isteyeceği sorunları kendi başına çözebiliyor. Arkadaş çevresi ile bunları daha rahat paylaştığı için bu konuda yardıma gerek duymuyor. Ancak kızlar çevreleriyle sırlarını daha az paylaştıkları için en ufak bir sorun yaşadığında profesyonel bir kişiye başvurma eğiliminde oluyor. Bunda cinsiyet özelliklerinin etkisi oluyor.'' 
     
     Kız-erkek ilişkilerinde sorunlar 
     18-25 yaş arasındaki gençlerde duygusal ilişkilerin de yoğun 
     olarak yaşandığına dikkati çeken Avşaroğlu, kız-erkek ilişkilerinde yaşanan sorunların gençlerin psikolojik sorunları arasında önemli bir yere sahip olduğunu dile getirdi. Yine kız öğrencilerin yaşadıkları duygusal ilişkileri daha çok önemsediklerini ve biten ilişkilerden sonra rahatlama ihtiyacı hissettiklerini belirten Avşaroğlu, ''Kızlar hayal kırıklığı ile biten ilişkilerinde mutlaka güven tazelemek, onaylanmak istiyorlar. Duygusal çöküntülerini erkekler kadar kolay atlatamıyorlar'' diye konuştu. Öğrencilerin sorunlarının okudukları sınıflara göre de değiştiğinin altını çizen Avşaroğlu, 1 ve 2. sınıf öğrencilerinin daha çok okula ve çevreye uyum sorunu, son sınıf öğrencilerinin de gelecek kaygısı ve ''nasıl iş bulurum '' sıkıntısı içine girdiklerini kaydetti. 
     
     Cinsel kimlik sıkıntısı 
     Psikolojik Danışma Merkezi'nin tanıtımının yapıldığı Selçuk Üniversitesi'nin internetteki web sitesinde öğrencilerden her türlü sıkıntılarında psikolojik yardım istemeleri öneriliyor. 
     Sınav kaygısıyla başa çıkamayan ve bu nedenle derslerinde başarısız olan öğrencilerin de Danışma Merkezi'ne başvurabileceğinin vurgulandığı sitede, yardım istenebilecek konular şöyle sıralanıyor 
     ''Aileniz ya da arkadaşlarınızla ilişkilerinizde sizi rahatsız eden çelişkilerden yakınıyorsanız, kendinizi karamsar ve yalnız hissediyorsanız, duygularınızı açıkça belirtmekte güçlük çekiyorsanız, sosyal ve cinsel kimliğinizin oluşumunda sıkıntılarla karşılaşmışsanız, üniversite yaşamının kaçınılmaz stresiyle başa çıkamıyorsanız, sizi anlayabilecek biriyle konuşmak istiyorsanız, hatta, şu anda hiçbir sorununuz olmadığı halde, ileride karşılaşabileceğiniz sorunlar olabileceğini hesaba katarak onlara karşı hazırlıklı olmak istiyorsanız, Öğrenci Psikolojik Danışma Merkezi'ne başvurabilirsiniz. Merkeze başvurduğunuz andan itibaren, orada konuşacağınız, yaşayacağınız herşey gizli kalacaktır.'' 
     






</TEXT>
</DOC>
