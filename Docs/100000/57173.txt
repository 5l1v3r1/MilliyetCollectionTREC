<DOC>
<DOCNO> 57173 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/14/son/sondun15.html </URL>
<DATE> 2001/12/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Laeken Zirvesi'nde "pasta terörü" endişesi 
</HEADLINE>
<TEXT>

     Avrupa Birliği'nin Laeken Zirvesi sırasında güvenlik birimlerinin, "pasta terörüne karşı tetikte oldukları" bildirildi. 
     Belçika'da ünlü kişilerin yüzüne kremalı pasta fırlatarak ün kazanan "terörist" Noel Godin, ülkesinin AB Dönem Başkanlığı sürecinde "saldırılarını artıracağını" açıklamıştı. 
     Godin, "152 gerilla ile çalıştığını" söylemiş ve "toplu saldırılar düzenleyeceklerini" anlatmıştı. 
     "Yeni silahlar geliştirdiklerini, 35 metre mesafeden pasta fırlatan ve hedefe ulaştıran bir sistem oluşturduklarını" ileri süren Godin, "sponsorların katkısı ile" uçaklardan, balonlardan veya uzaktan kumandalı oyuncak uçaklardan saldırı düzenleyebileceklerini söyledi. 
     Saldırılarına somut gerekçe göstermeyen, sadece "eğlendiğini ve ünlüleri rezil ettiğini" anlatan Godin, yasal boşluklardan yararlanıyor ve ağır cezalar almıyor 
     






</TEXT>
</DOC>
