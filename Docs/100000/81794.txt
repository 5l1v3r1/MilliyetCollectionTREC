<DOC>
<DOCNO> 81794 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/03/spor/spo02.html </URL>
<DATE> 2002/05/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Yeni Andersson 
</HEADLINE>
<TEXT>

Fenerbahçe yönetiminin gol umudu olarak transferini gerçekleştirmek için gittiği Washington’a, Brezilyalı gazeteciler olumsuz rapor verdi 
     MEHMET DEMİRCAN SAO PAOLO 

     LİGDE şampiyonluğu ve üçüncü yıldızı Galatasaray’a kaptıran Fenerbahçe, yeni sezon için yapılanmanın startını iki gün önce Brezilya’da verirken, yeni sezonun gol umudu olarak lanse edilen Washington’a Brezilyalı gazetecilerden olumsuz rapor geldi. Ponte Preta takımının golcü futbolcusunu yorumlayanlar, Türk sporseverine yakın bir isimle kıyaslama yaparak, "Jardel çok daha kaliteli" diye konuştular. 
     UMBRO Sport muhabiri Casiano Ricardo, Washington’un son derece hantal bir oyuncu olduğunu ısrarla vurguladı. Ricardo’nun Sambacı için yaptığı diğer yorum ise çok çarpıcıydı "Lorant’ın nasıl bir oyun anlayışı benimseyeceğini bilmiyorum. Eğer hareketli santrfor arıyorsa bakacağı en son ismin Washington olması gerekir. Son vuruşları etkili, ama İsveçli Andersson’la yaşı dışında aralarında büyük fark olamaz." 
     
Para ödendi      FENERBAHÇE, Andersson için Menajer Morabito’ya olan 300 bin dolarlık borcu ödeyerek, FIFA’nın transfer yasağından kurtuldu. Karşılaşılan tehlike dün gazetemizde yer almıştı. 
     
Ve bilet buldular      BREZİLYA’DA futbolcu arayan Fenerbahçe Başkanı Aziz Yıldırım, yönetici Sadettin Saran ve Teknik Direktör Lorant, çalışmalarınının ilk etabını tamamladı. Çeşitli menajerler ile görüşen üçlü, henüz net bir karara varamazken, kendilerine bu konuda yardımcı olabilecek en önemli isim olan teknik direktör Parreira’yı ise bir kez maç bileti bulması için arayarak, ilginç bir yaklaşım gösterdiler. 
     
Rüştü ve Serhat’a görücüManchester United tecrübeli kaleciyi, Bayern Münih de genç santrforu izlemeye geliyor 
     YALÇIN TÜRK 

     LİGDE bu sezon yarın Şükrü Saracoğlu Stadı’nda son kez taraftarının karşısına çıkacak olan Fenerbahçe’de, Diyarbakırspor randevusunda Rüştü ve Serhat göz hapsine alınacak. İngilizler’in ünlü ekibi Manchester United’ın kaleci antrenörünün Rüştü’yü, Alman kulübü Bayern Münih’in bir teknik sorumlusunun da genç golcü Serhat’ı izlemek için İstanbul’a gelecekleri bildirildi. 
     İKİ teknik adam, Diyarbakır maçında oyuncuların performanlarını takibe alıp, yönetime transfer için rapor verecekler. Rüştü için daha önce başta Aston Villa olmak üzere Avrupa’dan birçok kulüp nabız yoklamıştı. Avrupa’dan ciddi teklifler alan Serhat, pazarlık masasına çağıran yönetime, "Menajerimle görüşün" yanıtını verdi. Fenerbahçe, Diyarbakır maçının çalışmasını bugün tamamlayacak. 
     
Gelmeden sorun olduOrtega’nın transferi gerçekleşse dahi Revivo, 10 numaralı formadan vazgeçmeyeceğini açıkladı 
     YUSUF KOBAL 

     FENERBAHÇE’DE Oğuz Çetin - Tanju arasındaki 10 numaralı forma krizinin ardından yeni bir tehlike ortaya çıktı. İsrailli yıldız Revivo, daha transfer edilmemesine karşın 10 numarayı taşıyan Arjantinli yıldız Ortega için önlem aldı ve "Ben bu takımın kaptanıyım ve 10 numaralı formayı çok seviyorum" değerlendirmesini yaptı. 
     KIDEMİN söz konusu olduğunu vurgulayan Revivo, "Maradona gelse, bu formayı sırtımdan çıkarmam" ifadesini kullandı. Formasının kendisine uğur getirdiğini savunan Revivo, "Fenerbahçe’nin tarihine en yararlı 10 numara olarak geçmek için çaba harcayacağım. Uğurum gollerden sonra attığım parende ve 10 numaralı formadır" dedi. 
     
Rapajc’e hayır      ARJANTİNLİ yıldız Ortega’yı renklerine bağlamayı hedefleyen Fenerbahçe’de Ortega’nın 20 milyon dolarlık bonservisi yönetimi kara kara düşündürüyor. River Plate ile birlikte satıştan bu rakamın yarısını alacak olan Parma’ya 10 milyon dolar karşılığında Rapajc’i teklif eden yönetim olumsuz yanıt aldı. 
     ARJANTİNLİ futbolcu ile yapılan görüşmede yılda 2.5 milyon dolara "evet" yanıtını veren Ortega, bonservis sorunun bir an önce çözülmesi gerektiğini hatırlattı. Sarı - Lacivertli yönetimin ise yüksek maliyet nedeniyle adeta eli kolu bağlandı. Bu transferin pazartesi günü netlik kazanacağı bildirildi. 
     
Agostino’nun fiyatı arttı      LORANT’IN eski takımı 1860 Münih, Fenerbahçe’nin Avustralyalı forveti Paulo Agostino için yaptığı 1 milyon dolarlık teklifi az buldu. Spor Direktörü Dirk Duffner, "Fiyatı 3.5 milyon dolar. Bu parayı getirirseniz kendisini veririz" dedi. Öte yandan Abdullah’la görüşen ve anlaşan Sarı - Lacivertli yönetim, imza için bugün Brezilya’dan dönecek olan Lorant’ı bekliyor. Ayrıca İstanbulsporlu Mehmet Yozgatlı, Fenerbahçe ile anlaştığını ileri sürdü. 
     
Sedat’a ziyaret      Rüştü ve Abdullah omuriliğindeki sorun nedeniyle futbolu bırakan eski milli oyuncu Sedat Balkanlı’yı evinde ziyaret edip, moral verdiler. İki futbolcu, futbol topu ve forma hediye ederken, Galatasaraylı Ergün, Suat, B.Bülent, Hasan ve Kerem’in de sabah Sedat’ı ziyaret ettiği öğrenildi. 
     
Kutlama günü      ATATÜRK’ÜN Fenerbahçe kulübünü ziyaretinin 87. yıldönümü bugün kutlanacak. Saat 11.00’de kulüp binasında tören gerçekleştirilecek, akşam da Dolmabahçe Sarayı’nda Alt Yapı Derneği Eğitim Vakfı’nın düzenlediği Sarı Zeybek defilesi tanıtılacak. Yarın da Fenerbahçe’nin kuruluşunun 95. yıldönümü kutlanacak. 
     
Son görev      FENERBAHÇE eski yöneticisi Günay Çıtal bugün defnedilecek. Yakalandığı amansız hastalıktan kurtulamayarak hayata gözlerini yuman Çıtal’ın ölümü camiada üzüntü yaratmıştı. Çıtal’ın naaşı Teşvikiye Camii’nde öğlen kılınacak cenaze namazından sonra Kemerburgaz’daki Aile Mezarlığı’nda toprağa verilecek. 
     



 SPOR 






























</TEXT>
</DOC>
