<DOC>
<DOCNO> 79745 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/22/son/sondun06.html </URL>
<DATE> 2002/04/22/ </DATE>
<TIME>  </TIME>
<AUTHOR>  </AUTHOR>
<HEADLINE>
23 Nisan ABD'nin çeşitli kentlerinde kutlanıyor 
</HEADLINE>
<TEXT>

     ABD'de New Orleans'tan sonra Fort Lauderdale'de de 23 Nisan 2002 tarihi, ''Türk mirasını anma ve çocuklar günü'' ilan edildi. 
     Florida eyaletindeki Fort Lauderdale kenti Belediye Başkanı Jim Naugle, yayımladığı kararda, Atatürk'ün 23 Nisan'ı çocuklara armağan ettiğini ve Türkiye'nin ABD'nin yakın müttefiki olduğunu belirterek, Florida'daki Türklerin, bölgenin kültürel ve ekonomik durumuna katkı sağladığını kaydetti. 
     Naugle, bu çerçevede 23 Nisan 2002 tarihini, ''Türk mirasını anma ve çocuklar günü'' ilan ettiğini bildirdi. 
     Kısa süre önce de Louisiana eyaletindeki New Orleans kenti Belediye Başkanı Marc Morial, 23 Nisan 2002'yi ''Türk mirasını anma ve çocuklar günü'' ilan etmişti. 
     ABD'deki Türk toplumu temsilcilerinin katkısıyla, 23 Nisan'ın pek çok bölgede anma günü ilan edilmesi sağlanabildi. Edinilen bilgiye göre, New Jersey Valisi James E. McGreevey de 23 Nisan'ı Türk mirasını anma ve çocuklar günü ilan etme yönünde Türk toplumu temsilcilerine söz verdi. 
     
     New York'ta da coşku vardı 
     Türk Amerikan Dernekleri Federasyonu TADF önderliğinde düzenlenen 23 Nisan Çocuk Bayramı şenlikleri New York'taki Central Park'ta coşkuyla kutlandı. 
     Parkın 99. sokak ile 5. caddenin kesiştiği noktada bulunan ''East Meadow'' alanında düzenlenen şenliğe Atilla Engin yönetimindeki İstanbul Orkestrası renk kattı. 
     Şenlikte Atatürk İlkokulu folklor ekipleri çeşitli yörelerin oyunlarını sergilerken, orkestranın çaldığı müzik, New York ve çevresinde yaşayan Türkler kadar, Central Park'ı gezen turistlerin de şenliklere ilgi duymasını sağladı. 
     Türk Amerikan Dernekleri Federasyonu TADF Başkanı Egemen Bağış, şenlikte yaptığı konuşmada, Türkiye'nin, çocuklar için bayram ilan etmiş tek ülke olduğuna dikkat çekerek, ''Biz Amerika'da yaşayan Türkler olarak bu günü, dünya başkenti New York'takilerle paylaşmanın mutluluğunu yaşıyoruz'' diye konuştu. Bağış, modern Türkiye'nin kurucusu Mustafa Kemal Atatürk'un 23 Nisan'ı Türk ve tüm dünya çocuklarına armağan ettiğini de kaydetti. 
     Üniversitelerarası Türk Öğrenci Cemiyeti ile Türk Amerikan Kadınlar Birliği de yayımladıkları bildirilerle, Atatürk'ün ''Yurtta sulh, cihanda sulh'' vecizesini hatırlattı ve 23 Nisan Çocuk Bayramı'nın bu yönde atılmış bir adım olduğuna dikkat çekti. Bu amaç çerçevesinde Central Park'taki şenliklere katılanlar, gün boyu göğüslerinde, üzerinde ''Peace'' Barış yazan kokartlar taşıdı. 
     





</TEXT>
</DOC>
