<DOC>
<DOCNO> 97664 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/24/yazar/altan.html </URL>
<DATE> 2002/07/24/ </DATE>
<TIME>  </TIME>
<AUTHOR> Çetin ALTAN  </AUTHOR>
<HEADLINE>
Curcuna 
</HEADLINE>
<TEXT>

     Ö nce özellikle hiç enseyi karartmayın. Türkiye, "çağdaşlaşma" açısından ilk kez büyük bir aşama içinde. Yaşanılan curcuna onun fokurtuları... 
     Yapay bir "imaj" ve "Türküm, doğruyum, çalışkanım..." korosuna dayalı sözde bir çağdaşlığın yerini Türkiye’nin gerçek rontgeninin ortaya çıkmaya başladığı, saydamlaşmaya dayalı gerçek bir "çağdaşlaşma" almada... 
     1947’de İsmet Paşa, çok partili düzene karşı olan 57 yaşındaki Başbakan Recep Peker’in yerine, 61 yaşındaki Hasan Saka’yı atadığı zaman Başbakanlık makamında, gazetecilerin de davet edildiği değiş - tokuş töreninde, ben de vardım. 
     Hasan Saka mutlu mu, mutluydu. Soğukkanlı görünmeye çalışan Recep Peker’in koluna girmiş, Fransızca bir deyim kullanarak 
     - "En bonne humcur" bir fotoğraf çektirelim, diyordu. 
     "Yaşam kalitesi" açısından dünya sıralamasında, Türkiye’nin kaçıncı basamakta bulunduğunu ne Recep Peker biliyordu, ne de Hasan Saka... 
     
     Bilinse dahi bu tür ülke gerçeklerinin açıklanması da, yayımlanması da ya "milli menfaatlere aykırı" maddesiyle, ya "sınıfı sınıfa düşürmek" maddesiyle yasaklıydı. 
     Sözün kısası, "Türk’e Türk propagandası" yapma ötesinde toplumun gerçek fotoğrafını ortaya koymaya kalkan kalemler de kahredilirdi, ülkenin üstü örtülmüş rezalet bir bataklığa benzeyen ekonomisini gün ışığına çıkarmaya özenen bilimciler de... 
     
     Küreselleşmenin ve evrensel bir saydamlaşma döneminin hızlanması sonucu bugün Türkiye’nin de gerçek yapısı ortaya çıkmada... 
     Erken seçim, geç seçim... 
     Türkiye’yi ancak biz kalkındırabiliriz, hayır biz kalkındırabiliriz... 
     Avrupa Birliği’nin üyelik müzakereleri için yapılması gereken düzenlemeler erken seçim tarihinin saptanmasından önce mi gelmeli, sonra mı gelmeli .. 
     Biz parti menfaatlerinden önce, ülke menfaatlerini düşünüyoruz. Hayır, biz düşünüyoruz. 
     Erken seçimin sakıncaları... 
     Erken seçime karşı çıkanların provokasyonları, vs... 
     Tam bir curcuna... 
     
     TV’lerdeki siyasal demeç mitralyözlerinin curcunasından, karamsarlığa düşmemek gerekir. 
     Ve yine bilmek gerekir ki, "Allah nafakasını verir" diye 10’u aşkın çocuk sahibi olarak ekonomik bir refaha kavuşulamaz. Nasıl ki "bulan buluyor şekerim" yaklaşımıyla da, "yeterli bir ekonomik güvence" sağlanamaz. 
     
     68 milyonluk Türkiye’nin, üstünde henüz hiç durulmayan üç tarihsel gerçeği var 
     1- Bireylerin mesleksiz oluşları... 
     Meslek, dünyanın her yerinde değerlendirebileceğin bir donanım sahibi olmak demektir doktorluk gibi, marangozluk gibi, elektrik teknisyenliği gibi, elektronik mühendisliği gibi, terzilik gibi, kuyumculuk gibi vs... 
     68 milyonluk Türkiye’de, Yüksek Planlama Kurumu’nun verilerine göre, gerçek anlamda sadece 100 bin kişinin mesleği var. 
     Örneğin yılda sadece 37 gün çalışmayı gerektiren tarım işçiliği, "meslek" değildir. 
     2- Gerek yönetimin, gerek yönetilenlerin saydamlıktan yoksun oluşları. 
     3- Kendi anadilinin "yazı" boyutundan kopuk olma... 
     Olduğundan fazla görünme "hayatı hak etme" bilincinden yoksunlukla, "hayattan yararlanma" kurnazlıklarını benimseme "Türk’e Türk propagandası"yla, bilimsellikten uzak bir hipnoz içinde şu veya bu partiden sağlanacak siyasal avantalara bel bağlama... 
     
     Haftaya pazartesiye erken seçim kararı alınır, yahut alınmaz aralık ayında Avrupa Birliği’nin üyeliği için, Türkiye ile de müzakereler başlar, yahut başlamaz... 
     Olsa olsa erken seçim elektriklenmesiyle, dozu artan curcuna inişli çıkışlı olarak, ancak daha 30 yıl sürer... 
     
     Şimdi hiç sormayın 
     - Peki daha 30 yıl hiçbir şey düzelmeyecek mi, diye... 
     Global sermayenin Türkiye’yi de içine almasıyla ilgili bir sorun bu... Türkiye’de evrensel bir güvencenin yaratılmasını isteyenler de var, istemeyenler de... 
     Örneğin Bülent Eczacıbaşı, Can Paker, bizim Mehmet Altan birincilerden Hazine’den geçinmeli mesleksiz pozörlerden bazıları, ikincilerden... 
     
     Görelim bakalım 21. yüzyılın ilk yarısı neler eyler neler eylerse "güzel" eyler... 
     Enseyi karartmayın. 
     
     







AKP... 


Curcuna 


MHP istedikçe seçime kadar... 


Artık heyecan vermeyen konular 


Sanıklar .. Ayağa kalkın 


Askerlikle ilgili konular 


Hoş geldin YTP 


Krizle gelen fırsat. Ama .. 


Türk gençleri vize peşinde 


Zonguldak ve Ecevit’ 


"Kim bu şair " 


Pamukbank kaça satılır 


Megafon şovenizmi 


Sanayici ürettikçe sermayeden yedi 


</TEXT>
</DOC>
