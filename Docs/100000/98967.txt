<DOC>
<DOCNO> 98967 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/30/son/sontur26.html </URL>
<DATE> 2002/07/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Cem ''36 bakanlı bir hükümete Süperman'ı getirsek yönetemez'' 
</HEADLINE>
<TEXT>

     Yeni Türkiye Partisi Genel Başkanı İsmail Cem, ekonominin sadece rakamlar yığını ve istatistikten ibaret olmadığını vurgulayarak, ''İnsanı mutlu etmeyen ekonomi, elbette ekonomi olamaz'' dedi. 
     TİM Genel Kurul toplantısına katılarak bir konuşma yapan İsmail Cem, Türkiye'nin durağanlığa mı mahkum kalacağı, yoksa değişim tercihi mi yapacağı konusunda bir karar vereceğini ifade ederek, ''Yoksa, bizler Türkiye'nin insanları cesaretle kendimize güvenerek, ülkemize güvenerek, daha iyisini, güzelini çocuklarımıza daha güzel bir Türkiye inşa edip, bırakmak için cesaretle yürüyecek miyiz Bu tercihi yapacağız'' diye konuştu. 
     Bu tercihin, ''eski mi, yoksa yenileşmek mi'' olduğunu belirten Cem, ''Uzun bir tarihimiz var. Bu çok güzel bir şey. Binlerce yıl yaşandığı gibi, görüldüğü gibi Türkiye yine kendi ayakları üzerinde yükselmenin iradesini gösterecek'' dedi. 
     Doğru tercihin önemine dikkat çeken Cem, bu tercihin siyasette oy kullanma ve parti tercihi olmadığını da vurgulayarak, ''Doğru tercih, Türkiye'nin insanına güvenmek, sizlere güvenmek. Bunu yapabilirsek, Türkiye yükselecektir. Yoksa, bir seçim var diye bu partiye verilen oylarla değil. Türkiye'ye verilen oylarla, Türkiye'ye güvenmekle. Biz, zaman zaman mutsuz, umutsuz görülen ortamı aşacağız ve ilerleyeceğiz'' şeklinde konuştu. 
     Ekonominin çok önemli olduğunu, ancak rakamlar yığından istatistiklerden ibaret bulunmadığını ifade eden Cem, ekonominin insanlar için önem taşıdığını anlattı. Cem, ''İnsanı mutlu etmeyen ekonomi, elbette ekonomi olamaz'' dedi. 
     
     3 BELAYI YENECEĞİZ 

     Her yıl devlete halk olarak vergi ve kaynak aktarımı olarak daha fazlasını verirken, halkın devletten her yıl daha azını aldığını dile getiren Cem, ''Biz, Türkiye'mizde üç belayı yeneceğiz. Bunlar, üretimsizlik, işsizlik ve eşitsizlik'' diye konuştu. 
     Türkiye'de işsizlik ve eşitsizlikle mücadelenin yolunun, üretimi artırmaktan ve üretime her türlü desteği sağlamaktan geçtiğini anlatan Cem, ''Bizim çıkış yolumuz budur. Eğer, biz üretime bu desteği, gücü katamazsak ihracatta, işsizlik ve eşitsizlikle mücadelede yarı yolda kalırız'' dedi. 
     Türkiye'de yeni yaklaşımlara ihtiyaç bulunduğunu, 1980'lerde tekstil ve turizmin öncü sektörler olarak belirlenmesinin de çok doğru olduğunu anlatan Cem, ''Başka öncü sektörler yaratma ihtiyacındayız'' dedi. 
     Türkiye'deki otomotiv ve yan sanayinin bir öncü sektör gibi desteklenmesi ve devletin buna arka çıkması gerektiğini vurgulayan Cem, bilgisayar ve yazılım sektöründe de Türkiye'nin müthiş bir birikimi olduğunu söyledi. 
     Yeni Türkiye Partisi lideri İsmail Cem, ''Türkiye, neden Hindistan'ın yaptığını yapamasın'' diye konuştu. 
     Tarıma dayalı sanayinin de önemine işaret eden İsmail Cem, ''Türkiye'de kırsal kesimin, çiftçinin, köylünün kurtuluşu tarım sanayidir'' diye konuştu. Bilgi çağına geçildiğini ve yeni ihtiyaçların belirlendiğini de anlatan Cem, bilgi çağının hükümetlerinin bilinen hükümetler gibi olmayacağını Türk halkına daha geniş imkan tanıyan fırsat veren bir devlet yapılanmasına ihtiyaç bulunduğunu bildirdi. 
     Cem, ''Türkiye'de artık akla, ortak aklı birleştirecek, organize edecek harekete geçirecek hükümet ve yönetim tarzına ihtiyacımız var. Türkiye'de ciddiyete ihtiyacımız var'' dedi. 
     
     ''BİZ, MUTLAKA AB'YE ÜYE OLACAĞIZ'' 

     Cem, Türkiye'de kamu ve devletin etkin olması gerektiğini ifade ederek, ''36 bakanlı bir hükümete süperman'ı getirsek yönetemez. Mümkün değildir, Pratikte mümkün değildir. Bir insanın 36 ayrı bakanlığı takip etmesi, ciddi başbakanlık demek, takip demektir'' diye konuştu. 
     ''AB'ye tabii ki üye olacağız. Kimsenin ondan kuşkusu olmasın. Biraz geç olur, erken olur. O, ayrı bir mesele'' diyen Cem, Türkiye'nin AB'ye üyeliğinden, AB'nin ve Türkiye'nin saymakla bitmeyecek menfaatleri olduğunu söyledi. 
     Cem, bunun bir platonik aşk, sevgi hadisesi olmadığını çok sağlıklı bir menfaat ilişkisi olduğunu vurgularken, ''Ve biz mutlaka AB'ye üye olacağız'' ifadesini kullandı. 
     Bu çağda yeni bir siyaset anlayışını getirmeye de ihtiyaç bulunduğunu kaydeden Cem, ''Siyasette münazara üslubunu artık atalım'' diye konuştu. 
     Genel Kurul katılımcılarının büyük ilgi gösterdiği Cem, konuşması sırasında alkış topladı. 
     





</TEXT>
</DOC>
