<DOC>
<DOCNO> 98712 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/29/son/sontur19.html </URL>
<DATE> 2002/07/29/ </DATE>
<TIME>  </TIME>
<AUTHOR>  </AUTHOR>
<HEADLINE>
ÖSS adayları dikkat... Tercih hataları açıkta bırakıyor... 
</HEADLINE>
<TEXT>

     Adana İl Milli Eğitim Müdür Vekili Duran Tetik, öğrencilerin, kendi ilgi ve yeteneklerini tanımadan tercih yapmaları nedeniyle, her yıl çok sayıda öğrencinin üniversiteye yerleştirilemediğini tespit ettiklerini bildirdi. 
     Tetik, konuya ilişkin yazılı açıklamasında, Adana'nın ÖSS'deki başarı grafiğinde birçok ilin gerisinde kalmasının en önemli nedeninin, tercih hatası olduğunu, sınavı kazanan öğrenci sayısı ile herhangi bir üniversiteye girebilen öğrenci sayısı arasında büyük fark bulunduğunu belirtti. 
     Aynı hataların bu yıl da tekrarlanmaması için 28 lisede 80 rehber öğretmenin görev yapacağı ''Öğrenci Danışma Merkezi'' oluşturduklarını ifade eden Tetik, 31 Temmuz 9 Ağustos 2002 tarihleri arasında tüm öğrencilere ücretsiz hizmet verecek bu merkezlerle ilgili hazırlıkların tamamlandığını anlattı. 
     Tetik, şunları kaydetti 
     ''Yaptığımız araştırma ve inceleme sonucunda, lise son sınıf öğrencilerimizin, kendi ilgi ve yeteneklerini yeterince tanımadan tercih yaptıklarını gördük. ÖSS'de yeterli puan alan öğrencilerimizin bile tercih hatası yüzünden açıkta kaldıklarını tespit ettik.'' 
     
     TERCİHİN ÖNEMİ 

     Tetik, üniversite tercihinin önemine de dikkati çektiği açıklamasında, öğrencilere uyarılarda bulunarak, şöyle devam etti 
     ''Hayatınızın en önemli kararlarından birini vermek üzeresiniz. Lise öğreniminden sonra hangi mesleği seçeceğinize dair vereceğiz karar, sizin ileride ekonomik kazancınızı, sosyal statünüzü, çalışma ortamınızı, arkadaşlık ilişkilerinizi, kısaca yaşam tarzınızı belirleyecek. 
     Bu tercihin, bilinçli yapılması, sizin için oldukça önemli. Aksi takdirde hatalı kararınız sizin için telafisi zor, hatta mümkün olmayan, emek, para, zaman kaybına yol açtığı gibi belki de ömür boyu sürecek mutsuzluğun kaynağı olabilecek.'' Tetik, tüm bunların dikkate alınarak, öğrencilerin il merkezi ve ilçelerdeki toplam 28 lisede açılan ''Öğrenci Danışma Merkezi''nden faydalanmalarını beklediklerini kaydetti. 
     

     
</TEXT>
</DOC>
