<DOC>
<DOCNO> 96646 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/18/son/sontur31.html </URL>
<DATE> 2002/07/18/ </DATE>
<TIME>  </TIME>
<AUTHOR>  </AUTHOR>
<HEADLINE>
ANAP, teklif taslağını tamamladı 
</HEADLINE>
<TEXT>

     ANAP'ın AB'ye uyum yasalarının hazırlanması için oluşturduğu çalışma grubu, idam cezalarının kaldırılması ve bazı dillerde yayın yapılmasına ilişkin kanun teklifi taslağını tamamladı. 
     Adalet Bakanlığı ve AB Genel Sekreterliği'ne sunulacak olan taslak metin, Türk Ceza Kanunu, Terörle Mücadele Kanunu, Orman Kanunu, Kaçakçılığın Men ve Takibine Dair Kanun ile Cezaların İnfazı Hakkındaki Kanun'da değişiklik yapılmasını öngörüyor. 
     Avrupa İnsan Hakları Sözleşmesi'nin 6. Protokolü esas alınarak hazırlanan metin, savaş ve yakın savaş tehlikesi durumları dışında idam cezasının kaldırılmasını düzenliyor. Buna göre, çeşitli yasalarda yer alan idam cezaları kaldırılarak yerine ağırlaştırılmış müebbet hapis cezası getiriliyor. Ölüm cezasına çarptırılanların yaşam boyu hapis yatmalarını öngören düzenleme, bu mahkumların izin, ceza indirimi, açık cezaevi ve şartla salıverilmeden yararlanmalarını da önlüyor. Bu cezaya çarptırılanlar için af da çıkarılamayacak. 
     Radyo ve Televizyon Kanunu'nun 4. maddesi de değiştirilerek, bazı dillerde yayın yapılabilmesine olanak sağlanıyor. 
     





</TEXT>
</DOC>
