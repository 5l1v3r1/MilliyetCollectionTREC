<DOC>
<DOCNO> 81633 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/02/son/sondun13.html </URL>
<DATE> 2002/05/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Şaron Bush'a yeni bir barış taslağı sunacak 
</HEADLINE>
<TEXT>

     İsrail Başbakanı Ariel Şaron, ABD Başkanı George Bush ile gelecek hafta Washington'da yapacağı görüşmede yeni bir barış planı ve güvenlik önerisi sunacağını söyledi. 
     ABC televizyonunun ''Nightline'' programına demeç veren Şaron, ''Çok ciddi bir plan sunacağım. Belki de şu ana kadar sunulan en ciddi plan. Ortadoğu'da, bizimle Filistinliler arasında nasıl barışa ulaşılacağı ile ilgili bir plan'' dedi. 
     Teröristlerin ülkesine sızmasını önlemek için İsrail çevresinde bir tampon bölge oluşturma niyetinde olduğunu kaydeden Şaron, planının maliyeti olduğunu ve ABD'den maddi destek isteyeceğini belirtti. 
     Planın, Batı Şaria'nın bir bölümüne askerlerin yerleştirilmesini, sınır boyunca hendeklerin ve tel örgülerin ve araç geçiş noktalarında güvenlik kapılarının bulunmasını içerdiğini belirten Şaron, ''Patlayıcılar, silahlar, bunun gibi şeyleri taşıyıp taşımadıklarını görmek için gerekli teknik aletleri edineceğiz'' dedi. 
     Şaron, New York Times gazetesinde yer alan, ''Bush, İsrail birliklerinin Batı Şaria ve Gazze'den çekilmesiyle ilgili güvenceler isteyecek'' şeklindeki haberin hatırlatılması üzerine, ''Sanırım bunun tartışılması gerekecek'' diye konuştu. 
     Terörle savaşmak için Batı Şeria kentlerine İsrail askerlerinin girip çıkmaya devam edeceğini belirten Ariel Şaron, şunları söyledi 
     ''Sivillerin hedef alındığı terör eylemlerinin devam etmesi durumunda, İsrail yaptığı şeyin aynısını yapmak zorunda kalacaktır. 
     Terörle şantaja maruz kalmayacağız.'' 
     





</TEXT>
</DOC>
