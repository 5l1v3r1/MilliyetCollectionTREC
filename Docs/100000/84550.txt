<DOC>
<DOCNO> 84550 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/17/son/sondun37.html </URL>
<DATE> 2002/05/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Rum basını "Annan'ın da katıldığı yemekte sert tartışmalar" 
</HEADLINE>
<TEXT>

     BM Genel Sekreteri Kofi Annan'ın, Kıbrıs'a yaptığı ziyaret sırasında, önceki akşam KKTC Cumhurbaşkanı Rauf Denktaş ve Rum Yönetimi lideri Glafkos Klerides ile yediği yemek sırasında sert tartışmalar yaşandığı iddia edildi. 
     Rum gazeteleri, yemekte ''çok büyük zıtlaşmalar yaşandığını'', ''Denktaş ve Klerides'in ağız dalaşı yaptığını'' yazdı. 
     Sorunun özü ve prosedür konusunda zıtlaşmalar yaşandığı ve Cumhurbaşkanı Denktaş'ın ortak açıklama yapılması fikrine karşı çıktığı belirtilen haberlerinde, yemekte yaşanan tartışmadan sonra, Klerdies'in dün sabah Annan ve Kıbrıs Özel Temsilci Yardımcısı Zbigniew Wlosowicz'a birer mektup gönderdiği belirtildi. 
     Haberlerde, Rum siyasi liderliğinin genelde hoşnutsuzluk içinde olduğu da kaydedildi. 
     Klerides'in Atina'ya yapacağı ziyarete de değinen Rum gazeteleri, Rum liderin gelişmeler hakkında bilgi vermek için Çarşamba günü ''apar topar Atina'ya gideceği'' yorumunu yaptı. 
     Rum Yönetimi lideri Klerides, bugün Ulusal Konsey'i toplayarak son gelişmeler hakkında bilgi verecek. 
     





</TEXT>
</DOC>
