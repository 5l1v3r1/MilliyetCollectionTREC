<DOC>
<DOCNO> 79344 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/19/son/sontur31.html </URL>
<DATE> 2002/04/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe maçının hakemleri, Serdar Bilgili'ye dava açtı... 
</HEADLINE>
<TEXT>

     Türkiye 1. Süper Futbol Ligi'nde 14 Nisan Pazar günü oynanan Beşiktaş-Fenerbahçe maçının hakemi Muhittin Boşat ile yardımcı hakem Evren Dölek, ''haklarında asılsız iddialarda bulunulduğu'' gerekçesiyle Beşiktaş Kulübü ile Başkan Serdar Bilgili aleyhine, toplam 50 milyar liralık tazminat davası açtı. 
     Avukatları Nilgün Fidan aracılığıyla İstanbul 11. Asliye Hukuk Mahkemesi ile 10. Asliye Hukuk Mahkemesi'ne ayrı ayrı başvuran Boşat ile Dölek, Beşiktaş'ın 2-0 yenilgisiyle sonuçlanan maçın ertesi günü basın toplantısı düzenleyen Bilgili'nin, ''ortaya attığı asılsız iddialarla kişilik haklarına tecavüz ettiğini'' öne sürdüler. 
     Hakemler dilekçelerinde, Bilgili'nin basın toplantısında ''kendilerini tetikçilik ve gaspçılıkla suçlayıp, sanki maçtan önce belli talimatlar alıp bunu uygulamış gibi gösterdiğini'' belirterek, Bilgili'nin, ''menfaat beklediklerini ve yapılan vaatler karşılığında maçı yönettiklerini, şaibeli olduklarını, bilerek ve isteyerek hata yaptıklarını, bunun sonucunda da haksız kazanç elde ettiklerini'' ima ettiğini ileri sürdüler. 
     Maçın hakemi Muhittin Boşat, dilekçesinde ayrıca, 14 yıldır hakemlik yaptığını vurgulayarak, ''Bu 14 yılın son 8 yılında, Birinci Süper Lig'de 85 maç yönettim. Ayrıca, 11 maçla en çok derbi yöneten hakemim. Diğer yandan son 6 yıldır FİFA kokartı taşıyorum ve 20'nin üzerinde de uluslararası maç yönettim. Şaibeli olan hiç kimse 14 yıl hakemlik yapamaz. Hakemlikten nasibini almamış insanlara da FİFA kokartı verilmez'' ifadesine yer verdi. 
     Toplumda herkes için geçerli olan, kişinin onur ve saygınlığını sağlayan en önemli varlığın şeref ve haysiyet olduğunu vurgulayan Boşat ile Dölek, tüm bu tabirlerin bilinçli olarak ve tekrar tekrar dile getirilmesinin kendilerini aşağılamaya, toplum önünde küçük düşürmeye ve kaybedilen maçın faturasını kendilerine çıkarmaya yönelik olduğunu öne sürdüler. 
     Boşat ile Dölek, şeref, haysiyet, saygınlık ve mesleki kariyerlerine tecavüz edildiğini savunarak, her biri için Beşiktaş Kulübü ve Başkan Serdar Bilgili'den ortaklaşa alınmak üzere 25'er milyar lira manevi tazminat talebinde bulundular. 
     Hakemler Boşat ile Dölek'in, avukatları aracılığıyla konuyla ilgili olarak İstanbul Cumhuriyet Savcılığı'na suç duyurusunda bulundukları da öğrenildi. 
     





</TEXT>
</DOC>
