<DOC>
<DOCNO> 71005 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/06/ekonomi/eko02.html </URL>
<DATE> 2002/03/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Profesöre 450 milyon zam 
</HEADLINE>
<TEXT>

Görev tazminatı kararnamesi son şeklini aldı. Profesör, doçent, hakim, savcı, kaymakam aylıkları 250 - 450 milyon lira arasında artacak. Uygulamadan toplam 70 bin kişi yararlanacak 
     SERPİL ÇEVİKCAN Ankara 

     Hükümetin aylardır üzerinde çalıştığı ve kamuoyunda "eşit işe eşit ücret" olarak bilinen görev tazminatı kararnamesi son şeklini aldı. Kararnameden temsil göstergesi 1000 ile 6000 arasında olan ancak bugüne kadar temsil ödeneği alamayan personel yararlanacak. Bu çerçevede öğretim üyelerinin uzun süredir bekledikleri maaş artışları da gerçekleşiyor. Profesörlerin maaşlarına yaklaşık 450 milyon lira zam yapılacak. 
     
     Gösterge tavanı 15 bin 
     İlgili bakanlardan oluşan komisyonunun son toplantısının ardından düzenlenen kararname ile 1000 - 6000 olan göstergeleri tavanı 15 bin olmak üzere yükseltilecek. 
     Bu düzenleme il müdürü ile genel müdür yardımcısı arasında idari personele, profesör, doçent, hakim, savcı, daire başkanı, kaymakam, APK Başkanı, kurul üyeleri, yüksek yargı organlarının daire başkanı ve üyeleri, başsavcı yardımcıları, kıdemli albaylar ile eş değer görevi olan personelin maaşlarında aylık 250 ile 450 milyon lira arasında artış sağlayacak. 
     450 milyon lira olan tavan artıştan temsil ödeneği göstergesi 6000 olan albay ve profesörler yararlanacak. Diğer personel ise kademeli olarak daha az artış alacaklar. 
     
     Yetişirse 15 Mart’ta 
     Kararnameden 30 bine yakın kamu çalışanı ile 40 bin emekli yararlanacak. Artışlar aynı tutarlar üzerinde emeklilere de yansıyacak. Alınan bilgiye göre sözkonusu maaş artışları 15 Mart’a yetiştirilmeye çalışılıyor. Bordrolarda yapılacak işlemler tamamlanabilirse hükümet düzenlemeden doğacak maaş farklarını 15 Mart’ta ödemeyi planlıyor. 15 Ocak 2002’den geçerli olacak artışları düzenleyen kararnamenin yürürlüğe girebilmesi için Cumhurbaşkanı Ahmet Necdet Sezer’in Çek Cumhuriyeti ve Slovakya’ya yaptığı ve 8 Mart’ta sona erecek ziyaretten dönerek onay vermesi bekleniyor. 
     
     Bu ilk aşama 
     Hükümet kaynakları yapılan düzenlemenin "memurlara zam" olarak algınlanmasının yanlış olduğunu, hedefin kamudaki ücret dengesizliğini beş yıllık bir programla düzeltmek olduğunu kaydettiler. 
     IMF’e de verilen taahhütler çerçevesinde bu kararname için ancak 200 trilyonluk ödenek ayrıldığını belirttiler. Kaynaklar, düzenlemenin bütün memurları kapsaması halinde maaşlarda anlamlı bir artış sağlayamayacağını, bu rakamın her maaş için en fazla 5 - 6 milyona bulacağını bildirdiler. 
     Bu düzenlemedeki amacın aynı göstergeye sahip kamu görevlisinin aynı maaşı almalarının sağlanması olduğunu ifade eden kaynaklar ikinci aşamada, "kariyer kadroların" maaşlarında aynı çerçevede düzeltme yapılacağını ve bundan mühendis, doktor gibi kariyer meslek mensupların yararlanacağını vurguladılar. 
     
     Emeklileri de kapsayacak 
     Kararnameden temsil göstergesi 1000 ile 6000 arasında olan personel yararlanacak. Bu grubun gösterge tavanı 15 bine yükseltilecek. 
     Bu kapsamda profesör, doçent, hakim, savcı, daire başkanı, kaymakam, APK Başkanı, kurul üyeleri, yüksek yargı organlarının daire başkanı ve üyeleri, başsavcı yardımcıları, kıdemli albaylar ile eş değer görevi olan personel yararlanacak. 
     Kapsamdaki personelin maaşlarında aylık 250 ile 450 milyon lira arasında artış sağlanacak. 
     450 milyon lira olan tavan artıştan temsil ödeneği göstergesi 6000 olan albay ve profesörler yararlanacak. Diğer personel ise kademeli olarak daha az artış alacaklar. 
     Kararnameden 30 bine yakın kamu çalışanı ile 40 bin emekli yararlanacak. Artışlar aynı tutarlar üzerinde emeklilere de yansıyacak. 
     



 EKONOMİ 






















</TEXT>
</DOC>
