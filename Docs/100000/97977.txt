<DOC>
<DOCNO> 97977 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/25/son/soneko33.html </URL>
<DATE> 2002/07/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Koç Fiat Grup Başkanı "Koç Grubu krizden az etkilenen bir grup" 
</HEADLINE>
<TEXT>

     Koç Holding Fiat Grubu Başkanı Aydın İ. Çubukçu, Koç Topluluğu'nun ilk 6 aylık toplam ihracatının 1 milyar 389 milyon dolara ulaştığını açıkladı. 
     Çubukcu, Türkiye'nin en büyük özel sanayi kuruluşu olan Tofaş'daki gelişmelere ilişkin Koç Holding'de düzenlediği sohbet toplantısında, Koç Topluluğu'nun ihracatına değindi. 
     Aydın İ. Çubukçu, 1 milyar 389 milyon dolarlık ihracatın, 686 milyon dolarının Tofaş'tan, 251 milyon dolarının Arçelik'ten, 198 milyon dolarının Beko'dan, 8.5 milyon dolarının da Aygaz'dan elde edildiğini bildirdi. 
     Koç Grubu'nun gelirlerinin önemli bir kısmının artık ihracat geliri haline geldiğine işaret eden Çubukçu, ''Bu sebeple Koç Grubu olarak Türkiye'deki krizlerden az etkilenen bir grup olduğumuzu görmeye başladık'' dedi. 
     Çubukçu, Tofaş'ın İSO araştırmasında birinci olmasının, kendilerini sevindirdiğini ve gururlandırdığını ifade etti. 
     Yıllar içinde Arçelik ve Tofaş'ın değişerek birinci olduklarına dikkat çeken Çubukçu, ''Koç Grubu genelde birinciliği kendi dışında başka şirketlere kaptırmamıştır. İki tane amiral gemimiz olduğunu düşünüyoruz ve Tofaş amiral gemimiz de bu sene en tepe noktalarda'' diye konuştu. 
     





</TEXT>
</DOC>
