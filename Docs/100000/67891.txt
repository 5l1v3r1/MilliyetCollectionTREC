<DOC>
<DOCNO> 67891 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/15/son/sontur24.html </URL>
<DATE> 2002/02/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Ecevit "Irak'a askeri harekatı çok sakıncalı buluyoruz" 
</HEADLINE>
<TEXT>

     Başbakan Bülent Ecevit, ''Irak'a askeri harekatı uygun bulmuyoruz, çok sakıncalı buluyoruz. Irak'a karşı bir askeri harekat, Amerikan halkını doğrudan doğruya etkilemez, ama bizi doğrudan doğruya etkiler'' dedi. 
     Başbakan Ecevit, ''Irak'a karşı bir askeri harekat söz konusu olursa, Türkiye buna resmen katılmasa bile böyle bir harekatın etkisi altında kalır ve özellikle ekonomisi çok ağır bir darbe yemiş olur'' diye konuştu. 
     Ecevit, NTV'de canlı yayına katılarak, Ankara Temsilcisi Murat Akgün'ün sorularını yanıtladı. 
     Bülent Ecevit, ''Irak Dışişleri Bakanı ile görüşmenizin ardından yaptığınız açıklamada, Irak'ın bir açılım içinde olabileceği yönünde bir izlenim edindiğinizi söylediniz. Fakat ertesi gün, Irak Dışişleri Bakanı, Dışişleri Bakanı İsmail Cem ile konuştuğunda, bir değişiklik olmadığı izlenimi yayıldı. Bu konuşmada ne oldu da siz bu izlenimi edindiniz '' sorusunu şöyle yanıtladı 
     ''Öyle bir izlenim edinenler de olabilir, edinmeyenler de olabilir. Çünkü aslında çok net bir durum yok. Herkes kendine göre yorumlayabilir. Fakat bana Irak Dışişleri Bakanı'nın söylediği, Biz görüşmelere hazırız. BM Genel Sekreteri'nden de yanıt bekliyoruz 
     dedi. AB Genel Sekreteri de biliyorsunuz bu toplantıdaydı. Onunla da görüştüğümüzde aynı şeyi söyledi. O da Irak'tan böyle bir başvuru geldiğini, fakat henüz BM Genel Sekreteri Kofi Annan'dan bir yanıt alınmadığını söyledi.'' 
     
     Güvence verecek tavır 
     ''Bu görüşmede hiç pazarlık havası oldu mu '' diye sorulması üzerine de Ecevit, ''Kesinlikle olmadı. Zaten böyle bir görüşme Irak Dışişleri Bakanı'yla olmazdı. Irak'ın yönetim tarzını biliyorsunuz. Bu gibi konular, doğrudan doğruya Devlet Başkanı Saddam Hüseyin'in yetkisi içindedir. Onun dışında böyle bir tartışmaya Irak Dışişleri Bakanı zaten giremezdi'' dedi. 
     Ecevit, ''Bu krizin bir tarafı Irak ise diğer tarafı da ABD. ABD Başkan Yardımcısı Dick Chaney, önümüzdeki haftalarda Türkiye'de temaslarda bulunacak. Chaney'in gelişi, bir çok çevrede ABD'nin Irak'ı vurmadan evvelki son bir nabız yoklaması olarak değerlendiriliyor. 
     Buna katılıyor musunuz Bir de, AB, ABD'nin tek başına harekat fikrine bile sıcak bakmıyor. Son durumu nasıl değerlendiriyorsunuz '' sorusunu ise şöyle cevaplandırdı 
     ''Biz de askeri harekatı uygun bulmuyoruz, çok sakıncalı buluyoruz. ABD, Irak'tan binlerce mil uzakta. Irak'a karşı bir askeri harekat, Amerikan halkını doğrudan doğruya etkilemez, ama bizi doğrudan doğruya etkiler. Çünkü, Irak'la sınır komşusuyuz. Bir takım engellemelere, ambargolara rağmen ilişkilerimiz devam ediyor Irak'la. 
     Onun için bir askeri harekat söz konusu olursa Irak'a karşı, Türkiye buna resmen katılmasa bile, böyle bir harekatın etkisi altında kalır ve özellikle ekonomisi çok ağır bir darbe yemiş olur. Onun için biz, böyle bir askeri harekatın doğru olmadığını düşünüyoruz. 
     Bu konuda, gerek ABD Başkanı Sayın Bush gerekse arkadaşları, bir askeri harekat söz konusu olursa bize önceden haber vereceklerini söylediler. Bunu da memnuniyetle karşıladık, ama sadece haber vermek yetmez. Elbette danışmaları da gerekir. Bizim kaygılarımızı zaten biliyorlar. 
     ABD'nin ve daha bir çok ülkenin Irak'tan birtakım sıkıntıları var. 
     Başta Irak halkının kendisi. Çünkü, yıllarca İran'a karşı anlamsız bir savaş yürüttüler. Onun arkasından Körfez bunalımı ve Körfez Savaşı geldi. Bu arada, biliyorsunuz Halepçe olayları oldu, başka olaylar oldu. Yüzbinlerce Türkmen, bizim sınırımıza yığılmak zorunda kaldı. 
     Bunların hepsinin acılarını hatırlıyoruz. Onun için Irak yönetiminin bütün çevre ülkelere, bütün dünyaya daha çok güvence verecek bir tavır içerisine girmesi, hem bu ülkeler hem de Irak'ın kendi yararı açısından önemli. Maalesef bu konuda Saddam Hüseyin, şu ana kadar olumlu bir adım atmıyor. Saddam Hüseyin'den kurtulmak istiyorlar. 
     Bunun savaşsız olmasını isteriz. 
     Irak, zaten ağır baskı ve sorunlar altında. Körfez bunalımından, yani 1991'den bu yana, Irak yönetimi, Irak topraklarının kuzey kısmını hiç denetleyemiyor, yönetemiyor. Dolayısıyla orada Irak'ın eli kolu bağlanmış durumda. Ayrıca, Irak'taki askeri hazırlıklar çok büyük ölçüde Türkiye'de denetleniyor. ABD, hava harekatlarıyla Kuzey Irak'ı denetim altında tutuyor.'' 
     
     Bütün önlemler alınmış durumda 
     Irak'a birtakım yaptırımlar ve ambargolar uygulandığını belirten Ecevit, sözlerini şöyle sürdürdü 
     ''Irak'tan bölgemize bir zarar gelmesin diye alınabilecek bütün önlemler zaten hemen hemen alınmış durumda. Bunun ötesinde bir askeri harekatın gerekli ve doğru olmadığını düşünüyorum. Özellikle tabii Türkiye açısından ciddi kaygılarımız var. Bunu da ABD'li dostlarımıza ilettik. Türkiye, çok ağır ekonomik sorunlar yaşamıştı. Bir kriz döneminden sonra ekonomimizi düzlüğe çıkarmaya başladığımız bir sırada yeni bir askeri harekat olması bizi son derece üzer tabii. 
     Ekonomimize ve turizmimize ağır darbeler verir. Aslında görünür gelecekte ABD, Irak'a yönelik askeri harekat planlamış değil. Sonbahar lafı ortaya atıldı, yıl sonu denildi. Bir askeri harekat temenni etmeyiz, ama bu illaki olacaksa, bunun aylar önceden davul zurnayla ilan edilmesine gerek yok. Ortada fol yok yumurta yokken de Türkiye'nin çok zor durumda kalması kaçınılmaz oluyor. Madem ki ABD buna hazır değil ve belki de zamanı geldiğinde bundan vazgeçecektir, çünkü ABD yönetiminin içinde ve yakın çevresinde bu da belirtiliyor, aslında böyle bir harekatın doğru olmadığı, Afganistan'daki olay gibi çabuk sonuçlanacak bir olay olmadığı, Afganistan'ın birtakım silahlı kuvvetler bakımından, başka bakımlardan birtakım avantajlarının bulunduğu belirtiliyor. ABD toplumu açık bir toplum, ABD yönetimi açık bir yönetim. Bu güzel bir şey. Ama bir savaş harekatını ileride gerçekleştirecek olsalar da olmasalar da bunu sürekli olarak gündemde tutmak çok sakıncalı oluyor.'' ''Bir harekat olursa buna karşı ekonomi alanında hazırlıklarımız var mı '' sorusu üzerine de Ecevit, ''Zaten başımıza öyle bir şey gelirse yapılabilecek şeyler sınırlıdır, bellidir. Kamuoyu önünde bu tür planlar hazırlanması kaygı uyandırır. Onun için bu konuda öyle çok açık ve somut bir hazırlık söz konusu değil. Fakat zaten her olasılığa karşı hazırız. Özellikle silahlı kuvvetlerimiz, bu gibi konularda çeşitli alternatifleri göz önünde tutarak her zaman hazırlıklarını yaparlar, her olasılığı karşı zaten hazırdırlar' diye konuştu. 
     
     Irak muhalifleri 
     Başbakan Ecevit, ''Afganistan'da muhaliflerin eğitilmesi söz konusuydu. Gerçi buna gerek kalmadı ama, ABD basınında, Irak muhaliflerinin Türkiye'de eğitilebileceğine dair bir takım iddialar var. Böyle bir şey var mı '' diye sorulması üzerine de şunları söyledi 
     ''Hiç duymadım, doğru da olmaz. Bizim Irak'ın içişlerine karışmamız doğru olmaz. Kaldı ki ABD de bir kaç yıldır yeni bir seçenek üzerinde durdu. Hatta bunun için 90 küsür milyon dolarlık yardım ayırdığı biliniyor, ama bu yoldan bir şey yapılamayacağını anlamış durumdalar. Gerçi incelemelerini sürdürüyorlar. 
     Yalnız Sayın Chaney'in bölgeye yapacağı ziyaret anlamında değil, başka yollardan da incelemelerini yapıyorlar. Kendileri de başta Sayın Bush olmak üzere, görüşmelerinde, ABD'li yöneticiler de henüz bir planları ve hazırlıkları olmadığını açıkça ifade ediyorlar. Onun için, bunu biraz kendi aralarında yapsınlar, ama kamuoyunda bu beklentiler sürekli dalgalanmasın.'' 
     






</TEXT>
</DOC>
