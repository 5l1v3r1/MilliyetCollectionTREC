<DOC>
<DOCNO> 77978 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/12/son/sondun28.html </URL>
<DATE> 2002/04/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Alman televizyonunda Türkiye hakkında program 
</HEADLINE>
<TEXT>

     Alman Bayerischer Rundfunk adlı televizyon kanalı, 14 Nisan Pazar günü TSİ 12.00'de ''Türkiye, Avrupa için yeteri kadar iyi değil mi '' başlıklı bir tartışma programı yayınlayacak. 
     Programda, İstanbul'daki Süleymaniye Camii'nin yakınlarındaki bir kahvehanede Türkiye-Avrupa ilişkileri tartışılacak. 
     Tartışmaya, Almanya'nın önde gelen turizm seyahat şirketlerinden Öger Tours'un Yönetim Kurulu Başkanı Vural Öger, Cumhuriyet gazetesi yazarı Aydın Engin, yazar Gönül Kıvılcım, İstanbul'un eski Belediye Başkan Yardımcısı Mete Tapan ve Alman 1. televizyon kanalı ARD'nin Türkiye muhabiri Dieter Sauter katılacak. 
     Televizyon kanalından yapılan açıklamada, NATO üyesi olan Türkiye'nin yıllardır kademeli olarak AB'ye yakınlaştırılmasının öngörüldüğü, ancak bu süreçte bugüne kadar hemen hemen hiç ilerleme sağlanamadığı belirtildi. 
     Ekonomik açıdan zayıf ve politik açıdan daha önemsiz eski komünist ülkelerin bile Türkiye'den daha önce AB'ye aday gösterildiğine dikkat çekilen açıklamada, bunun hem Türkiye'nin bazı eksikliklerinden, hem de Avrupa'daki farklı Türkiye imajından kaynaklandığı ifade edildi. 
     Açıklamada, ''Avrupalıların hem şiddet yanlısı bir İslamiyet'ten, hem de daha fazla fakir insanın Avrupa ülkelerine akın etmesinden endişe ettikleri, diğer yandan da Atatürk'ün radikal dinciliğe karşı oluşturduğu laik yönetim şeklini küçümsedikleri'', tartışma programının da buna ışık tutmak amacıyla hazırlandığı kaydedildi. 
     





</TEXT>
</DOC>
