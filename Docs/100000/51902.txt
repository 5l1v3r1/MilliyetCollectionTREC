<DOC>
<DOCNO> 51902 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/12/son/sonspo02.html </URL>
<DATE> 2001/11/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Ergin Ataman'lı Siena durdurulamıyor... 
</HEADLINE>
<TEXT>

     İtalya'da antrenörlüğünü Ergin Ataman'ın yaptığı 1. Basket Ligi'ndeki Montepaschi Siena takımı, sahasında oynadığı maçta Cartu Oregos'u 89-62 yendi. 
     Ligin 10. haftası geride kaldığında Kinder Bologna ve Benetton Treviso ile birlikte üç yenilmez takımdan biri olan 2. sıradaki Siena, ligin güçlü ekiplerinden Cartu'yu da farklı yenmeyi başardı. 
     İtalyan 1. Basket Ligi'ndeki tek yabancı teknik adam olan Ataman, aldığı galibiyetlerle basketbolseverlerin dikkatini çekmeye devam ederken, Sienalı taraftarların da gönlünü şimdiden fethetti. 
     Maçın oynandığı salona Türk bayrağı asan Sienalı taraftarlar, ''Prens'' lakabını taktıkları Ataman için maç boyunca tezahürat yaptı. 
     Maçtan sonra İtalyan RAİ televizyonuna İtalyanca demeç veren Ataman, ''Bu tüm grubun başarısı. Oyuncularımın başarısı. 
     Antrenmanları, oynamayı seviyorlar. Ligde bulunduğumuz yere layığız. 
     Siena, bu yıl, özel bir yıl yaşıyor. İyi başladık, iyi bitireceğiz. 
     Takımıma büyük güvenim var. Büyük bir takım haline geliyoruz'' dedi. 
     Yeşil-beyaz renkler taşıyan takımın oyuncularından Gorenç ve Stefanov ise maçtan sonra, ''Ataman büyük... Onunla her şeyi başarırız'' dediler. 
     






</TEXT>
</DOC>
