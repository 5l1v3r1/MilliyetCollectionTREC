<DOC>
<DOCNO> 99323 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/01/son/sondun02.html </URL>
<DATE> 2002/08/01/ </DATE>
<TIME>  </TIME>
<AUTHOR>  </AUTHOR>
<HEADLINE>
İran Rusya'nın 10 yıllık nükleer işbirliği kararından memnun. 
</HEADLINE>
<TEXT>

     İran yönetimi, Rusya'nın Tahran ile 10 yıllık nükleer işbirliği programını onaylamasını memnuniyetle karşıladı. 
     İRNA'nın haberine göre, Dışişleri Bakanlığı Sözcüsü Hamid Rıza Asefi yaptığı açıklamada, ''İran ve Rusya arasında bütün alanlarda ikili ilişkilerin gelişmesi, barışı, istikrarı ve bölgesel ekonomik gelişmeyi sağlamayı amaçlıyor'' diye konuştu. 
     Asefi, Rus hükümetinin İran ile bilimsel, endüstriyel ve ekonomik alanlarda 10 yıl işbirliği yapacağını açıklamasının ikili ilişkilerin gelişmesine uygun olduğunu söyledi. 
     Asefi, Rusya Devlet Başkanı Vladimir Putin'in Cumhurbaşkanı Muhammed Hatemi'nin 2000 yılında Moskova'yı ziyaretinin karşılığında Tahran'ı ziyaret etmesinin ikili ilişkileri güçlendireceğini de belirtti. 
     Moskova yönetimi, Irak sınırına 100 kilometre mesafedeki Ahvaz'a yeni bir nükleer santral inşa etmenin de dahil olduğu, Tahran ile 10 yıl süreli yeni bir nükleer işbirliği programını onayladığını bildirmişti. 
     





</TEXT>
</DOC>
