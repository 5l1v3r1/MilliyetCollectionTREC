<DOC>
<DOCNO> 75427 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/30/spor/aspo.html </URL>
<DATE> 2002/03/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Evdeki yabancı 
</HEADLINE>
<TEXT>

Beşiktaş, Tümer’siz oynadığı maçta katı Antalya defansını aşmayı başaramadı. Siyah-Beyazlı takım sahasındaki 17. puanını kaybetti 
     ŞAMPİYONLUK yarışının en sıcak haftalarında Kartal yine evinde çakıldı, Antalyaspor’a da iki puan kaptırarak kendini ateşe attı. Bu sezon sahasında Trabzonspor, İstanbulspor ve Ankaragücü’ne yenilen, Denizli, Samsun ve Galatasaray ile berabere kalan Siyah - Beyazlılar, dünkü sonuçla İnönü Stadı’ndaki 17. puanını kaybetti. Son saniyesine kadar büyük çekişme içinde geçen maçta Beşiktaş, rakibini bir türlü çözemedi, İlhan Mansız ile birçok fırsatı tepti. Antalyaspor’un bir golü ofsayt gerekçesiyle sayılmadı. 
     
Yardımcısı yaktı      MAÇIN hakemi Serdar Tatlı, karşılaşma boyunca pozisyonlara yakın kalarak başarılı bir maç yönetti. Ancak ilk yarıda yardımcı hakemi Aykut Gümülü’ye uyarak Mustafa’ya çaldığı ofsayt pozisyonunda hata yaparak Antalyaspor’u mutlak bir golden etti. Sertan’a gösterdiği sarı kart ağırdı Ali Eren’in Atila Birlik’e topsuz alanda attığı tekmeyi ise tespit edemedi. 
     
Mustafa attı hakem kaçırdı      MAÇIN kaderini etkileyen iki pozisyon vardı. 25. dakikada Antalyasporlu Mustafa Gürsel’in ağlara giden topunda "ofsayta" hükmeden yardımcı hakem Aykut Gümülü büyük hata yaptı. 53. dakikada Ahmet Dursun’un ortasında altı pastan topu auta gönderen İlhan Mansız da, değerlendiremediği bu pozisyon ile beraberliği galibiyete dönüştürme fırsatını kaçırdı. 
     
Sahada kavga      MAÇIN 89. dakikasındaki frikik atışını kötü kullanan Ahmet Yıldırım, Ali Eren’in gazabına uğradı. Antalyaspor ceza sahası içinde birbirlerine giren iki Beşiktaşlı futbolcuyu takım arkadaşları zorlukla ayırdı. Sahadan sinirle ayrılan Ahmet ve Ali Eren tartışmalarına soyunma odasında da devam ettiler. 
     
2. yıldızı taktılar      SİYAH - Beyazlılar, dünkü Antalyaspor karşılaşmasına formalarında iki yıldızla çıktı. Hafta içinde Futbol Federasyonu’nun Beşiktaş’a ikinci yıldız hakkını vermesiyle yönetimin kararıyla formalara hemen yıldız eklendi. 
     
İlhan cezalı      BEŞİKTAŞ’IN gol silahı İlhan Mansız, Antalya karşısında sarı kart görünce cezalı duruma düştü. Siyah-Beyazlı oyuncu gelecek hafta Malatya deplasmanında forma giyemeyecek. 
     
Toytunç pankartı      BEŞİKTAŞ, hafta arasında İsrail’de şehit olan Binbaşı Cengiz Toytunç’u unutmadı. Siyah - Beyazlılar, Toytunç’la ilgili "Kalbimizdesin" yazan pankartla sahaya çıkarken, tribünlerden de büyük alkış aldılar. 
     
Stadda ifade      KOCAELİ - Beşiktaş maçı sonrasında polislere hakaret ettiği iddasıyla İlhan’ın maç sonrasında ifadesi alındı. Beşiktaş soyunma odasına gelen emniyet birimleri golcü futbolcuyla görüştüler. 
     
Engin Kaybımız çok büyük      BEŞİKTAŞ Menajeri Sinan Engin, maçtan sonra adeta yıkıldı. Sorulara üzüntüyle yanıt veren Engin, "Büyük bir avantaj yitirdik. Çok üzgünüz. Kaybımız fazla. Taraftarlara kızmaya hakkımız yok. Sağolsunlar her şartta bizi desteklediler. Ancak futbolcularımız sahtekar değil. Onlar da her maçı kazanmak için ellerinden geleni yapıyorlar" diye konuştu. 
     
Erkekler galip      FOXKİDS Dünya Kupası’nda ülkemizi temsil eden Özel BJK Koleji Erkek Futbol Takımı, ilk maçında oynadığı futbolla göz doldurdu. İspanya’nın Barcelona kentindeki organizasyonda Hollanda ile karşılaşan Kolej, rakibini 5 - 1 yenerek, iyi bir başlangıç yaptı. 
     
Ayaydın aday      BEŞİKTAŞ’IN eski asbaşkanı olan İstanbul Milletvekili Prof.Dr. Aydın Ayaydın, Divan Kurulu başkanlığına aday oldu. Süleyman Seba döneminde basın sözcülüğü görevini de yürüten Ayaydın, bu göreve talip olduğunu açıkladı. 
     

</TEXT>
</DOC>
