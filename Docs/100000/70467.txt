<DOC>
<DOCNO> 70467 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/03/ekonomi/eko09.html </URL>
<DATE> 2002/03/03/ </DATE>
<TIME>  </TIME>
<AUTHOR>  </AUTHOR>
<HEADLINE>
İlk direnç 12,000 seviyesinde 
</HEADLINE>
<TEXT>

Göstergelerin alım sinyalleri hacimle desteklenirse 12,000’nin test edilme olasılığı artıyor 
     Zeynep Candan AKTAŞ 

     Perşembe günü bir kez daha 10,715 puanı test eden endeks, toparlanarak haftayı 11,470 puandan kapattı. 
     Yaklaşık üç haftadır izlenen destek ve taban oluşumu çabaları 12,000 seviyesinin yukarı yönde kırılması halinde gerçekleşmiş olacak. Endeksin kısa vadeli göstergeleri uzun süredir test etmedikleri aşırı satım bölgelerinden alıma dönerek güçlenmeyi işaret ediyorlar. 
     Uzun vadeli göstergelerin de kısa vadeli göstergeleri destekleyen alım sinyalleri 12,000 seviyesinin test edilme olasılığını artırıyor. Ancak 12,000'in test edilmesi taban ve destek arayışlarının sonuçlandığını göstermiyor. 
     Tabandan çıkışı söyleyebilmek için endeksin 12,000 seviyesinin üstünde tutunduğunu görmek gerekiyor. Biraz daha orta vadeli bakış açısı olan 15,000'den başlayan düzeltmenin tamamlandığını söyleyebilmek için ise 15,000'in işlem hacmindeki artışla geçilmesi gerekiyor. Bu açıdan bakıldığında 12,000'in üstünde tutunabilmek en azından 15,000'e doğru gelişebilecek bir atak olasılığını güçlendirmesi açısından önemli. Senet bazında bakıldığında yeni zirve yapan ve düzeltmede güçlü kalabilen senetlerin varlığı endeksin yukarı hareketlerini destekliyor. 
     
     Bilanço hareketlerine dikkat 
     Bu arada endeks teknik düzeltmesini yaparken diğer taraftan da 2001 yıl sonu bilançoları hazırlanıyor. Endeksin bundan sonraki hareketinde önemli derecede belirleyici olacak olan bilançolar geldikçe hem krizin boyutları daha net görülebilecek hem de krizden çıkışın ipuçları bu bilançolarda aranacak. 
     Herhangi bir şekilde bir savaş olasılığı veya beklenmeyen bir olumsuz gelişme olmazsa iyileşmeler hakkettiğinden daha fazla satın alınacaktır. 
     
     Destekler 10,700 - 15,000’de 
     Bilanço beklentileriyle çakışan bir diğer beklenti de enflasyon ve faizlerin düşürülmesi beklentisi. Gerçekten de ümit edildiği gibi enflasyonda bir düşme eğilimi ve bilançolarda izlenebilecek krizden çıkış belirtileri piyasanın düzeltmesini tamamlamasına yardımcı olabilir. 
     Aksi durumda ise düzeltmenin zaman olarak uzaması ve 15,000'e yapılacak atakların satışla karşılanma olasılığı artacaktır. Gelişmelerin hangi olasılığı güçlendirdiğini hep birlikte izleyip göreceğiz. 
     Önümüzdeki hafta için endeksin destekleri 10,700 ve 10,500'de iken, dirençler 11,500-12,000 ve 12,400 seviyelerinde bulunuyor. 
     Bol kazançlı haftalar dileğiyle. 
     



 EKONOMİ 



















</TEXT>
</DOC>
