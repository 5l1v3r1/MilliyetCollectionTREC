<DOC>
<DOCNO> 63886 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/24/siyaset/siy03.html </URL>
<DATE> 2002/01/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Askere Nur’ uzmanı 
</HEADLINE>
<TEXT>

Genelkurmay’ın direktifi ile kurulan Stratejik Araştırmalar ve Etüt Merkezi’nde, Nurculuk ve Said-i Nursi uzmanı Doç. Dr. Cezmi Eraslan da yer aldı 
     UTKU ÇAKIRÖZER Ankara 

     Türkiye’nin geleceği için strateji belirlemek üzere Genelkurmay bünyesinde kurulan Stratejik Araştırmalar ve Etüt Merkezi’nin SAREM kurucu kadrosunda, Nur cemaatinin kurucusu Said - i Nursi hakkında araştırmaları olan Doç. Dr. Cezmi Eraslan’a da görev verildi. 
     SAREM’in karar organında isimleri saklı tutulan 15 akademisyen arasında Eraslan da yer aldı. Eraslan’a SAREM’de, Irak ve Ermenilerle ilgili konuların tarihi boyutunun aydınlatılması için görev verildi. İstanbul Üniversitesi Edebiyat Fakültesi Tarih Bölümü öğretim üyesi olan ve doktorasını "Abdülhamit’in İslam Birliği Politikası" üzerine yapan Eraslan, 1995’te İstanbul’da düzenlenen "Bediüzzaman Said -i Nursi" sempozyumuna katıldı. Eraslan, "Milli Mücadelede Bediüzzaman Said - i Nursi" başlıklı bildirisinde, Kurtuluş Savaşı’nın İstanbul padişah hükümetince başlatıldığını, 19 Mayıs 1919’un mücadelede ikinci adım olduğunu savundu. Eraslan, Nursi’nin "İslam birliğini savunarak isabetli bir değerlendirme yapan biri" olduğunu öne sürdü. Eraslan, sözkonusu sempozyumda, "Nursi’nin risaleleri’ İstanbul hükümeti ve halifenin fetvalarına karşı Ankara’yı rahatlattı. Atatürk de onun mücadelesini destekledi ve kendisini Ankara’ya çağırdı" değerlendirmesini yaptı. 
     Eraslan, Genelkurmay’ın Said - i Nursi hakkındaki bildirisinden haberdar olduğunu tahmin ettiğini belirterek, Milliyet’e şunları söyledi 
     "Sizin ufak bir araştırmayla bulduğunuz çalışmayı başka kurumlar da görmüştür. Herhangi bir problem oluşturacağını zannetmiyorum. Ben bir tarihçiyim. Öyle bir görüşüm de yok." 
     



 SİYASET 



















</TEXT>
</DOC>
