<DOC>
<DOCNO> 83313 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/10/son/sontur04.html </URL>
<DATE> 2002/05/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Jandarma balık nöbeti tutuyor... 
</HEADLINE>
<TEXT>

     Balıkesir'in Manyas İlçesi yakınlarındaki Kocaçay deresinde, yumurtlama döneminde akıntının tersine yüzdükleri için köprü ayaklarına takılan balıkların yardımına jandarma koştu. 
     Manyas ile Duraköy, Mecitköy, Çakırca ve Süleymanlı köyleri arasındaki ulaşımı kolaylaştırmak amacıyla Kocaçay Deresi'nin üzerine yaptırılan Çavuşköy Köprüsü, derede ''akbalık'' ya da ''kızılkanat'' olarak adlandırılan balıkların üremelerini ve nesillerinin devamını tehdit ediyor. 
     Köprünün su seviyesine çok yakın yapılmış olması ve su geçişine büzler aracılığıyla izin verilmesi, yumurtlama döneminde akıntının ters yönünde yüzen balıklar için büyük tehlike oluşturuyor. Akıntı yönünde yüzerken, zıplayarak kolaylıkla köprünün diğer tarafına geçebilen balıklar, yumurtlama döneminde akıntının tersine yüzdükleri için çoğu zaman büzleri aşmayı başaramıyorlar. 
     Dere ve köprüye karşı verdikleri mücadelede yenik düşerek köprü ayaklarına takılan balıklar ise ''kolay av'' olarak değerlendirilip, çevredeki vatandaşlarca toplanıyor. 
     Manyas Jandarma Komutanlığı, bu gelişme üzerine, üreme döneminde yasak olan balık avını engellemek ve doğal hayatı korumak üzere seferber oldu. Köprü üstünde gün boyu nöbet tutan, gece de devriye gezen jandarma ekipleri, köprü ayaklarına takılan balıkların bilinçsiz vatandaşlarca toplanmasına engel olmaya başladı. 
     Jandarma, nöbet görevini sürdürürken, bir yandan da köprünün ayaklarına takılarak can çekişen balıkları toplayarak, köprünün diğer tarafından suya bırakıyor. Jandarmanın takdirle karşılanan bu çalışmasına, son günlerde bazı gönüllü vatandaşların da destek olduğu görüldü. 
     Jandarma yetkilileri, görevlerinin sadece insanların güvenliğini sağlamak olmadığını, doğal hayatın korunması konusunda da hassas olduklarını söylediler. 
     





</TEXT>
</DOC>
