<DOC>
<DOCNO> 73831 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/21/son/sonspo05.html </URL>
<DATE> 2002/03/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Mehmet Cansun "Canaydın ile aramızda önemli farklar yok" 
</HEADLINE>
<TEXT>

     Galatasaray Kulübü Başkanı Mehmet Cansun, olağan seçim genel kurulunda başkanlığa adaylığını koyan Özhan Canaydın'ın bugün açıkladığı yönetim kurulu aday listesinde Bikem Ardakoç'un yer alacağını bildiğini, ancak Özer Saracoğlu'ndan haberi bulunmadığını söyledi. 
     Yeşilyurt Kulübü Başkanı Suha Balin'in, kendisi için verdiği yemeğe futbol şubesi üyesi Abdürrahim Albayrak, yöneticiler Tuncer Hunca, Eren Talu ve sarı-kırmızılı eski futbolcu Cüneyt Tanman ile birlikte katılan Cansun, Özhan Canaydın'ın bugün açıkladığı yönetim kurulu listesini yorumladı. 
     Canaydın'ın son derece güzel bir liste hazırladığına inandığını kaydeden Cansun, ''Hepsi değerli arkadaşlar. Zaten bizim geleneğimizde hiçbir Galatasaraylı diğerinden daha iyi Galatasaraylı değildir. Ben de yarın listemi açıklayacağım. Bizim listemizde de önemli arkadaşlar var. Bu zaten Galatasaray için bir hizmet yarışı'' dedi. 
     Şu an Galatasaray yönetim kurulunda yer alan Bikem Ardakoç ile Özel Saraçoğlu'nun, Özhan Canaydın'ın listesinde yer almasıyla ilgili sorulara Cansun ''Bikem Ardakoç daha önce bana gelip, Özhan Canaydın'ın listesinde yer alacağını söylemişti. Ancak Özer Saraçoğlu'nu bilmiyordum. Gerek görseydi o da gelip söylerdi. Herhangi bir kırgınlığım yok'' derken, ''Fatih Altaylı ile birlikte benim yönetimime gelmişlerdi. Belki yine Fatih Altaylı ağırlığını koymuş olabilir'' şeklinde espri yaptı. 
     Özhan Canaydın ile aralarında önemli farklar olmadığını da ifade eden Cansun, Canaydın'ın stat projesiyle ilgili kendisine yaptığı eleştirilere ise ''Ben bu konuyla ilgili yarın basın toplantısında konuşacağım. Ama sanırım kurmayları Canaydın'ı yanıltıyor'' yanıtını verdi. 
     Başkan Cansun, Şampiyonlar Ligi'nde dün oynanan Barcelona maçıyla ilgili de şunları söyledi 
     ''Oyuncularımın futbolundan memnunum. Maç sonrası soyunma odasında ağlayanlar dahi vardı. Eminim ki düzelmiş olan mali durum içinde, önümüzdeki sezon daha geniş bir kadroyla daha iyi işler yapacağız.'' Bu arada, yemekte Mehmet Cansun'a, Yeşilyurt Spor Kulübü tarafından bir plaket verilirken, futbol şubesi üyesi Abdürrahim Albayrak'a da kulübün rozeti armağan edildi. 
     






</TEXT>
</DOC>
