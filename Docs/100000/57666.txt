<DOC>
<DOCNO> 57666 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/17/son/sontur23.html </URL>
<DATE> 2001/12/17/ </DATE>
<TIME>  </TIME>
<AUTHOR>  </AUTHOR>
<HEADLINE>
İzmir'de yağıştan mağdur olanlar yol kapama eylemi yaptı 
</HEADLINE>
<TEXT>

     İzmir'de dün geceden bu yana etkili olan sağanak yağıştan mağdur olan bir grup vatandaş, İzmir-Çanakkale yolunun önemli geçiş noktasını oluşturan Anadolu Cadddesi'nde yol kapatma eylemi yaptı. 
     Çiğli Cumhuriyet Mahallesi'nde oturan bir grup vatandaş, su altında kalan sokaklarında çalışma yapılması için Anadolu Caddesi'ni araç trafiğine kapattı. Mahalledeki 10'u aşkın sokağın su altında kaldığını belirten vatandaşlar, belediyenin tamamlamadığı çalışmalar nedeniyle mağdur olduklarını öne sürerek, yetkililer gelinceye kadar yoldan çekilmeyeceklerini söylediler. 
     Vatandaşlar, Maltepe Deresi'ndeki ıslah çalışmalarının uzun süre önce yarım bırakıldığını, bu nedenle su tahliyesinin olamadığını ve evlerin su altında kaldığını savundular. Bununla ilgili belediyeye dilekçe verdiklerini, görüşme talebinde bulunduklarını, fakat geri çevrildiklerini anlatan vatandaşlar, belediye başkanları ile görüşmek istediklerini söylediler. 
     Olay yerine gelen polis ekipleri, vatandaşları, diğer bölgelerdeki yardım çalışmalarına giden ekiplere engel olduklarını söyleyerek, yoldan çekilmeye ikna etmeye çalıştılar. Şehiriçi Trafik Denetleme Şube Müdürü Süleyman Oğuz, vatandaşların arasından seçilen 4 temsilciyi belediye yetkilileriyle görüştüreceğini söyleyerek, ikna etti. 
     Eylemci vatandaşlar, yol kenarında beklerken, aralarından seçilen 4 temsilci, Büyükşehir Belediyesi İtfaiye Daire Başkanı Fuat Barandır 
     ile görüştü. Grup, görüşmenin ardından eyleme son verdi. 
     Yağış nedeniyle, Bayraklı 1610 Sokak ile 1637 9 sokaklar arasındaki bölgede toprak kayması oldu. Heyelanda, kopan büyük bir kaya parçası, yamaca kurulmuş olan Ayhan Şenöz'e ait tek katlı evin kısmen yıkılmasına neden oldu. Evde misafir olan Harun Özdemir 24 , yaralanarak Karşıyaka Devlet Hastanesi'ne kaldırıldı. 
     Toprak kayması nedeniyle bölgeye itfaiye ve polis ekipleri gönderilirken, çökme tehlikesine karşı 7 ev tahliye edildi. Boşaltılan evlerde bulunan aileler, bir ilköğretim okuluna yerleştirildi. 
     Yağış nedeniyle Karşıyaka ve Çiğli ilçelerinin bazı bölümlerinde yaşanan elektrik kesintisinin ise devam ettiği bildirildi. 
     Öte yandan, Bostanlı Semti'nde sele kapılarak yaşamını yitiren Şebnem Gürçen ile ilgili soruşturmanın sürdüğü, Gürçen'in TADES Ketçap ve Mayonez Fabrikası'nın Müdürü olduğu belirlendi. 
     






</TEXT>
</DOC>
