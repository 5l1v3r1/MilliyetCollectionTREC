<DOC>
<DOCNO> 98958 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/30/son/sontur17.html </URL>
<DATE> 2002/07/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Mesut Yılmaz ''Bahçeli'nin sözettiği komploları anlayamadım '' 
</HEADLINE>
<TEXT>

     ANAP Genel Başkanı, Devlet Bakanı ve Başbakan Yardımcısı Mesut Yılmaz, MHP Genel Başkanı Devlet Bahçeli'nin bir takım senaryo ve komplolardan bahsettiğini hatırlatarak, ''Kendisiyle iki defa biraraya geldik, bu senaryo ve komploların ne olduğunu anlayabilmiş değilim. Eğer ortada bir komplo ve senaryo varsa ANAP olarak bunların içinde veya yanında değiliz'' dedi. 
     Yılmaz, partisinin TBMM Grubu'nda yaptığı konuşmada, Hükümet ortakları olarak 1 Temmuz 2002 tarihinde seçimlerin 2004 yılının Nisan ayında yapılmasında mutabık kaldıklarını ve bunu kamuoyuna açıkladıklarını hatırlatarak, bundan 10 gün sonra yaptıkları zirvede ise 3 Kasım 2002'de seçim yapılması için mutabık kaldıklarını söyledi. Yılmaz, ''Dışarıdan bakan biri için bunları anlamak mümkün değil. Bir hafta da ne oldu da seçim tarihi değişti '' diye sordu. Hükümet'in karar değiştirmesinde ANAP'tan kaynaklanan bir gelişme olmadığına işaret eden Yılmaz, şöyle konuştu 
     ''Sayın Bahçeli, bir takım senaryo ve komplolardan bahsetmektedir. Kendisiyle 2 defa biraraya geldik. Bu senaryo ve komploların ne olduğunu anlayabilmiş değilim. Eğer ortada bir komplo ve senaryo varsa ANAP uzaktan yakından bunların içinde veya yanında değildir.'' Yılmaz, 57. Hükümet'in çok önemli reformlar gerçekleştirdiğini ve bunun için de bedel ödemeyi göze aldığını belirterek, ''Ancak yaşanan gelişmelerden sonra bu Hükümet Meclis'teki çoğunluğunu fiilen kaybetmiştir'' dedi. 
     MHP'nin tavır değiştirerek erken seçim istemesinden sonra seçimlerin 2004 yılında yapılmasına ilişkin 1 Temmuz mutabakatının yürütülemez hale geldiğini kaydeden Yılmaz, ''MHP'nin tavır değiştirmesi ve DSP Grubu'nun ikiye bölünmesinden sonra Kasım ayında seçimin kaçınılmaz olduğunu söylemiştim. Bugün de bu görüşümü muhafaza ediyorum'' diye konuştu. 
     Yılmaz, Türkiye'nin bu Hükümet ile yoluna devam edemeyeceğine belirterek, ''Aksi durumda bu Hükümet Türkiye için bir yük haline gelir. Erken seçim kaçınılmaz bir karardır'' dedi. 
     





</TEXT>
</DOC>
