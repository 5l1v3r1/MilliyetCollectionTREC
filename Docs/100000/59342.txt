<DOC>
<DOCNO> 59342 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/27/son/sontur11.html </URL>
<DATE> 2001/12/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Derviş rahatlattı "Reel sektör soluk alacak" 
</HEADLINE>
<TEXT>

     Reel sektörün içinde bulunduğu finansal sorunların çözümü amacıyla hazırlanan, Mali Sektöre Olan Borçların Yeniden Yapılandırılması ve bazı yasalarda değişiklik öngören tasarı, TBMM Plan ve Bütçe Komisyonu'nda görüşülmeye başlandı. 
     Devlet Bakanı Kemal Derviş, tasarıyı sunuş konuşmasında, Türkiye'nin yeniden hızlı büyümeye geçebilmesi için, ''finans sektörü, kamu ve özel bankaların güçlü olması, cesaretli davranabilmesi ve reel ekonomiye ve özellikle KOBİ'lere daha hızlı kredi verebilmeleri ve daha büyük hacimli kaynak aktarması gerektiğini'' söyledi. Derviş, şöyle devam etti 
     ''2002 yılında beklediğimiz büyüme sürecinin çok önemli bir şartı budur. Bankacılık sistemini önümüzdeki haftalarda daha güçlü hale getiremezsek, Türkiye, 2002 yılında ortaya çıkan olumlu koşulları yeterli ölçüde değerlendiremeyecektir. Büyüme, istihdam ve vatandaşların gelirleri için bankacılık sisteminin daha güçlü biçimde yapılandırılması, reel sektöre gereken yardımı yapması, bankacılık ve yasal kurallar çerçevesinde son derece önemlidir. Bu konuda hızlı davranmamız gerekiyor. Hızlı davranırken herhangi birine ayrıcalık tanımadan şeffaf bir biçimde Türk ulusal bankacılık sistemine destek olmamız gerekiyor.'' 
     
     Bunalımın nedeni 
     Finans ve bankacılık sektörünü ''insan vücudundaki damarlara'' benzeten Derviş, ''Bu damarlarda bir tıkanma, patlama olursa bütün vücut büyük hasar görüyor. Türkiye'de yaşanan bunalım özellikle şubat ayında bir damar patlaması şeklinde oldu. Tabii ki, bunun etkilerini hala maalesef izliyoruz. Yıl sonunda belirli bir iyileşmenin işaretlerini görüyorsak da, bunalımın ağırlığı, finans sektöründeki zorluklar devam ediyor. Bunları köklü bir çözüme getirmemiz lazım'' diye konuştu. 
     Finans sektörünün halen yeterince güçlü bir yapıya kavuşturulamadığını kaydeden Derviş, bunun için yeni destekler ve yeni kaynaklar gerektiğini söyledi. 
     Türkiye'nin ulusal bankacılık sistemini devam ettirmek istediklerini, bunun için de yabancı sermayenin belirli sınırlar içinde kalması gerektiğini anlatan Derviş, ''Türk bankacılık sisteminin daha güçlü olarak ve bir daha böyle bir krize girmemek üzere ayakta kalması ve işlevini yerine getirmesi Türk ekonomisi için çok önemlidir'' dedi. 
     Bakan Derviş, bankacılık sistemine destek vermenin vatandaşın mevduatını güvence altına almak demek olduğunu da ifade ederek, şunları söyledi 
     ''Bankacılık sistemine destek vermek, bankacılık sisteminin iyi işleyebilmesini sağlamak hem reel ekonominin iyi işlemesini sağlamaktır, hem de aynı zamanda vatandaşın mevduatını güvenceye almak, korumaktır. Finans sektörüne kamudan bir kaynak sözkonusuysa bu herşeyden önce vatandaşa verilen bir kaynaktır, destektir.'' 
     






</TEXT>
</DOC>
