<DOC>
<DOCNO> 51512 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/10/ekonomi/aeko.html </URL>
<DATE> 2001/11/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Önce uyarı mektubu 
</HEADLINE>
<TEXT>

Uzanlar’ın Motorola’ya borçlarını ödemeleri için Ecevit’in devreye girmesini isteyen ABD Büyükelçisi, Sorun çözülmezse işadamlarımız Türkiye’ye yatırım yapamaz’ dedi 
     ELÇİN ERGÜN Ankara 

     ABD’nin Ankara Büyükelçisi Robert Pearson, Uzan ailesine ait Telsim’in Motorola’ya olan 2 milyar dolarlık borcunu ödememesi üzerine bizzat devreye girerek, ülkesi adına Türkiye’ye uyarı mektubu verdi. Dün, Başbakan Yardımcısı Hüsamettin Özkan ile görüşen Pearson, sorunun çözümü için Başbakan Bülent Bülent Ecevit’in de devreye girmesini istedi. 
     Görüşmede, bir süre önce Başbakan Ecevit’in ABD’li işadamlarından, Güneydoğu Anadolu Projesi GAP kapsamındaki bölgeye yatırım yapmalarını istediğini anımsatan Pearson, oluşan güvensizlik ortamı içinde ABD’li şirketlerin, yatırımlarını sonuçlandırmalarının olanaksız olduğunu söyledi. 
     Başbakan Ecevit’e iletilmek üzere iki sayfalık yazılı talepte de bulunan Pearson’ı dinleyen Özkan, "Hükümet olarak yetkilerimizi ve ne yapabileceğimizi araştırıyoruz. Mahkemeye intikal etmiş konuların sonuçlanmasını bekliyoruz. Türkiye her zaman yabancı yatırımın önemini kavramıştır. Taleplerinizi Sayın Başbakan’a ileteceğim" dedi. 
     
     Vural’a da şik yet 
     Türkiye’de temaslarda bulunan Emekli General Brent Scowcroft başkanlığındaki Amerikan heyetinin, Ulaştırma Bakanı Oktay Vural ile görüşmesinde de konu gündeme geldi. Heyetin Telsim ile görüşmeyeceğini belirten Türk - Amerikan İş Konseyi Başkan Yardımcısı Şeref Egeli, "Çözüm arayışı içindeler" dedi. 
     
Borçlar ödenmezse GAP’ı unutun’      ABD’li işadamlarının GAP’a yatırım yapmalarının bu güvensizlik ortamı içinde mümkün olmadığını belirten Pearson, şöyle dedi 
     "Sayın Ecevit, Amerikan işadamlarının GAP’a yatırım yapmalarını istemişti. Bölgeye geziler düzenlenmişti. Amerikalı işadamları da bu öneriyle ilgilenerek, yatırım hazırlıkları yaptı. Ancak, Motorola’nın Telsim ile yaşadığı sorunlar, Amerikan işadamlarının Türkiye’ye olan güvenlerini sarstı. Bu işadamlarının güvene ulaşmaları için bu sorunun çözülmesi gerekir. Amerika - Türk İş Konseyi Başkanı Brent Scowcroft’un Sayın Ecevit’e ifade ettiği gibi, Motorola - Telsim sorunu çözülmeden bu yatırımların sonuçlandırılması mümkün görünmemektedir. Sayın Ecevit’in ve sizin şahsi ilginizi bekliyoruz." 
     
....sonra mahkeme      ABD heyeti aracılığıyla Uzanlar’a ait Telsim konusunda son uyarısını yapan Motorola, 2 milyar dolarlık alacağını uluslararası hukuk olayı haline getiriyor 
     SEÇKİN ÜREY Ankara 

     ABD eski Başkanı George Bush’un Ulusal Güvenlik Danışmanı emekli General Brent Scowcroft başkanlığındaki Amerikan - Türk İş Konseyi heyetinin, alacaklı Amerikan şirketleri için son nezaket ziyareti yaptığı ortaya çıktı. 
     Edinilen bilgilere göre, Motorola’nın Uzanlara ait Telsim’den alacağı 2 milyar dolarının çözümü için uluslararası tahkime gideceği öğrenildi. Motorola’nın bugüne kadar borcun büyüklüğü nedeniyle uzlaşmaya çalıştığı, ancak artık beklemeye niyeti olmadığı kaydedildi. Ayrıca, enerji yatırımlarıyla ilgili sorunlar yaşayan Dillingham ve PSEG şirketlerinin de hukuk yoluna başvurmaya hazırlandıkları bildirildi. 
     
     Artık sabırları kalmadı 
     Heyetin temaslarının alacaklarla ilgili bölümü, bir "son uyarı" niteliği taşıdı. Alacakları olan Amerikan şirketleri hukuk yoluna başvurmadan önce Türk Hükümeti’nden Motorola ve diğer iki şirketin sorunlarının çözümü için bir ortam yaratmasını istedi ve bu konuda neler yapabileceğini değerlendirdi. 
     Hükümetin iki özel sektör şirketi arasındaki soruna karışmama eğiliminin görülmesi, heyet içinde olumsuz etki yarattı. Motorola’nın ziyaretten önce planladığı hukuk yolu sürecinin her an başlayacağı belirtildi. 
     
     Türkiye’de yıllarca sürer 
     Şirketlerin hukuk sürecini uluslararası platformda arama nedenini heyette bulunan ve ABD şirketlerini taleplerini koordine eden bir yetkili şöyle açıkladı 
     "Alacakları ile ilgili sorunları bulunan Amerikan şirketleri, Türk şirketlerine mahkemeye gitme uyarısında çok kez bulundu. Ancak, Türkler hep Mahkemeye istiyorsanız verin, nasıl olsa yıllarca sürüp gider. Bir sonuca varamazsınız’ cevabını verdi. Türkiye’de hukuk sürecinin ne kadar sorunlu olduğunu biliyoruz. ABD şirketleri Türk adalet sistemine güvenmiyor. Bu yüzden uluslararası platformlarda hakkımızı arayacağız." 
     
Zararlarımızı ödeyin’      Scowcroft başkanlığındaki ABD heyeti, Enerji Bakanı Zeki Çakan’dan enerji sektöründeki finansman sorununun 2002 sonuna kadar çözülmesini istedi. Heyet, enerji projelerindeki garantilerin kalkmasından dolayı doğan zararların ödenmesini istedi. Ayrıca, TEAŞ ve TEDAŞ’ın doğal bir sübvansiyona sahip olduğunu ve haksız rekabete yol açtığını savunan Amerikalı işadamları, özel sektörden alınan elektrik fiyatının artırılmasını talep etti. 
     



 EKONOMİ 




















</TEXT>
</DOC>
