<DOC>
<DOCNO> 78391 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/15/siyaset/siy02.html </URL>
<DATE> 2002/04/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Hedefte dört bakan 
</HEADLINE>
<TEXT>

Bostancıoğlu zaferinden cesaret alan muhalefet, DSP’li Aytekin, ANAP’lı Okuyan ve Karakoyunlu ile MHP’li Gökalp için soruşturma önergesi vermeye hazırlanıyor 
     Ankara'da bonlar konuşuluyor 


     Milli Eğitim Bakanı Metin Bostancıoğlu hakkında, bazı iktidar partili milletvekillerince verilen destek sonucu Meclis soruşturması açılması, muhalefeti diğer bakanların üzerine yöneltti. Özellikle AKP ve SP’liler, meclis soruşturması önergelerinin gizli oylanması, bu yüzden de iktidar partilerinden önemli oranda destek gelmesini fırsat bilerek tepkili bakanları hedef aldı. Muhalefetin hedeflediği bakanlar arasında DSP’li Çevre Bakanı Fevzi Aytekin, ANAP’lı Çalışma Bakanı Yaşar Okuyan ve Devlet Bakanı Yılmaz Karakoyunlu ile MHP’li Tarım Bakanı Hüsnü Yusuf Gökalp bulunuyor. Bu dört bakan için, önümüzdeki günlerde soruşturma önergesi verilmesi bekleniyor. 
     
DYP’li gençler hangi türküyle sakinleşti      DYP’nin gençlik kolları eğitim semineri, geçtiğimiz hafta Antalya’da Sol Belvit Otel’de yapıldı. İki gün süren seminere Türkiye’nin çeşitli illerinden gelen gençlerle Tansu Çiller ve parti yöneticileri katıldı. Gündüz eğitim çalışması yapan gençler, gece de otelin diskoteğinde doyasıya eğlendi. 
     Ancak son gece yaşanan tatsız bir olay parti yöneticilerinin moralini bozdu. Alkol duvarını aşan DYP’li bazı gençler, diskotekte DJ’in Türkçe müzik çalmamasından yakınarak kavga çıkardı. 
     Masa ve sandalyeler havada uçuşurken, gençleri, yine şikayette bulundukları DJ sakinleştirdi. DJ, yüksek volümde çaldığı "Tombul tombul memeler" adlı türküyle kavgacı genç partililerin gönlünü aldı. 
     
Livaneli CHP’den ayrılıyor mu      CHP kulislerindeki bilgilere göre, Baykal’ın parti vitrinine taşıdığı sanatçı - yazar Zülfü Livaneli, uzun süredir, parti genel merkezinin Çevre Sokak’taki binasının önünden bile geçmiyormuş. Parti Meclisi toplantılarıyla diğer etkinliklere de katılmayan Livaneli’nin, muhalif isimlerin partiden kopmasının ardından Baykal ile arasına soğukluk girdiği, partiden ayrılabileceği dile getiriliyor. 
     
Sahipsiz hayvanları Meclis doyuruyor      TBMM’de bulunan restoranlarda milletvekili ve personel için hazırlanan yemeklerden artanlar artık çöpe dökülmüyor. TBMM Başkanı Ömer İzgi, "artık yemek" olayına el koydu. Hayvanlara düşkünlüğüyle bilinen, evinde köpek ve tavuk besleyen İzgi, artık yemeklerin sahipsiz hayvanlara verilmesini sağladı. Gölbaşı Belediyesi’nin hayvan barınağı İzgi sayesinde günlük olarak Meclis yemeğine kavuştu. 
     
Aranan polis elbisesi bulundu      Rahşan Ecevit’in kaleme aldığı, karakolda geçen bir aşk hikayesini anlatan "Pülümür’de Aşk" adlı piyes, Pülümür Belediyesi tiyatro ekibi tarafından sahnelenmeye hazırlanıyor. Oyun hazırlıkları tüm hızıyla sürerken, oyundaki karakterlerden polis ve komiser elbisesi bulunamayınca, sanatçılar Rahşan Ecevit’ten yardım istedi. Çünkü kostümler 1970’li yıllarda polislerin giydiği elbiselerdi. Rahşan Hanım bu istem karşısında İçişleri Bakanı Rüştü Kazım Yücelen’den elbiseler için ricada bulundu. Yücelen de, Rahşan Hanım’ın isteğine hemen yanıt verdi ve bulunan polis elbiseleri Pülümür’e gönderildi. 
     



 SİYASET 












</TEXT>
</DOC>
