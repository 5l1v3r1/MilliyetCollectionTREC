<DOC>
<DOCNO> 84913 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/19/son/sonspo06.html </URL>
<DATE> 2002/05/19/ </DATE>
<TIME>  </TIME>
<AUTHOR>  </AUTHOR>
<HEADLINE>
NBA'de Lakers Kings'i deplasmanda devirdi 106 - 99 
</HEADLINE>
<TEXT>

     ABD Profesyonel Basketbol Ligi NBA yarı finallerinin ilk maçında son 2 yılın şampiyonu Los Angeles Lakers, deplasmanda Sacramento Kings'i 106-99 yenerek 7 maçlık seride 1-0 öne geçti. 
     Sacramento'daki mücadelede, ayak bileğindeki sakatlığı nedeniyle 3 maçtır takımını yalnız bırakan Predrag Stojakoviç'in yerine ilk 5'te forma giyen Hidayet Türkoğlu, 29 dakika oynadı. Hidayet, 8 şutta da isabet bulamayarak maçı sayı atmadan tamamladı. 3 sayılık atış denemeyen Hidayet, 6 ribaund aldı, 1 asist, 2 blok yaptı. 2 faulle maçı bitiren Hidayet Türkoğlu, 2 de top kaybetti. 
     Takımda Chris Webber 28 sayı, 14 ribaund, Bobby Jackson 21 sayı, Mike Bibby 19 sayı, 6 faulle oyun dışı kalan Doug Christie 13, Vlade Divac 12 sayı, 11 ribaund gerçekleştirdi. 
     Play-off serisinde, 2000 yılındaki 5. maçtan sonra deplasmanda kaybetmeyen Lakers'da ise yıldız oyuncular Kobe Bryant 30, Shauquille O'Neal 26, Robert Horry 18 sayı attı. 
     İki takım arasındaki 2. maç, salı sabahı Sacramento'da oynanacak. 
     Lige ise yarın Doğu Konferansı'nda New Jersey Nets-Boston Celtics maçıyla devam edilecek. 
     





</TEXT>
</DOC>
