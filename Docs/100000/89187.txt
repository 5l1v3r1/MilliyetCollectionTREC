<DOC>
<DOCNO> 89187 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/11/son/sondun10.html </URL>
<DATE> 2002/06/11/ </DATE>
<TIME>  </TIME>
<AUTHOR>  </AUTHOR>
<HEADLINE>
McCartney'in düğününe Clinton ile Clapton gelecek 
</HEADLINE>
<TEXT>

     Efsanevi Beatles grubunun beste beyni Paul McCartney'nin uzun zamandır basından ve kamuoyundan gizli tutulmaya çalışılan düğünü, bu akşam İrlanda'nın Glaslough bölgesindeki Leslie şatosunda. 
     Polis motosikletiyle çarpışarak bacağının dizden aşağısı kesilmiş olan ve bu haliyle de podyumlara çıkarak büyük ilgi toplayan eski manken 34 yaşındaki Heather Mills ile uzun süredir beraber olan 59 yaşındaki Sir Şövalye Paul McCartney, kendisi ve nişanlısına düğünün görüntülenmesi karşılığında 1.5 milyon sterlin öneren gazeteler olduğunu, ancak bu teklifi düşünmeden geri çevirdiklerini söyledi. 
     McCartney'nin sözcüsü, düğünden yayınlanmak amacıyla tek bir kare fotoğrafın çekileceğini, bu tek karenin en çok ödeyen basın kuruluşuna verileceğini ve paranın da hayır kurumlarına bağışlanması şartının koşulacağını ifade etti. 
     
     CLINTON - CLAPTON 
     30 yıl önce dağılan Beatles'ın Paul'la hayatta olan bateristi 
     Ringo Starr düğünde şiir okuyacak. 
     Düğüne, ABD'nin eski Başkanı, hobi olarak saksafon çalan Bill Clinton, ünlü rock ve blues gitaristi, vokalist ve besteci, 60'lı ve 70'li yıllarda hayranları tarafından ''God'', ''Tanrı'' diye 
     tanımlanan ve bugün hala beste yapmayı sürdüren Eric Clapton'ın da katılması bekleniyor. Ayrıca, efsanevi rock grubu Pink Floyd'un gitarist-vokalist-bestecisi David Gilmour düğüne katılıyor. Düğünün yapılacağı Leslie şatosunun kapısında kısa bir süre basın mensuplarının önüne de çıkan McCartney-Mills çifti, paranın gücünün aşklarıyla ilgili bir şeyi satın almaya yetmeyeceğini vurgularken, düğün töreninin de dünya sosyetesinin buluştuğu bir olay değil, bir aile toplantısı olacağını kaydettiler. Düğüne sadece 10 ünlü ismin katılacağını belirten McCartney, 2 milyon sterline malolacağı öne sürülen törende ailelerinden ise 300 kişinin hazır bulunacağını söyledi. Çiftin evlilik öncesinde servet paylaşımına gitmeye çalışmadıkları ve herhangi bir ön anlaşma imzalamadıkları da basında yer alan haberler arasında. Paul, 30 yıllık ilk eşi, Beatles dağılınca birlikte kurduğu Wings grubunun daimi klavyecisi Linda Heather'ı 1998'de meme kanserinden kaybetmişti. 
     





</TEXT>
</DOC>
