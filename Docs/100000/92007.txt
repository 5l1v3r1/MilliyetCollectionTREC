<DOC>
<DOCNO> 92007 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/25/son/soneko25.html </URL>
<DATE> 2002/06/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Nejat Arseven "Devlet üretimden tamamen çekilecek" 
</HEADLINE>
<TEXT>

     Devlet Bakanı Nejat Arseven, devletin artık ekonomik faaliyetlerin büyük kısmının, üretim faaliyetlerinin ise tamamının dışında kalacağını, finansal ve makro ekonomik dengesizlikleri önleme görevini üstleneceğini belirterek, ''Çağdaş dünya ile bütünleşmeyi hedefliyorsak, devletin bu yeni rolünü kabullenmek zorundayız'' dedi. 
     Arseven, Adıyaman Ticaret ve Sanayi Odası'nda, işadamları ile yaptığı toplantıdaki konuşmasında, bu çerçevede devletin, rekabetin serbest piyasa ekonomisi doğrultusunda gerçekleşmesini sağlamak, piyasaların işleyişini kontrol etmek amacıyla sadece denetleyici ve düzenleyici yeni bir konuma geleceğini söyledi. 
     Türkiye'nin ekonomik ve sosyal bakımdan 1990'lı yılların yanlış politikalarından kaynaklanan sıkıntılı dönemler geçirdiğini kaydeden Arseven, ''Bununla birlikte geçen yılın sonbaharından itibaren geçen zaman içinde sorunların çözüm yoluna girdiği yönünde umut verici işaretler gözlenmeye başlanmıştır'' diye konuştu. 
     Yakın zamana kadar Türkiye'nin dünya ekonomi çevrelerinde Arjantin ile aynı kategoride değerlendirildiğini anımsatan Arseven, bugün Türkiye'nin geleceğine güven duyulan ülke statüsünde görülmeye başlandığına dikkati çekti. 
     
     ''GELİŞMELER OLUMLU'' 
     Planlanan yapısal değişim çalışmalarının başarı ile sonuçlandırılması halinde, Türkiye'nin geleceğine daha da ümitle bakılacağını vurgulayan Arseven, şöyle devam etti 
     ''Hala örneklerini gördüğümüz gibi, yaşanan sıkıntıların temelinde finans sektörünün sağlıksız yapısından kaynaklanan sorunlar yatmaktadır. Alınan tedbirlerle kamu ve özel kesim ile finans sektörü önemli ölçüde derlenip toparlanmıştır. Ancak, gelişmeler henüz istediğimiz noktaya varmamıştır. Ama en azından finans sektörü tüm ekonomi için sorun yaratan, sorun üreten konumundan çıkmaya başlamıştır. 
     Bugün bulunduğumuz noktada artık Hazine'nin iç ve dış borç servisi bakımından fazla bir sıkıntı yaşamayacağını görüyoruz. Cari döviz açığı ve kamu borçlanma gereğinin azalması, reel faizlerin ve enflasyonun düşmeye başlaması, ekonomideki diğer olumlu işaretlerdir. 
     Ekonomideki makro dengeler çok sıkıntılı bir dönemden sonra bugün artık yerine oturmaya başlamıştır. Bu sonuçlara ekonomik ve ulusal programın başarıyla ve ödünsüz olarak uygulanması ile ulaşılmıştır. Bu konuda en büyük görev Meclisimize ve hükümetimize düşmüştür.'' 
     
     ''ÖNÜMÜZDEKİ GÜNLER PARLAK'' 
     Türkiye'nin ekonomik programın gereklerini idari reformlarla birlikte gerçekleştirilmesi ve Ulusal Program'da yer alan taahhütlerin başarıyla yerine getirilmesi halinde önümüzdeki günlerin çok parlak olacağının bütün uluslararası finans kuruluşlarınca belirtildiğini anlatan Arseven, şunları kaydetti 
     ''Bununla birlikte bugün ekonomide yaşadığımız olumlu gelişmeler bütün sorunların çözüldüğü anlamına da gelmemektedir. Devlet artık ekonomik faaliyetlerin büyük kısmının, üretim faaliyetlerinin tamamının dışında kalacak, finansal ve makro ekonomik dengesizlikleri önleme görevini üstlenecektir. Çağdaş dünya ile bütünleşmeyi hedefliyorsak devletin bu yeni rolünü kabullenmek zorundayız. Bu çerçevede devlet, rekabetin serbest piyasa ekonomisi doğrultusunda gerçekleşmesini sağlamak, piyasaların işleyişini kontrol etmek amacıyla sadece denetleyici ve düzenleyici yeni bir konuma gelecektir. 
     Avrupa Birliği'ne AB uyum süreci ülkemizin dünyadaki gelişmelere ayak uydurması bakımından son derece etkin bir mekanizmadır. Eğer 2002 yılı sonuna kadar müzakere sürecine geçebilirsek veya bir takvim alabilirsek önümüzdeki dönemde Türkiye'ye ciddi bir yabancı sermaye girişi başlayacaktır. Bu bütün aday ülkelerde böyle olmuştur, Türkiye'de de böyle olacaktır. Türkiye sermaye birikimi açığını kapatmayı daha uzun bir süre uluslararası kuruluşlardan kredi alarak sürdüremez. Bazı çevrelerin sürekli gündemde tutmaya çalıştıkları gibi ülkemizde yalnız kötümserlik yoktur. İyi şeyler de olmaktadır ve gelecek hepimiz için parlak görünmektedir.'' Bu arada, ANAP İl Başkanlığı da ziyaret eden Arseven, ''Başbakan Yılmaz'' sloganlarına ANAP selamı ile yanıt verdi. Muhtarlar ve partili kadınlarla görüşen Arseven, restorasyon çalışmaları planlanan Adıyaman Ulu Cami'nde incelemeler yaptı. 
     





</TEXT>
</DOC>
