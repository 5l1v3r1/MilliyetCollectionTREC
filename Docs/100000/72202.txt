<DOC>
<DOCNO> 72202 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/12/son/sonspo23.html </URL>
<DATE> 2002/03/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Daum'dan Bilgili'ye destek, muhalefete eleştiri.. 
</HEADLINE>
<TEXT>

     Beşiktaş Teknik Direktörü Christoph Daum, kulüp başkanı Serdar Bilgili'ye övgüler yağdırırken, muhalefeti ise eleştirdi. 
     Daum, Beşiktaş Kulübü'nün resmi internet sitesi ''www.besiktasjk.com.tr'''de yaptığı açıklamada, Serdar Bilgili'nin yeni ekibiyle Beşiktaş'ı daha başarılı bir geleceğe taşıyacağına inandığını belirterek, ''Serdar Bilgili'nin istikrarı garantileyen tutumuyla, Beşiktaş kongre üyelerinin 2 yıl için daha güvenini kazandığı kanaatindeyim'' dedi. 
     Muhalefete de değinen Alman teknik adam, şunları bildirdi 
     ''Muhalefet grubunun benimle yeni bir sözleşmeyi görüşüp görüşmediği konusunda ise, bu insanların böyle bir şeye yetkileri olmadığını söyleyebilirim. Benim için başkan ve irtibatta bulunduğum kişi her zaman için Sayın Bilgili'dir. Muhalefetin personel açısından bir çok değişikliklere gideceğini ifade etmesi Beşiktaş'ı hiç de azımsanmayacak bir risk altına sokmaktadır. Beşiktaş'ın şu anda geçmiş yıllardaki değişikliklerden sonra tek ihtiyacı istikrardır. Geçmişte en büyük gücünü bu şekilde elde etmiş olan Beşiktaş, gelecekte de yine böyle olmalıdır.'' 
     
     Galatasaray maçı 
     Galatasaray yenilgisine de değinen Daum, imkanları dahilinde bu karşılaşmaya çok iyi hazırlandıklarını, ancak beklemedikleri bir mağlubiyet nedeniyle üzgün olduklarını kaydetti. 
     Bu karşılaşmada bazı oyuncularının beklenenden daha iyi performans gösterdiklerini vurgulayan Alman çalıştırıcı, ''Thomas Myhre çok iyi bir oyun çıkararak kendisiyle ilgili tartışmalara son verdi. Derbi maçlarının kaderi genellikle ilk gol ile belli olur. Ancak İlhan Mansız'ın denemesi direkten geri döndü. Maçın sonunda 10 kişiyle inanılmaz bir baskı kurduk. Yine de hakettiğimiz beraberlik golü bir türlü gelmedi'' ifadelerini kullandı. 
     
     Eleştirilere yanıt.. 
     Daum, Galatasaray maçında takım kurgusuyla ilgili eleştiriler yapıldığını da hatırlatarak, açıklamasına şöyle devam etti 
     ''Takım kurgusuyla ilgili tüm eleştiriler, yine her zaman olduğu gibi sonuca bakarak yapılan eleştirilerdir. Bu taktik anlayışımızla çok oyun kazandık. Bana göre esas olan oyuncunun maç sırasında görevini ne şekilde gerçekleştirdiğidir. Tamer ya da Khlestov, Bayram veya Ahmet, Erman veya Ümit, tüm oyuncularımızla maç da kazandık, maç da kaybettik. Tümüyle birlikte bir şampiyonluk yarışı için mücadele ediyoruz. Tüm oyunculara güvenim tamdır. Ancak maçtan maça hangi diziliş ile daha yüksek ihtimalli bir başarıyı elde edeceğimize karar veriyorum. Kazanılmış veya kaybedilmiş bir maçtan sonra stratejimizi sorgulamak yerine en fazla küçük düzeltmeler yapmayı tercih ediyorum.'' 
     
     Denizlispor maçı 
     Beşiktaş'ın, 6 yıldır şampiyon olamadığını ve bu sezon sadece şampiyonluğa konsantre olduğunu belirten Daum, bunun da kalan 8 lig maçında kendilerine en çok güç veren faktör olacağını ifade etti. 
     ''Denizlispor maçıyla birlikte, yeni bir galibiyetler serisi başlatmak zorundayız'' diyen Daum, ''Lig şampiyonluğu konusunda hiçbirşey kesin değil. Galatasaray ile oynadığımız maçtan çıkarmamız gereken ders, daha enerjik ve daha hedefe yönelik mücadele etmemiz gerektiğidir. Her maçta performans sınırlarımızı zorlamaya hazır olmalıyız. Sadece tüm oyuncularımız ile hareket halinde olduğumuz zaman, takım oyunumuz bizi başarıya götürebilir'' dedi. 
     Gelecek günlerde ve haftalarda daha yoğun çalışarak Türkiye Kupası ve ligde sansasyon yaratacaklarını öne süren Daum, ''Bugüne kadar elde ettiklerimizden gurur duyuyor ve önümüzdeki günlere güvenle bakıyoruz. 
     Aynı durum önümüzdeki yönetim seçimi için de geçerlidir. Thomas'ın maç sonrası aldığı acılı haber nedeniyle kendisine başsağlığı diliyoruz'' diyerek sözlerini tamamladı. 
     






</TEXT>
</DOC>
