<DOC>
<DOCNO> 92155 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/26/yazar/altan.html </URL>
<DATE> 2002/06/26/ </DATE>
<TIME>  </TIME>
<AUTHOR> Çetin ALTAN  </AUTHOR>
<HEADLINE>
Dananın kuyruğu 
</HEADLINE>
<TEXT>

     Şimdi neredeyse hastaneler, doğumevleri, açık denizlerdeki gemilerin kaptan ve mürettebatı, göklerdeki pilotlarla yolcular da dahil, bütün Türkiye ve Türkiye dışındaki Türkler nefeslerini, hapşırıklarını ve hatta çişlerini tutmuşlar, saat 14.30'u bekliyorlar. 
     Bakalım 16.30 - 17 arasında, yeryüzü nüfusunun ay yıldızlı bölümü, coşkusu nükleer enerjiye dönüşmüş tek bir misil halinde, göklere doğru füzelenecek mi Brezilya'ya karşı bir zaferi, sadece karada tutmaya imkan yok çünkü... 
     
     Dünya Futbol Şampiyonası'nda kupayı kazandığımız zaman, neler yapılması gerektiği konusunda, tartışmalar bile başlamış görünüyor. 
     Kimi 
     - Kupayı özel bir uçakla jetler refakatinde Türkiye'ye getirip kentlerin tümü üstünde 3 tur atmalı, diyor. 
     Kimi 
     - Kupayı, 5 metre yüksekliğindeki camdan bir muhafaza içinde Beyazıt Kulesi'nin tepesine yerleştirip, geceleri projektörlerle aydınlatmalı, diyor. 
     Kimi de 
     - Hele kupayı bir alalım da, diyor. 
     
     200 yıldır Batı makyajı yapmaya çalışan bir Şark ülkesi için, ilk kez futbolda dünya şampiyonluğu ihtimali belirdi. 
     Bitmez tükenmez övünmelerle babalanmalara rağmen, kimsenin rüyasında görse hayra yormayacağı bir mucize bu. 
     Türkiye, sadece kendi horozlarının ötüp durduğu, kendine özgü kümesinin çok dışındaki evrensel bir platformda, dünya futbol şampiyonu... 
     Elbette inanılası değil. 
     
     Bundan 40 - 50 yıl önce, futbol maçlarını televizyonlardan izleme olanağı yoktu. Maçlar sadece devlet radyolarından izlenirdi. 
     Ve o zamanların maç anlatımlarında ünlü konuşmacıları vardı Sait Çelebi gibi, Eşref Şefik gibi, Muhteşem Öksüzcü gibi... 
     Az sonra da sevgili Halit Kıvanç gibi... 
     İlkokuldan bu yana sadece futbolla ilgilenmiş ve hem lise teneffüslerinde, hem yeşil alanlarda top da koşturmuş en kıdemli futbol otoritesi ise, sanırım kadim dostum Doğan Koloğlu'dur. 
     
     Sporun evrensel platformunda göğüs kabartmamız, olimpiyatlardaki güreş şampiyonluklarımızla başladı. 
     1947'de yayına giren Hürriyet gazetesi, o zamana kadar rastlanmadık bir atılımla, 1948 Olimpiyatları'yla ilgili bir güreş fotoğrafını ilk sayfadan yayımladı ve bir anda bir tiraj patlaması yarattı. 
     Yoksa o güne kadar, değil bir güreş fotoğrafına ilk sayfadan yer ayırmak son sayfaların dahi ancak dörtte biri ayrılırdı spora... 
     Son sayfayı silme spora ayırma dönemi de, Abdi İpekçi öncülüğünde Milliyet'le başladı. 
     O yılların, spor haberlerini hafife alan ciddi ve ağırbaşlı okuyucuları, Milliyet için 
     - Arkasından okunan gazete, derlerdi. 
     Genç nüfusun ise en gözde gazetesiydi Milliyet. 
     O dönemlerden çiçeklenerek gelen kalemlerdir Hasan Pulur'la Sami Kohen ve Halit Kıvanç... Abdi İpekçi, Namık Sevik, Turhan Aytul, Ümit Deniz gibi birçok değerli dostu da, maalesef zamansız yitirdik. 
     
     Bugünkü gazete manşetlerini, televizyon yorumlarını ve Türkiye - Brezilya maçı bekleyişiyle heyecanını 50 - 60 yıl sonra hatırlayanlar da çıkacaktır elbet. 
     Bir yanda teknolojideki gelişimlerle gün günden hızlanan küreselleşme sürecindeki, politika dışı demokratikleşme bir yanda böylesi bir süreç nedeniyle, çöplüğünü yitirdiği takdirde aynı havalanmalarla ötebilecek başka çöplük bulamayacağından kaygılananların, el ve ayaklarıyla "statüko"ya sarılmaları... 
     
     Ama şimdi Mehmet Ali Birand'ın da sık sık tekrarladığı gibi, ne AB kimsenin umurunda, ne idam cezasının kaldırılması, ne de ekonomik krizin bitip bitmediği... 
     Türkiye - Brezilya maçı sildi süpürdü hepsini... 
     Türkler tüm yeryüzünde böylesine var olduklarını hiç hissetmediler çünkü... Ne sanat, ne bilim, ne politika onlara böylesine bir "var oluşu" tattırabildi... 
     Ve bir de maçı kazanırsak... 
     Hehe - hehe - hehe - heyyy... 
     
     







Brezilya karşısında 


Dananın kuyruğu 


Ambargo kime 


Bu takıma kupa yakışır 


Milli Takımımıza teşekkür borçluyuz 


Bekle Almanya, Türkiye geliyor 


Gülen gözyaşları... 


Türkiye’nin örnek kurumu TEV 


Brezilya mı önce çökecek, Türkiye mi 


Eleştirinin yararı ve futbol 


Gölge etme, başka ihsan istemem 


Futbol topunun peşinde koştururken 


Fransa "B takımı"ndan Brezilya karşısına... 


Yeni bir edebi tür doğuyor Patrona ihanet 


Boş ev 


Futboldaki başarıyı ekonomiye taşımak zorundayız 


</TEXT>
</DOC>
