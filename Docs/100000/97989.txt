<DOC>
<DOCNO> 97989 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/25/son/sonspo04.html </URL>
<DATE> 2002/07/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Ünlü ''Galatasaray-Olympiakos maçıyla tarihi bir gün yaşayacağız'' 
</HEADLINE>
<TEXT>

     Galatasaray ile Yunanistan'ın Olympiakos futbol takımları, 31 Temmuz Çarşamba günü İstanbul Atatürk Olimpiyat Stadı'nda tarihi bir karşılaşmaya çıkacak. 
     Karşılaşmanın tanıtımıyla ilgili basın toplantısı, Ataköy Olimpiyatevi'nde, Spordan Sorumlu Devlet Bakanı Fikret Ünlü, Türkiye Milli Olimpiyat Komitesi TMOK Başkanı Sinan Erdem, Galatasaray Kulübü İkinci Başkanı ve Basın Sözcüsü Ali Dürüst, TMOK Genel Sekreteri ve Dünya Spor Yazarları Birliği AIPS Başkanı Togay Bayatlı ile İstanbul Gençlik ve Spor İl Müdürü Vedat Bayram'ın katılımıyla gerçekleştirildi. 
     Devlet Bakanı Ünlü, ülkenin en büyük spor yatırımı olan Atatürk Olimpiyat Stadı'nın test maçını büyük heyecanla beklediklerini ifade ederek, ''Stadın açılışı daha sonra yapılacak, ancak 80 bin kişilik statta ilk kez bir maç oynanacak. Bu tarihi karşılaşmaya bütün sporseverleri davet ediyoruz. Vatandaşlarımızın bu önemli günü kaçırmamalarını tavsiye ederim. İnsanlar için ileride unutamayacakları da bir anı olacak'' dedi. 
     Türkiye'nin, Yunanistan ile ortaklaşa düzenlemek için 2008 Avrupa Futbol Şampiyonası organizasyonuna talip olduğunu anımsatan Fikret Ünlü, UEFA Kupası şampiyonu ve Süper Kupa sahibi Galatasaray ile Yunanistan'ın Olympiakos takımı arasında oynanacak karşılaşmanın bu açıdan da ayrı bir önem taşıdığına dikkat çekti. 
     Ünlü, Futbol Federasyonu'nun dün yaptığı yönetim kurulu toplantısında, futbol sahalarında yaşanan küfüre karşı aldığı kararlara da destek verirken, bu kararların arkasında durulmasının gerekliliğini vurguladı. 
     Galatasaray Kulübü İkinci Başkanı ve Basın Sözcüsü Ali Dürüst de Atatürk Olimpiyat Stadı'na övgüler yağdırarak, ''Gerçekten mükemmel olan bu tesisi hep birlikte tanıtmalıyız. Bu, herkes için milli görevdir'' dedi. 
     Galatasaray'ın Olympiakos'la buradaki ilk maçı oynayarak, tesisin tanıtımını en iyi şekilde yapacağını belirten Dürüst, şöyle devam etti 
     ''Bu tesisi bizlere kazandıranlara teşekkür ederim. Maddi olarak fedakarlık yaptık. Böyle bir tesis anlamlı bir maçla açılmalıydı. Bu tesis atıl durmamalı. Galatasaray Kulübü olarak da her türlü desteği vermeye hazırız.'' Ali Dürüst, bu sezon Avrupa Şampiyonlar Ligi'nde final oynamayı hedeflediklerini kaydederek, kendi statlarını yeniden yapmayı planladıklarını, bu çerçevede de gerekli görüldüğü taktirde Şampiyonlar Ligi maçlarını Atatürk Olimpiyat Stadı'nda da oynayabileceklerini söyledi. 
     Diğer yandan Ali Dürüst, 2, 4 ve 6 milyon lira olan maç biletlerden 5 bininin şimdiden tükendiğini, 12 bin kombine kart sahibi taraftara da biletlerinin Ali Sami Yen Stadı'ndan teslim edilmeye başladıklarını kaydederken, bu önemli karşılaşmaya sadece Galatasaraylı taraftarları değil, bütün sporseverleri davet ettiklerini belirtti. 
     TMOK Başkanı Sinan Erdem de olimpik tesislerin olimpiyatlar öncesinde yapılan organizasyonlarla testlerden geçirildiğini vurgulayarak, ''Galatasaray-Olympiakos maçı bize yol gösterecek'' dedi. 
     Karşılaşmayla ilgili 3 haftadır Galatasaray Kulübü ile birlikte çalışmalar yaptıklarını, İstanbul Valiliği'nin de önemli katkılarda bulunduğunu kaydeden Sinan Erdem, şunları söyledi 
     ''Statta bazı eksiklikler var. Örneğin kapılar otomatik olarak çalışmıyor. Bilet sistemi uygulanacak. Doğu ve batı tribünlerinde 15'er kapı açacağız. 60 bin kişinin gelmesini beklediğimiz maça ulaşımı sağlamak için önlemler aldık. İETT ile anlaşarak, maç günü İstanbul'un Mecidiyeköy, Taksim, Eminönü, Aksaray, Yenibosna ve Bakırköy gibi merkezlerinden saat 16.30'dan itibaren sık aralıklarla otobüsler kaldırılmasını sağlayacağız. Bu otobüsler, maç sonrası da dönüşleri sağlayacak. Ne gelişte, ne de gidişte büyük bir sıkışıklık olmayacağını tahmin ediyorum.'' TMOK Genel Sekreteri ve AIPS Başkanı Togay Bayatlı da Atatürk Olimpiyat Stadı'nın, Balkanlar'da görülmemiş mükemmel bir tesis olduğunu kaydederek, Japonya ve Güney Kore'deki statlardan çok daha iyi özelliklerinin bulunduğunu anlattı. 
     Bu arada statta, Galatasaray-Olympiakos maçı nedeniyle mobil telefonlar için de geçici baz istasyonları kurulduğu ve karşılaşmanın basın toplantısının 300 kişilik stat anfi tiyatrosunda yapılacağı açıklandı. 
     





</TEXT>
</DOC>
