<DOC>
<DOCNO> 97986 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/25/son/sonspo01.html </URL>
<DATE> 2002/07/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaş'ın Ümraniye Nevzat Demir tesisleri yarın törenle açılacak 
</HEADLINE>
<TEXT>

     Beşiktaş Kulübü'nün Ümraniye'de yaptırdığı BJK Nevzat Demir Tesisleri, Cumhurbaşkanı Ahmet Necdet Sezer tarafından, yarın düzenlenecek törenle açılacak. 
     Beşiktaş Futbol Yatırımları Sanayi ve Ticaret A.Ş. Profesyonel Futbol Takımı ile Beşiktaş Jimnastik Kulübü Derneği Özkaynak Düzeni takımlarının antrenman ve kamp ihtiyaçlarına yanıt vermek üzere inşa edilen tesislerin açılışı için görkemli bir tören planlandığı bildirildi. 
     Siyaset, spor ve sanat çevreleri ile kongre üyelerinin davet edildiği açılış programı saat 11.00'de başlayacak. 
     Cumhurbaşkanı Ahmet Necdet Sezer, Beşiktaş Kulübü Başkanı Serdar Bilgili ve tesislerin tamamlanmasına büyük maddi kaynak sağlayan kongre üyesi Nevzat Demir'in konuşmalarının ardından, tesis gezilecek ve açılışa katılanlar birlikte öğle yemeği yiyecek. Açılış töreninde daha sonra Beşiktaşlı sanatçıların konser verecekleri açıklandı. 
     Törende, yeni sezon hazırlıklarını İsviçre'de sürdüren futbol takımı teknik heyeti ve futbolcuları yer alamayacak. 
     İstanbul'un Asya yakasında, Ümraniye ilçesi sınırlarındaki BJK Nevzat Demir Tesisleri, konforuyla 5 yıldızlı otel ayarında. 
     55 bin 600 metrekare alan üzerine kurulmuş olan tesiste profesyonel ve altyapı futbol takımları kamp binaları, basın merkezi, toplam alanı 30 bin metrekareyi bulan 4 adet çim antrenman sahası ve rekreasyon alanları yer alıyor. 
     A takımının kamp yapacağı 3 bin 540 metrekarelik binada 5 adet tek kişilik suit yatak odası, 21 adet çift kişilik yatak odası, 6 adet ofis ve toplantı odası mevcut. Bu alanda ayrıca cimnastik salonu, soyunma odaları, duş üniteleri, tedavi ve masaj odaları, sauna, jakuzi, dinlenme salonları, hobi, oyun ve TV odaları, seminer odası, teknik direktör ve antrenör odaları, restoran, mutfak ve bar bulunuyor. 
     1800 metrekarelik altyapı kamp binasında ise 15 adet yatak odası, 4 adet ofis ve seminer odası, cimnastik salon, masaj ve tedavi odası, teknik direktör ve antrenör odaları, soyunma odaları, duş üniteleri, sauna, jakuzi, dinlenme odaları, yemekhane, mutfak ve çamaşırhane yer alıyor. 
     Bünyesinde 170 metrekarelik basın merkezi de bulunan tesis içinde, çevresinde dinlenme mekanları yer alan bir gölet de bulunuyor. 
     





</TEXT>
</DOC>
