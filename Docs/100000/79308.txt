<DOC>
<DOCNO> 79308 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/19/son/sonspo12.html </URL>
<DATE> 2002/04/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye Kupası "dörtlü finali"nde herkes iddialı.. 
</HEADLINE>
<TEXT>

     Basketbolda 17. Erkekler Türkiye Kupası ''Dörtlü Finali''nde yarın karşı karşıya gelecek Darüşşafaka, Ülkerspor, Türk Telekomspor ve Efes Pilsen'nin antrenörleri iddialı olduklarını söylediler. 
     İstanbul Polat Renaissance Otel'de düzenlenen basın toplantısında biraraya gelen 4 takımın çalıştırıcıları, yarın başlayacak ''Dörtlü Final'' maçları sonunda Türkiye Kupası'nı kendilerinin kazanacağını iddia ettiler. 
     Finalin ilk maçında karşı karşıya gelecek Darüşşafaka ve Ülkerspor antrenörleri, Türkiye Kupası'nda bir ilki gerçekleştirip kupayı müzelerine götürmek istediklerini dile getirdiler. 
     Darüşşafaka Antrenörü Halil Üner, bu sezon yaptıkları çalışmaların ödülünü Türkiye Kupası'nı kazanarak almak istediklerini kaydetti. 
     Üner, ''Dörtlü Final''de mücadele edecek 4 takımın da birbirinden daha istekli olduğunu belirterek, ''İyi bir takımımız var. Maçı kazanıp finale çıkmak istiyoruz. Daha sonra da Türkiye Kupası'nı almayı amaçlıyoruz'' dedi. 
     Darüşşafaka'nın genç kaptanı Mehmet Kahyaoğlu ise takım olarak ilk kez ''Dörtlü Final''e kaldıklarını vurgulayarak, ''Bizim tecrübemiz diğer rakiplere göre daha az. Ama biz de istekliyiz. Sakin oynamamız lazım. Yine de tecrübe farkı etkili olabilir'' diye konuştu. 
     
     Didin "İyi olan kazanır" 
     Ülkerspor Antrenörü Murat Didin de her takımın eşit şansa sahip olduğunu, takım olarak iyi mücadele eden ekibin kupayı kazanacağını söyledi. 
     Didin, kupayı kim alırsa alsın sürpriz yaşanmayacağını, kendilerinin de Türkiye Kupası'nı kazanmak için tüm mücadelelerini ortaya koymaya çalışacaklarını dile getirdi. 
     Turuncu-yeşillilerin kaptanı Harun Erdenay ise Ülkerspor'un kurulduğu tarihten itibaren Türkiye Kupası sevinci yaşamadığını ve bu kez kupayı almak istediklerini bildirdi. 
     
     Telekom ve Efes de iddialı 
     ''Dörtlü Final''de ilk gün karşılaşacak Türk Telekomspor ve Efes Pilsen antrenör ve oyuncuları da kupayı kazanmak istediklerini söyledi. 
     Türk Telekomspor Antrenörü Ercüment Sunter, Efes Pilsen karşısında işlerinin kolay olmadığını, ancak son dönemde iyi form tuttuklarını ve bu biçimde finale çıkmaya çalışacaklarını vurguladı. 
     Sunter, 1992 sezonundan itibaren 7. kez Türkiye Kupası'nda ''Dörtlü Final''e kaldıklarını belirterek, ''Bu dönem içinde 4 kez de final oynadık. Efes Pilsen karşısında işimiz kolay değil. Ama formdayız'' dedi. 
     Türk Telekomspor oyuncusu Gökhan Üçoklar ise ''Dörtlü Final''e kalmanın kendileri için önemli olmadığını, kupayı kazanmak istediklerini anlattı. 
     Efes Pilsen Antrenörü Oktay Mahmuti de ''Dörtlü Final''de mücadele edecek her takımın eşit şanslara sahip olduğunu belirterek, ''Kupayı hak eden takım kazanacak'' dedi. 
     Mahmuti, ligin zirvesinde yer alan 4 takımın Türkiye Kupası ''Dörtlü Finali''ne kaldığını, bu nedenle maçların zevkli geçeceğini kaydettti. 
     Efes Pilsen kaptanı Ömer Onan ise takım olarak her zaman en üstte olmayı amaç edindiklerini vurgulayarak, ''Biz de yine en iyi takım olmak istiyoruz. Bu nedenle kupayı kazanmalıyız. Daha önceki kupa maçlarında heyecan yoktu. Bu yılki maçlar büyük ilgi görüyor. Bu da maçların zevkli geçmesini sağlayacak'' diye konuştu. 
     





</TEXT>
</DOC>
