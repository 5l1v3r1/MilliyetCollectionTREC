<DOC>
<DOCNO> 96765 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/19/son/sondun26.html </URL>
<DATE> 2002/07/19/ </DATE>
<TIME>  </TIME>
<AUTHOR>  </AUTHOR>
<HEADLINE>
İran'da Amerikan karşıtı gösteri... 
</HEADLINE>
<TEXT>

     İran'da, ABD Başkanı George Bush'un açıklamalarına tepki olarak bugün ülke çapında düzenlenen Amerikan karşıtı gösterilere her kesimden insan katıldı. 
     Dini lider Ayetullah Ali Hamaney'e bağlı kimselerin yönetimindeki İslami Propaganda Örgütü'nün İPÖ düzenlediği gösterilere, milletvekilleri, savaş gazileri, öğretmenler, öğrenciler, işçiler, besiçler gönüllü milis gücü , farklı siyasi gruplar, din adamları ve siyasetçiler katıldı. 
     Başkent Tahran'da Cuma namazının kılındığı Tahran Üniversitesi'nde yapılan gösteriye katılanlar arasında, eski Cumhurbaşkanı Ali Ekber Haşimi Rafsancani, İran Devrim Muhafızları Komutanı Tümgeneral Yahya Rahim Safavi, İstihbarat Bakanı Hüccetülislam Ali Yunusi, Silahlı Kuvvetler Genelkurmay Başkanı Tümgeneral Seyid Hasan Firuzabadi'nin yanı sıra milletvekilleri de bulundu. 
     Başkentte onbinlerin katıldığı gösteride, ABD Başkanı George Bush'un, üzerinde ''hata yaptım'' yazan kuklası ve Amerikan bayrakları yakılırken, ''Amerika'ya Ölüm'', ''Bush'a Ölüm'' sloganları atıldı. 
     İran Radyo ve Televizyonu'nun IRIB haberine göre, İPÖ, ''Ülkemiz şimdi tehdit altında, Amerikan yönetiminin açıklamasından duyduğumuz kaygıyı ve İslami rejimin liderliğini desteklediğimizi göstermek için sokaklara çıkıyoruz'' açıklaması yaptı. 
     Bu arada, Amerikan karşıtı gösterilerden sonra yayınlanan bildiride, İranlıların İslam Devrimi'nin lideri Ayetullah Ruhullah Humeyni'nin dediği gibi Amerikan yönetimiyle bir an bile uzlaşmayacağı belirtildi. 
     Bildiride, ''savaş peşinde koşan'' Amerikan yönetiminin dünyadaki gerginlik ve istikrarsızlığın baş sorumlusu ve Amerikalı yöneticilerin küresel terörizmin, özellikle yasadışı İsrail rejiminin en büyük destekçisi olduğu ifade edilerek, Filistin halkının intifada hareketine destek verildi. 
     ''Amerikan yönetiminin müdahaleci siyasetinden vazgeçmesi ve büyük İran halkından özür dilemesi'' tavsiye edilen bildiride, ''Beyaz Saray yöneticileri, İran'da ABD'ye karşı direniş konusunda farklılık olmadığını bilmelidir'' denildi. 
     İran halkının İslami cumhuriyete, bağımsızlığına ve özgürlüğüne bağlılığını sürdüreceği, anayasa ve dini liderliğe uygun olarak demokrasi ve reformlardan yana olacağı belirtilen bildiride, Humeyni'nin fikirlerine ve dini lider Ayetullah Ali Hamaney'i yüksek arzularına bağlı kalınacağı yinelendi. 
     Yetkililere, halka hizmet ve işsizlik, yoksulluk, yolsuzluk ve ayrımcılık gibi ülkenin başlıca sorunlarını ortadan kaldırmak için çaba göstermesi çağrısında bulunulan bildiride, siyasi gruplar ve medyanın toplumun değerlerine aykırı düşecek davranışlardan kaçınması gerektiği vurgulandı. 
     Bildiride ayrıca, 1980-1988 yıllarında İran-Irak savaşında olduğu gibi düşmanın muhtemel saldırısına ve işgalcileri bastırmak için İran halkına mücadeleye hazır olması çağrısı yapıldı. 
     





</TEXT>
</DOC>
