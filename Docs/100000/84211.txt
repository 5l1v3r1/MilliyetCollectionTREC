<DOC>
<DOCNO> 84211 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/15/son/sontur25.html </URL>
<DATE> 2002/05/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Gözaltındaki bürokratlar yarın mahkemeye sevkedilecek... 
</HEADLINE>
<TEXT>

     Van'daki ''Ekspres Operasyonu'' kapsamında Çevre Bakanlığı'nda görevli üst düzey 5 bürokrat gözaltına alındı. Bürokratların yarın Mahkeme'ye sevk edileceği bildirildi. 
     Van Valiliği'nden yapılan yazılı açıklamada, Van İl Jandarma Komutanlığı ile Saray Cumhuriyet Savcılığı'nca ortaklaşa düzenlenen operasyonun devam ettiği belirtildi. 
     Açıklamada, Gümrük Müfettişi ve Çevre Bakanlığı Müfettişlerince yapılan soruşturma ve dosyadaki inceleme sonucunda verilen raporda, Çevre Bakanlığı'daki bazı bürokratların kusurlu görüldüğü kaydedilerek, ''Oluşturulan toplu akaryakıt kaçakçılığı teşekkülünde oldukları değerlendirilen ve gözaltına alınan 5 Çevre Bakanlığı üst düzey bürokratı, Saray Cumhuriyet Savcılığı'nın talimatı üzerine bir ekip nezaretinde Van'a getirildi'' denildi. 
     Gözaltına alınan 5 Çevre Bakanlığı üst düzey bürokratın sorgusunun devam ettiği ve yarın mahkemeye sevk edileceği öğrenildi. 
     
     EKSPRES OPERASYONU 
     Jandarma Komutanlığı ekipleri, Van ve Saray'ın Kapıköy Sınır kapısında, İran'dan trenle ithalat yoluyla getirilen ve asfalt malzemesi olarak MC30 Zift beyan edilen 72 vagon ve 150 yakıt tankında inceleme yapmış, incelemede, asfalt malzemesi olarak bildirilen ürünün, motorin olduğunu tespit etmişti. 
     Daha sonra düzenlenen seri operasyonlar sonucu Van tren istasyonu ve Saray Kapıköy Sınır kapısında 6 bin ton motorin ele geçirilmiş, Yurda kaçak yollarla sokulmak istenen motorin miktarının ise 200 bin ton olduğu açıklanmıştı. 
     Bu kapsamda gerçekleştirilen operasyonlarda bugüne kadar Van, Ankara, Gaziantep, Van'ın Saray ilçesi ve Hizan'da 22 kişi tutuklanmıştı. 
     





</TEXT>
</DOC>
