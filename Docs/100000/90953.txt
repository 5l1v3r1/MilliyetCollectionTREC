<DOC>
<DOCNO> 90953 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/20/son/sondun24.html </URL>
<DATE> 2002/06/20/ </DATE>
<TIME>  </TIME>
<AUTHOR>  </AUTHOR>
<HEADLINE>
AB raporu "Avrupa'da aşırı dinci örgütlerin saldırı riski yüksek" 
</HEADLINE>
<TEXT>

     AB İçişleri Bakanları tarafından 13 Haziran'da Lüksemburg'da onaylanan raporda, Avrupa'da aşırı dinci örgütlerin saldırı riskinin yüksek olduğu belirtildi. 
     El Pais gazetesinin haberinde, ''Avrupa'da Terörist Tehdit Konusundaki Stratejik Belge'' adlı gizli raporda, ABD'nin Avrupa ülkelerindeki kuruluşları, İngiltere gibi ABD ile çok yakın işbirliği içindeki ülkeler ile Fransa, Almanya veya İspanya gibi aşırı dinci örgütlerin yöneticilerinin gözaltına alındığı Avrupa ülkelerinin potansiyel hedefler olduğu açıklandı. 
     Raporda, ''her türden terörist saldırıya karşı alarm durumunda olunması gerektiği ve halkın korunması amacıyla gerekli mekanizmaların işletilmesinin gerektiği'' vurgulandı. 
     İngiliz Avam Kamarası Dışişleri Komisyonunun ''Dış Politika ve Terörizme Karşı Savaş'' adlı raporunda da İngiltere'nin aşırı dinci teröristlerin hedefi olmaya devam ettiği belirtildi. 
     Raporda, Afganistan'daki Taliban rejiminin devrilmesine karşın, bu tehdidin devam ettiği ve tehdidin önlenebilmesi için ''istihbarat toplanmasına öncelik verilmesi'' gerektiği vurgulandı. 
     ''Terörizme karşı savaşın mümkün olduğunca geniş uluslararası destek aldığı taktirde kalıcı bir başarı elde edeceğine'' dikkat çekilen raporda, Başbakan Tony Blair'in nükleer, kimyasal ve biyolojik silahların teröristlerin eline geçme riski bulunduğunu düşünmekte haklı olduğu kaydedildi. 
     





</TEXT>
</DOC>
