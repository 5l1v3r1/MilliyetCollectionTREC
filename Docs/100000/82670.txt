<DOC>
<DOCNO> 82670 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/07/son/sontur09.html </URL>
<DATE> 2002/05/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Mesut Yılmaz "Başbakan göreve başlayınca dedikodular bitecek" 
</HEADLINE>
<TEXT>

     ANAP Genel Başkanı, Devlet Bakanı ve Başbakan Yardımcısı Mesut Yılmaz, son günlerde basında yer alan Başbakan değişikliği iddialarını ''dedikodu'' olarak niteleyerek, ''Bunların yarından sonra, Sayın Başbakan'ın göreve başladığı andan itibaren kesileceğini umuyorum'' dedi. 
     ANAP Başkanlık Divanı, Genel Başkan Mesut Yılmaz'ın başkanlığında parti genel merkezinde toplandı. 
     Genel Merkez'e gelişi sırasında gazetecilerin sorularını yanıtlayan Yılmaz, Fatih Terim'in ikinci defa Galatasaray Teknik Direktörlüğü'ne getirilmesini nasıl karşıladığına ilişkin bir soru üzerine, ''Yönetimin kararı, ben karışmam. Hayırlı olsun'' dedi. 
     ''Taraftar olarak nasıl bakıyorsunuz '' sorusuna ise Yılmaz, ''Ben Fatih'e de Lucescu'ya da iyi bakarım'' karşılığını verdi. 
     Başbakan değişikliği iddialarıyla ilgili bir soru üzerine de Yılmaz, ''Türkiye'de maalesef hiç olmaması gereken zamanlarda böyle dedikodular ortaya atılıyor. Bunların da yarından sonra, Sayın Başbakan'ın göreve başladığı andan itibaren kesileceğini umuyorum'' dedi. 
     Yılmaz, bir gazetecinin, ''HADEP yöneticileri ile görüştünüz mü 
     ANAP-HADEP ittifakı yeniden gündeme gelebilir mi '' sorusunu, ''Böyle bir görüşme yapmadım, gerekirse yaparım. Bunlar da herhalde dedikodu sevenlerin çıkardıkları haberlerdir. Hiçbiri doğru değil'' diye yanıtladı. 
     Bazı bağımsız belediye başkanlarının ANAP'a katılacağı yönündeki haberlerin bugün bir gazetede yer aldığının belirtilmesi üzerine de Yılmaz, ''Onların da nereden çıktığını bilmiyorum, sizden çok müştekiyim'' dedi. 
     Yılmaz, ''Devlet Bakanı Kemal Derviş'i partiye davet ettiniz mi '' sorusuna karşılık da şunları kaydetti 
     ''Hayır, 2-3 gündür gazetelerde çıkan asılsız haberleri yalanlamaktan bıktım. Bir defa daha söylüyorum. Hiçbiri doğru değil, hiçbirinin aslı yok. Nereden kaynaklandığını da bilmiyorum. Kaynağı belirtilmeyen haber yazmayı da gazetecilik saymıyorum.'' 
     





</TEXT>
</DOC>
