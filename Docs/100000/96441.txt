<DOC>
<DOCNO> 96441 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/18/guncel/gun08.html </URL>
<DATE> 2002/07/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Partilerin adları seçmeni etkiler mi 
</HEADLINE>
<TEXT>

ÇAPRAZ ATEŞ 
     BELMA AKÇURA 

     Türkiye’nin seçim dönemine girdiği bu dönemde mevcut siyasi partiler, çeşitli değişimler geçiriyor. Kimi bölünerek çoğalıyor, kimi farklı ideoloji ve söylemlere kapılarını açıyor. İsmail Cem liderliğindeki yeni oluşumcuların parti kurma hazırlığı ve partiye isim arayışları da sürüyor. Bu noktada partinin isminin ne olacağı tartışılıyor. Parti isminin seçmen üzerinde etkisi var mı Görüşler şöyle. 
     
İsim önemli değilCan Paker TESEV Başkanı 
     Türkiye’de seçmen için bugün asıl mesele sağ veya solun ötesindedir. Mesele, Türkiye’nin dünyalı ve dışa açık olmasıyla, yerel kalması ve dışa daha az açık olması arasındaki siyasi pozisyonlardır. Dolayısıyla bu iki siyasi pozisyonu belirleyecek isimler ve partiler önem kazanacak. Türkiye bu seçimlerde AB ile ilgili bir gizli referandum yaşayacak. Bu nedenle partilerin ne söylediği, ne yaptığı önemli. İsim önemli değil. Seçmen de bunlara dikkat edecek. Bir partinin ismi, partinin siyasi görüşünü dar bir sahaya yöneltirse belki etkili olabilir. İsmin, partinin ne olduğunu tamamlama açısından önemi var ama onun dışında bir etkisi olmadığını düşünüyorum. 
     
Parti ismi önemliProf. Dr. Nilüfer Narlı Sosyolog 
     Türkiye’de siyasetin kilitlendiği, merkezin son 10 yılda sistematik olarak eridiği bir süreçte, merkezdeki seçmeni çözüm konusunda umutlandırabilmek ve radikal uçlardan merkez, sistemi protesto etmek için kaçanları da merkeze geri getirebilmek için bir çıkış gerekiyor. Bu çıkışın bugün seslerini duyuyoruz ve yeni bir oluşum süreci başladı. Dolayısıyla kullanılacak olan partinin sloganları ve seçeceği isim son derece önemli. Parti isminin muhakkak önemi var ama bunun yanı sıra programında yer alan ilkeler, çözüm önerileri ve bir çıkış yolu gösterebilmesi, seçmende umut ışığı yakabilmesi de gerekli. 
     
Belirleyici değildirTarhan Erdem KONDA Araştırma Şirketi 
     Ben bir partinin isminin seçmen üzerinde belirleyici olmadığını düşünüyorum. Belirlemez çünkü parti adı seçmene hangi liderin, hangi partinin söz konusu olduğunu anlatır. Bir partinin adı birçok bakımdan eleştirilere uğrasa bile seçmen, sadece parti adına bakarak karar vermez. Bugünkü seçmen, partinin liderine, ülke sorunlarına yaklaşımına, çözüm önerilerine ve halka ulaştırdığı mesajlara göre karar verir. Başlangıçta isim etkili gibi görünüyor olsa da belirleyici değildir. 
     
Katkıda bulunurEmre Konuk Davranış Bilimleri Enst. Başk. 
     Bir partiye logo ve isim bulduğunuz zaman onun altını doldurmalısınız. Bunu yapmazsanız logo da, isim de havada kalır. İçini doldurduğunuz zaman da sizin kamuoyundaki imajınız, hem eylem, hem söylem, hem de logo olarak bir tutarlılık kazanır. Siyasi partinin imajının ana kaynağı logo ve isimden çok, ne yapıyor, ne söylüyor ile ilgilidir. Dolayısıyla bir şirketin logosundan ve isminden daha az öneme sahiptir. Ancak bir partinin felsefesini, vizyonunu, hedeflerini, imajını ve nereye konuşlandırdığını anlatacak bir logo ve isim eminim ki çok katkıda bulunur. 
     



 GÜNCEL 





















</TEXT>
</DOC>
