<DOC>
<DOCNO> 84792 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/18/son/sontur07.html </URL>
<DATE> 2002/05/18/ </DATE>
<TIME>  </TIME>
<AUTHOR>  </AUTHOR>
<HEADLINE>
DTP kongresi başladı... Mehmet Ali Bayar siyaset sahnesinde... 
</HEADLINE>
<TEXT>

     Demokrat Türkiye Partisi'nin DTP 2. 
     Olağan Büyük Kongresi, Ahmet Taner Kışlalı Spor Salonu'nda başladı. 
     Genel Başkan İsmet Sezgin ile genel başkan adayı olacağı bildirilen Mehmet Ali Bayar salona gelmeden, kongre Genel Başkan Yardımcısı Turgut Toker'in konuşmasıyla saat 10.30'da açıldı. 
     Konuşmanın ardından delegelerin oybirliğiyle Divan Başkanlığı'na Erdoğan Adalı getirildi. 
     Saygı duruşunda bulunulması ve İstiklal Marşı'nın okunmasının ardından gündem gereği çalışmalara geçildi. 
     Ahmet Taner Kışlalı Spor Salonu, kongre için kırmızı beyaz balonlar ve şeritlerle süslenirken, salonun yan duvarlarında da ''Makul çoğunluk biziz, makul çoğunluk sizsiniz'' ve ''Büyük Başkan İsmet Sezgin, siyasete örneksin'' yazılı dev pankartlar yer aldı. 
     Başkanlık Divanı'nın çalışmalarını yürüteceği platformun hemen arkasındaki dev ekrandan sinevizyon gösterisi yapılırken, ekranın iki yanında Atatürk'ün resmi ve Türk Bayrağı ile ''Yeni bir Türkiye için makul çoğunluk'' yazıları asıldı. 
     Salonda, Genel Başkan İsmet Sezgin'ın yanı sıra tek genel bakan adayı Mehmet Ali Bayar'ın eşiyle birlikte çekilen ''Yeni lider yeni siyaset yeni Türkiye'' yazılı afişler yer aldı. 
     Delegeler, Spor Salonu'nun ortasındaki sandalyelere otururken, tribünlerdeki partililer de ellerinde kırmızı ve beyaz renklerdeki bayraklar ile ''Alternatif var, M. Ali Bayar'' yazılı dövizler açtı. 
     Parti'nin İstanbul Gençlik Kolları'na üye grubun salona girişinde kısa süreli bir arbede yaşanırken, salondakileri coşturmak için son günlerin popüler şarkıları çalındı. 
     Partililer sabahın erken saatlerinden itibaren salonu doldurmaya başladılar. Kongre salonuna gelen partililer davul zurna ekipleriyle karşılandı ve üstleri aranarak salona alındı. 
     Bu arada, Aydın Kuva-i Milliye Mücahit ve Gaziler Derneği ekiplerinin folklor gösterileri ilgiyle izlendi. Ege yöresi oyunlarını sergileyen ekibe, salona ancak aksesuar olarak kullandıkları silahları emniyet yetkililerine teslim ederek girebilecekleri belirtildi. Bunun üzerine folklor ekibi ''Efe silahını bırakmaz'' diyerek, silahlarını bırakmayı reddetti. 
     





</TEXT>
</DOC>
