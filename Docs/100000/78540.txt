<DOC>
<DOCNO> 78540 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/16/ekonomi/aeko.html </URL>
<DATE> 2002/04/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Görgüsüzce tüketiyorsunuz 
</HEADLINE>
<TEXT>

Türkiye’de inşaat ve finans alanında 30 milyon dolarlık yatırım yapan Soufraki, 20 trilyonluk özel emeklilik şirketi ve tatil köyü de kuracak. Serveti milyar dolarla ölçülen Libya kökenli Kanadalı işadamı Soufraki, Türklerin ithalata dayalı görgüsüz bir tüketim içinde olduğunu’ gözlemlemiş 
     SONGÜL HATISARU 

     Tasarruf Mevduatı Sigorta Fonu’ndan Türk Nippon Sigorta, Es Yatırım, İktisat Yatırım, İktisat Portföy Yönetimi, Sümer Leasing ve Ege Sigorta’yı alan Libya kökenli Kanadalı iş adamı Hussein Nuaman Soufraki Türkiye’de yeni yatırımlar peşinde. 
     Soufraki’nin Türkiye’ye olan ilgisi Giritli annesi ve birlikte çalıştığı Türklerden kaynaklanıyor. Yatırım yaptığı ülkeler arasına Türkiye’yi de alan Soufraki ve Türkiye’deki yatırımlarından sorumlu olan Mustafa Acar ilk kez Milliyet’e konuştu. Türkiye’ye şu ana kadar yaklaşık 30 milyon dolarlık doğrudan yatırım yapan Soufraki, finans sektörünün yanı sıra inşaat ve aralarında bir tatil köyünün de bulunduğu büyük gayrimenkul projeleri için de kolları sıvadı. Soufraki’nin Türkiye’yle ilgili yakın planları arasında 20 trilyon lira sermayeli bir özel emeklilik şirketi kurmak da bulunuyor. 
     
     İstanbul’da ev kiraladı 
     Kişisel servetini önemsemediğini söyleyen ama Avrupa’nın hatırı sayılır zenginleri arasında olduğu bilinen Soufraki, Türk insanının görgüsüz bir tüketim çılgınlığına tutulduğunu gözlemlediğini’ söyledi. Soufraki’ye göre yaşadığımız krizlerin önemli sebeplerinden birisi ithalata dayalı tüketim. 
     İstanbul’da kiraladığı evi için sipariş ettiği koltuklar nedeniyle kendisine çıkarılan yüksek faturalara şaşırdığını söyleyen Soufraki şunları anlattı "Koltuk için istediğim başta yanmaz ve iz bırakmaz kumaş olmak üzere birçok ayrıntının dışarıdan getirileceğini öğrendim. Ve inanın çok şaşırdım. Çünkü Türkiye bir tekstil cenneti. Tekstil de bile bu kadar ithalata düşkünseniz, yaşadığınız krize şaşırmamanız gerekir." 
     
İngiliz hükümeti onun kiracısı      64 yaşındaki Libya kökenli Kanadalı ünlü müteahhit Soufraki’nin ailesi yıllar önce Libya’yı terk etti. Soufraki, zamanla Avrupa, Ortadoğu ve ABD’nin en büyük müteahhitlerinden birisi oldu. 
     Dünyanın dört bir yanında işleri bulunan Soufraki’nin ana holdingi HNS’nin Kanada’da büyük yatırımları bulunuyor. Kanada Montreal’deki 800 dairelik 200 milyon dolar tutarındaki Le Mirage yatırımı ise tamamlanmak üzere. Dubai’deki 150 milyon dolarlık büyük tatil köyü projesine ise geçen yıl başladı. Kanada, İngiltere, Fransa, İtalya gibi ülkelerde beş yıldızlı otel, ultra lüks konut ve iş merkezi projeleri inşa ediyor ve işletmeciliğini yapıyor. Kanada’nın en büyük otellerinden, 320 odalı Crowne Plaza Montreal’in sahibi ve işletmecisi. İngiliz hükümeti, Scottish Telekom ve ünlü finans kurumları Soufraki’nin kiracısı. Londra merkezli Dari Grubu’nun Kuzey Amerika ve Avrupa’da inşaat, hotel ve gayrimenkul alanlarındaki faaliyetleri yanı sıra İngiltere’de onlarca lüks residans, iş merkezleri, teknolojinin en son nimetlerinden yararlanılmış yüzme havuzu, sauna gibi bölümleri bulunan yüzlerce evi bulunuyor. İyi bir analist olan Soufraki para piyasalarında profesyonel bir yatırımcı. 
     
Türk annenin, dolar milyarderi oğlu      Soufraki, Giritli Türk annesi ve Libya Türkiye eski Fahri Konsolosu olan babası nedeniyle, Türkiye’nin kendisi için özel bir yeri bulunduğunu ifade etti. 
     Geçen ay Malezya Hükümet yetkililerinin kendisini Dubai’de ziyaret ettiğini söyleyen Soufraki, şunları anlattı "Penenge adasında bir liman ve turizm kompleksi yapmamız için bizi ziyaret ettiler. Bu ufacık adayı yılda 3 milyon turist ziyaret ediyor. Türkiye’ye ise çok az ve çok az harcayan turist geliyor. Oysa Türkiye bu doğayla turist seçer durumda olmalıydı. Turizm, Türkiye için ekonomiye para basan bir merkez bankası haline getirilebilir." 
     
Global çapta bir yatırımcı      Mustafa Acar, sağ kolu olduğu Soufraki’nin New York Borsası ve Londra Borsası’nda işlem yapan global çapta yatırımcılardan birisi olduğunu belirterek, şunları söyledi 
     "Piyasaları çok iyi takip eder, çok önemli alımlar yapar. Uluslararası finans kuruluşlarının müşterisi, dolayısıyla sürekli bilgi alışverişi içinde bu kurumlarla" Türkiye’ye yurtdışı fonları getireceklerini, yurtiçindeki fonları ise yurtdışı borsalarda pazarlayacaklarını söyleyen Acar, satın aldıkları Es Yatırım’ı yabancılarla çalışan bir aracı kurum haline getireceklerini vurguladı. 
     



 EKONOMİ 













</TEXT>
</DOC>
