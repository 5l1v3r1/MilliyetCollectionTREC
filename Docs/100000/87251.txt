<DOC>
<DOCNO> 87251 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/31/son/sontur03.html </URL>
<DATE> 2002/05/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Memurlara dev ekrandan milli maç... 
</HEADLINE>
<TEXT>

     Dünya Kupası Finalleri'nin Türkiye'de mesai saatlerine denk gelmesi nedeniyle çalışanların maçları izleyebilmelerine olanak sağlanması için bazı öneriler tartışılırken, Kültür Bakanlığı bu soruna yine bakanlık içinde çözüm buldu. 
     Kültür Bakanı İstemihan Talay, mesai saatlerine denk gelen Dünya Kupası Finalleri'ndeki milli maçları hem bakanlık personelinin kaçırmaması hem de mesainin aksamaması için bakanlık toplantı salonuna dev ekran kurulması için talimat verdi. 
     Talay'ın talimatı üzerine Sinema ve Telif Hakları Genel Müdürlüğü'nün sinevizyon ekranı, bakanlık merkez binasındaki Atatürk Salonu'na kurularak, ilk denemeleri yapıldı. 
     Buna göre, Kültür Bakanlığı merkez binasında çalışan yaklaşık 800 personel, Atatürk Salonu'ndaki dev ekrandan 3 Haziran Pazartesi günü saat 12.00'de başlayacak Türkiye-Brezilya maçını, 9 Haziran Pazar günü saat 12.00'de başlayacak Türkiye-Kostarika maçını, 13 Haziran Perşembe günü saat 09.30'da başlayacak Türkiye-Çin maçını diğer personelle birlikte izleyebilecek. 
     Kültür Bakanı İstemihan Talay ise bakanlık personeline izleme olanağı sağladığı 3 Haziran Pazartesi günkü Türkiye-Brezilya maçını, Sualtı Arkeoloji Sempozyumu'na katılmak üzere gideceği Bodrum'da izleyecek. 
     





</TEXT>
</DOC>
