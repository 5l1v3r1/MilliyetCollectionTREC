<DOC>
<DOCNO> 96389 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/17/son/sontur14.html </URL>
<DATE> 2002/07/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Arap turiste havayolu engeli... 10 bin Kuveytliyi getiremedik... 
</HEADLINE>
<TEXT>

     THY ile Kuveyt Hava Yolları arasında sefer sayısı konusunda anlaşma sağlanamaması yüzünden, 10 bin Kuveytli turistin Türkiye'ye gelemediği bildirildi. 
     Türkiye Seyahat Acentaları Birliği Güney Marmara Bölgesel Yürütme Kurulu Başkanı Hasan Erdem, yaptığı açıklamada, deprem korkusunun geçmesi ve 11 Eylül saldırısı sonrası batı ülkelerinde rahat edemeyen Arap turistlerin yeniden Türkiye'yi tercih etmeye başladıklarını, ancak bu fırsatın ulaşım sorunları nedeniyle yeterince değerlendirilemediğini söyledi. 
     Arap turistlerin sayısında artış olacağının ilk sinyallerinin geçen yıl alındığını kaydeden Erdem, bu amaçla THY'nin, haftada 2 kez yapılan Kuveyt seferlerinin artırılması için çalışmalar yaptığını, ancak bundan olumlu sonuç alınamadığını kaydetti. 
     Erdem, THY'nin 6 Haziran'da Kuveyt Hava Yolları ile yaptığı görüşme hakkında 1 Temmuz'da TÜRSAB'a bilgi yazısı gönderdiğini ifade ederek, şöyle konuştu 
     ''THY, Kuveyt Hava Yolları ile yaptığı görüşmede, bu ülkeden yapılan haftalık sefer sayısını 5'e çıkarmayı talep etmiş, buna karşı Kuveyt Hava Yolları da, söz konusu seferlerde, hem ara hem de ileri noktalara yolcu taşıma hakkı istemiştir. THY'nin ticari kayıplar nedeniyle bunu kabul etmemesi üzerine sefer sayısı haftada 2 olarak kalmıştır. 
     İstanbul, Bursa ve Yalova'da, Arap ülkeleri ve özellikle Kuveyt ile çalışan 12 seyahat acentası bu gelişmeden olumsuz yönde etkilenmiştir. Bağlantısı sağlanan turistlerin Dubai, Bahreyn, Suudi Arabistan ve Katar üzerinden getirilmesine çalışılmıştır. Birçok Kuveytli de Suudi Arabistan, Ürdün, Suriye güzergahını izleyerek karayolundan Türkiye'ye gelmeye çalışmıştır. Havayolu şirketleri arasındaki anlaşmazlık nedeniyle 10 bine yakın Kuveytli turist Türkiye'ye gelemedi. 11 Eylül sonrası ortaya çıkan Arap turist avantajını kullanamıyoruz.'' Batılı turistlere göre daha rahat para harcayan ve uzun süre kalan Arap turistlerle ilgili ortaya çıkan bu avantajın iyi değerlendirilmesi gerektiğini kaydeden Erdem, sıkıntıların giderilmesi için yetkililerin konuyla ilgilenmesini istedi. 
     





</TEXT>
</DOC>
