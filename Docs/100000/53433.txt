<DOC>
<DOCNO> 53433 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/21/son/sonspo14.html </URL>
<DATE> 2001/11/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Trabzonspor ''Gökdeniz'in saha değerinden faydalanmak isitiyoruz'' 
</HEADLINE>
<TEXT>

     Trabzonspor Kulübü Başkanı Özkan Sümer, Ümit Milli futbolcuları Gökdeniz Karadeniz'in saha değerinden faydalanmak istediklerini söyledi. 
     Özkan Sümer, Mehmet Ali Yılmaz Tesisleri'nde düzenlediği basın toplantısında, Gökdeniz'i hiçbir zaman satma konusunda bir düşüncelerinin bulunmadığı belirterek, ''Ne hikmetse uzun süredir Gökdeniz, bizim dışımızda pazarda dolaştırılıyor. Gökdeniz bizim için çok değerli bir oyuncu. Bir misyon temsilcisi, altyapıdan yetişen misyon ve vizyon oyuncumuz. Kolay kolay vazgeçeceğimiz bir oyuncu değil'' dedi. 
     Gökdeniz ile 4 yıllık bir sözleşmelerinin bulunduğunu da ifade eden Sümer, bu futbolcudan uzun bir süre yararlanmak istediklerini ve bu konuda kendilerine gelebilecek bir başvuruyu da değerlendirmeyeceklerini belirtti. 
     
     Brezilyalı oyuncular 

     Sümer, Brezilyalı futbolcuların kulüpleri Olaria ile olan sorunlarının sürdüğünü söyledi. 
     Olaira kulübüne 300 bin dolarlık borçları bulunduğunu belirten Sümer, şöyle devam etti 
     ''Ancak bunun gününü geciktirdik. Şu an bu para elimizde bulunuyor. Ancak Olaira kulübünün bizden başka talepleri var. Bu konuda görüşmelerimiz sürüyor. Futbolcuları geri alma eğilimi içindeler. Bu futbolcular ile yaptığımız sözleşmede, eğer futbolcuların bonservis bedelleri ödenmezse, futbolcuların geri iadesi maddesi var. Ancak futbolcular üzerindeki haklarımızı kaybetmedik. Onlarla 2 yıllık sözleşmelerimiz var. Olaira kulübü bizden 300 bin dolar alacağı yerine 450 bin dolar, daha sonra da 360 bin dolar istedi. Bu sorun sanırım, bu kulübün, borcu faize göre yeni bir şekilde düzenleyerek, bize iletmesi ile çözülecek. Olmazsa bu sorunu FİFA'ya giderek çözmeye çalışacağız.'' 
     
     Murat'ın transferi 

     Murat Sözkesen'in Bursaspor'da kadro dışı kalmasıyla Trabzonspor'un bir ilgisi bulunmadığını belirten Sümer, ''Murat ile kulübü koptuktan sonra biz ilgilenmeye başladık. Kiralık olarak kadromuza katma düşüncesi içerisinde değiliz. Murat'ı kulübün ekonomik tablosuna uygun olması halinde transfer edebiliriz. Temaslarımız sürüyor. Bu konuda Briegel ile bir sorumuz yok'' diye konuştu. 
     Bordo-mavili kulübün uzlaşma sonrasında ekonomik olarak önü açıldığı biçiminde yorumları doğru bulmadığını ifade eden Sümer, ''Kulüp olarak, borçlarımızdan dolayı yine gelirlerimizi elde edemiyoruz. Ayrıca kimse Trabzonspor'a bir şey bağışlamış değil. 
     Trabzonspor'da karşılıklı iyi niyet ve hassas dengelerle uzlaşma sağlanmıştır'' dedi. 
     Trabzonspor'u başarıya ulaştırmak için en güzel aracın özleşme olduğunu belirten Sümer, sözlerini şöyle noktaladı 
     ''Trabzonspor, 8 kulüpten alacaklı, ancak bu kulüplerden alacağını temin edemiyor. Çünkü kulüplerin gelirlerinin yüzde 90'ı yayından. 
     Yayın kuruluşu aylardır ödeme yapamıyor. Trabzonspor'un özleşmesi gerek. 2002-2003 yılı lig mevsiminde yüzde 50'yi aşabilecek, 2004 yılında da yüzde 80'e ulaşacak bir özleşmeyi hedefliyoruz.'' 
     






</TEXT>
</DOC>
