<DOC>
<DOCNO> 82124 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/04/son/sontur16.html </URL>
<DATE> 2002/05/04/ </DATE>
<TIME>  </TIME>
<AUTHOR>  </AUTHOR>
<HEADLINE>
The Marmara Genel Müdürü "Kimsenin burnu kanamadı" 
</HEADLINE>
<TEXT>

     The Marmara Otelleri Genel Koordinatörü ve The Marmara İstanbul'un Genel Müdürü Cem Gündeş, rehin alma eylemi sırasında otelin anında boşaltıldığını ve kimsenin burnunun bile kanamadığını belirterek, ''İstanbul güvenli bir şehir. 
     Otellerimiz de güvenli'' dedi. 
     Gündeş, otelde basın mensuplarına yaptığı açıklamada, saat 10.30 sıralarında 25-30 yaşlarında bir kişinin otele gelerek, güvenlik kapısından geçmeden otel fiyatlarını sorduğunu ve görevlilerce bilgi edinmesi için resepsiyona yönlendirildiğini söyledi. 
     Bu kişinin fiyatları öğrendikten sonra otelden ayrıldığını ve 20 dakika sonra tekrar geldiğini ifade eden Gündeş, güvenlikten geçerken çantasını açmasının istenmesi üzerine çantasından çıkardığı kaleşnikofu alıp koşarak yürüyen merdivenlerden lobiye çıktığını anlattı. 
     
     13 KİŞİYİ REHİN ALDI 
     Gündeş, saldırganın lobide 4'ü Bulgar, 3'ü Japon, 6'sı Türk olmak üzere 13 kişiyi rehin aldığını ve otel içinde havaya 5 el ateş ettiğini söyledi. 
     Gündeş, saldırganın güvenlikten geçerken burada 1'i kadın 3 güvenlik görevlisinin bulunduğunu, ancak olay çok ani geliştiği için müdahale edilemediğini ifade etti. 
     ''Güvenlik görevlilerinin ihmali olup olmadığına'' yönelik soru üzerine Gündeş, güvenlik görevlilerinin silah taşımadıklarını, olay sırasında da misafir boşaltma ve inisiyatif kullanmada yüzde 100 başarılı olduklarını dile getirdi. 
     
     OTELDE YAKLAŞIK 1200 KİŞİ BULUNUYORDU 
     Bir başka soru üzerine Gündeş, otelin toplantı salonlarında tanıtım toplantılarının yapıldığını ve yabancı misafirlerin bulunduğunu da belirterek, olay sırasında personel dahil yaklaşık 1200 kişinin otelde bulunduğunu söyledi. 
     Bu saldırıyı ''tüm konaklama birimlerine yapılmış bir saldırı'' olarak değerlendiren Gündeş, ''Otelde panik yaşanması son derece doğal. Otel anında boşaltıldı. Kimsenin burnu bile kanamadı. İstanbul güvenli bir şehir. Otellerimiz de güvenli. Her şey 1 saat içerisinde halledildi'' dedi. 
     Saldırganın herhangi bir bildiri dağıtıp dağıtmadığına ilişkin soruya Gündeş, böyle bir şeyin söz konusu olmadığını, ayrıca saldırganın otele girişi sırasında güvenlik görevlilerini yere yatırmadığını söyledi. 
     Bu arada, açıklama öncesinde basın mensuplarının olayın geçtiği yerde görüntü almasına izin verildi. Saldırganın ateş ettiği kurşunların cama, duvarda asılı bulunan ve içinde eski bir elbisenin yer aldığı çerçeveye ve duvarlara isabet ettiği görüldü. 
     





</TEXT>
</DOC>
