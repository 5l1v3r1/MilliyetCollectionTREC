<DOC>
<DOCNO> 98715 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/29/son/sontur22.html </URL>
<DATE> 2002/07/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Tayyip Erdoğan "Millet kararını verdi. 3 Kasım seçim tarihidir" 
</HEADLINE>
<TEXT>

     AK Parti Genel Başkanı Recep Tayyip Erdoğan, 3 Kasım'da erken seçim yapılmasına ilişkin verdikleri sözün arkasında durduklarını belirterek, ''Bana göre millet kararını vermiştir. 3 Kasım erken seçim tarihidir. 3 Kasım'da erken seçimle beraber de AK Parti iktidarıyla yeni bir döneme hazırlanmaktadır'' dedi. 
     THY'ye ait uçakla Kayseri'den İstanbul'a gelen Erdoğan, Atatürk Havalimanı'nda basın mensuplarının sorularını yanıtladı. 
     Kocaeli'nin Karamürsel ilçesine bağlı Ereğli beldesinde yapılan belediye meclisi üyeliği seçimi sonuçlarını değerlendiren Erdoğan, AK Parti'nin kurulduğundan bu yana ilk defa bir seçime girdiğini belirterek, şunları söyledi 
     ''AK Parti'nin ilk girdiği seçimden böyle bir neticeyi almış olması, bu konuda çok daha tecrübeli, deneyimli siyasi partilerin çok önünde olması bizim açımızdan anlamlı. Burada bana göre en önemli netice, iktidar partilerin ciddi düşüş kaydetmesidir. Bunların içinde en az düşüşü kaydeden parti ANAP oldu. En fazla kayıp DSP'de görüldü, adeta silindi. İkinci en büyük kayıp ise MHP'de yaşandı. O da yüzde 50 bir kaybın içerisinde. Böyle bir yerde yüzde 28 oy almak bizim açımızdan küçümsenmeyecek bir netice olmuştur.'' Erdoğan, TBMM'nin bugün olağanüstü toplanmasına ilişkin şöyle konuştu 
     ''3 Kasım'la ilgili biz kararımızda ve yerimizde duruyoruz. AK Parti olarak bizde herhangi bir sorun yok. Bugüne kadar nasıl verdiğimiz sözün arkasında durduysak, bugün de verdiğimiz sözün arkasında duruyoruz. Bu söz bizim sözümüz değil, milletin sözü. Çünkü millet 3 Kasım'da artık seçim istiyor, o havaya girmiştir. Erken seçimin olması kaçınılmazdır. Dolayısıyla bunu bizim yerine getirmemiz gerekiyor. DYP burada eğer sözünde durursa, DSP'den ayrılıp Yeni Türkiye Partisi'ni kuranlar da bu oylamada 3 Kasım için oylarını kullanırsa, rahatlıkla bu Meclis'ten 3 Kasım çıkar.'' 
     
     ANAP'A ELEŞTİRİ 
     Erken seçim konusunda ANAP'ın açıklamalarını samimi bulmadıklarını kaydeden Erdoğan, şu görüşleri savundu 
     ''3 Kasım'ı engellemek için tek yol Başbakan Ecevit'in istifasıdır diyorlar. Bu, çok ciddi, siyasi etik açısından yanlış olan bir ayıptır, istifaya zorlayıp ülkeyi yeni siyasi belirsizliğin içine itmek ve bu yolla Kasım'ı engellemek yolunu açmaktır. 
     Bir taraftan 'AB sürecini hızlandıracağım' diyorsun, öbür taraftan ülkeyi başsız bırakmanın çok daha farklı bir boyutunu ortaya koyuyorsun. Başbakan'ın istifasıyla ortaya çıkacak olan kaos, herhalde şu andakinden çok daha farklı bir kaos olacaktır. Niye Seçim yapılamayacaktır. Seçim yapılamadığı zaman hangi siyasi iradeyle Kopenhag'a, Brüksel'e gideceksiniz Ondan sonra da 'AB yolunda samimiyim' diyeceksiniz. Hayır baştan beri AB yolunda samimi olmamışlardır, şu anda da samimi değildirler. 'Acaba bu bizim için son dakikada can simidi olabilir mi' diye bunun gayreti içerisindeler, ama boşuna çabalıyorlar. Çünkü millet bana göre kararını vermiştir. 3 Kasım erken seçim tarihidir ve 3 Kasım'da erken seçimle beraber de AK Parti iktidarıyla yeni bir döneme hazırlanmaktadır'' 
     
     UÇAKTAKİ OLAY... 
     AK Parti Genel Başkanı Recep Tayyip Erdoğan, dün uçağında meydana gelen arızayla ilgili olarak da, ''Havalandıktan 7 dakika sonra kapının üst kanadı açıldı. Kapının üst kanadı açılınca, Kurucular Kurulu üyesi bir arkadaşım kapıyı kapadı. Bu şekilde tekrar inişe geçtik ve Kayseri'ye karayoluyla devam ettik. Olay sırasında gayet sakindim'' diye konuştu. 
     Erdoğan, pist başındayken de uçakta kırmızı bir sinyal yandığını ve yardımcı pilotun uçak kapısını açıp tekrar kapadığını kaydetti 
     





</TEXT>
</DOC>
