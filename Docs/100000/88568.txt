<DOC>
<DOCNO> 88568 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/07/son/sontur16.html </URL>
<DATE> 2002/06/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Liderler zirvesi sona erdi... AB için önemli mutabakat var... 
</HEADLINE>
<TEXT>

     Cumhurbaşkanı Ahmet Necdet Sezer'in başkanlığında yapılan Avrupa Birliği AB konusundaki toplantı sona erdi. 
     Çankaya Köşkü'ndeki toplantı, yaklaşık 3 saat 15 dakika sürdü ve zirveden liderler "mutabakat" ile çıktı. 
     Başbakan Ecevit'in rahatsızlığı nedeniyle katılamadığı zirvede alınan mutabakat kararında Çiller toplantıya katılmadığı için DYP'nin görüşü yeralmadı. 
     Ankara kulislerinde beklentilerin üzerinde "olumlu" sonuçlanan zirve "AB için müjde" olarak değerlendirildi. 
     Cumhurbaşkanlığı Özel Kalem Müdürü ve Dışişleri Başdanışmanı Tacan İldem, Çankaya köşkü'nde AB konusunda yapılan toplantının son derece yapıcı bir ortamda geçtiğini bildirdi. 
     İldem, toplantının tamamlanmasının ardından yaptığı açıklamada, AB üyeliğinin toplantıya katılan tüm partilerin ortak ereği olduğunu söyledi. 
     İldem, Anayasa ve yasalarda Avrupa İnsan Hakları Sözleşmesi ve diğer mevzuata uygun açılımların gerçekleştirilmesi için TBMM'de gerekli çalışmaların ivedilikle sonuçlandırılması konusunda da mutabakat sağlandığını belirtti. 
     Günün kritik zirvesiyle ilgili gelişmeler şöyle 
     Cumhurbaşkanı Ahmet Necdet Sezer başkanlığında, 
     
     BÜYÜK UZLAŞMA 

     Çankaya Köşkü'nde gerçekleşen AB zirvesine katılan tüm siyasi partiler Türkiye'nin AB üyeliğini ortak amaç olarak benimserken, AB'nin Türkiye ile görüymelere başlama tarihinin belirlenmesine yardımcı olacak üç konuda görüş birliğine vardılar. 
     Cumhurbaşkanı Sezer'in daveti üzerine, Çankaya Köşkü'nde parlementoda temsil edilen siyasi partilerin genel baykanlarının katıldığı AB Zirvesi üç saat sürdü. 
     Toplantının ardından bir açıklama yapan Cumhurbaşkanlığı Özel Kalem Müdürü Tacan İldem, toplantının başında Dışişleri Bakanlığı Müsteşarı Uğur Ziyal ve AB Genel Sekreteri Volkan Vural tarafından teklif sunuş yapıldığını bildirdi. AB üyeliğinin toplantıya katılan tüm siyasi paritlerin ortam amacı olduğuna işaret eden Tacan İldem, toplantı sonrası kamuoyuna açıklanacak bildiriyi okudu. AB Zirvesi'nden çıkan ortak bildiri ise şöyle 
     "Avrupa Birliği'nin içinde bulunduğu genişleme ve derinleşme süreciyle, Türkiye'nin 1999 Helsinki Zirvesinden bu yana aday ülke olarak katılım öncesi strateji ve Katılım Ortaklığı Belgesi ışığında kabul etmiş olduğu Ulusal Programın uygulanmasında önemli gelişmeler sağlanmıştır. Bu gelişmelerle elde edilen ivmenin korunması ve 2002 yılı sonunda Avrupa Birliği'nin genişleme konusunda 13 aday ülkeyi birlikte değerlendireceği de dikkate alınarak, Türkiye'yle görüşmelere başlama tarihinin belirlenmesine de yardımcı olacak biçimde aşağıdaki konularda görüş birliğine varılmıştır 
     -Anayasamızın ve yasalarımızın Avrupa İnsan Hakları Sözleşmesi ve bu sözleşmeye ek protokollerle Avrupa Konseyi çerçevesinde geliştirilmiş olan düzenlemeler ışığında, yeni açılımların gerçekleştirilmesi amacıyla Türkiye Büyük Millet Meclisi'nde gerekli çalışmaların ivedilikle sonuçlandırılması -Türkiye'nin üyelik hazırlıklarının ve bu konuda attığı önemli adımların Avrupa Birliği üyesi ülkelerin kamuoyları, parlamentoları ve siyasal partileri ile Avrupa Birliği Parlamentosu ve Komisyonu nezdinde daha etkin tanıtımı amacıyla ortak bir platform oluşturulması -Ulusal Program uyarınca yapılması öngörülen Avrupa Birliği birikimine uyum çalışmalarının gereği olarak Türkiye Büyük Millet Meclisi'nin ilgili komisyonları ve Genel Kurul gündeminde bulunan yasa tasarılarının bir an önce görüşülerek sonuçlandırılması. 
     Türkiye'nin atacağı adımlara karşılık Avrupa Birliği'nin de gerekli özen ve duyarlılık içinde hareket edeceği tüm siyasal partilerin ortak beklentisidir. 
     Toplantı yapıcı bir ortamda gerçekleşmiş olup, Cumhurbaşkanı Sezer, 2002 yılının Türkiye'nin Avrupa Birliği üyeliği yöneliminde kritik niteliğinin bilinciyle hareket eden siyasal partilerin iç politika kaygılarından uzak biçimde ulusal bir konuya bakış açısıyla yaklaşarak sağladıkları katkılardan dolayı toplantıya katılan Siyasal Parti Genel Başkanlarına teşekkürlerini bildirmiştir." 
     
     TUTANAK VAR AÇIKLANMAYACAK 

     Tacan İldem, bildiriyi okumasının ardından gazetecilerin sorularını da yanıtladı. İldem, bir soru üzerine, toplantıdaki konuşmaların tutanaklara geçtiğini ancak kamuoyuna açıklanmayacağını bildirdi. İldem, rahatsızlığını nedeniyle toplantıya katılamayan Başbakan Ecevit'in Cumhurbaşkanı Sezer'i telefonla aradığını anımsatan bir gazetecinin DYP Lideri Tansu Çiller'in Sezer'i arayıp aramadığını sorması üzerine ise, Tansu Çiller'den herhangi bir telefon gelmediğini bildirdi. 
     





</TEXT>
</DOC>
