<DOC>
<DOCNO> 70590 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/03/son/sontur09.html </URL>
<DATE> 2002/03/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Kulaktan öpmek sağır edebiliyor... 
</HEADLINE>
<TEXT>

     Trakya Üniversitesi Tıp Fakültesi Hastanesi Başhekimi Prof. Dr. Muhsin Koten, kulağa uygulanan basıncın, kulak zarının yırtılmasına ve sağırlığa neden olabileceğini belirterek, ''Kulaktan öpmek, zarı zedeleyerek sağır edebilir'' dedi. 
     Prof. Dr. Koten, 140 desibelin üstündeki, top atışı, uçak motorunun çalışması gibi ani sesin kulak zarını etkileyeceğini söyledi. Sesin yayılmasının belirli bir basınç oluşturduğunu belirten Prof. Dr. Koten, işitme fizyolojisinde kulak zarının çalışmasının, dışarıdan gelen basıncın titreşim olarak orta kulağa aktarılmasıyla olduğunu vurguladı. 
     Çok ani bir titreşimle zorlanmanın yırtılmaya neden olabildiğini ifade eden Prof. Dr. Koten, şunları kaydetti 
     ''Kulağa uygulanan basınç, kulak zarının yırtılmasına ve sağırlığa neden olabilir. Bu nedenle, kulaktan öpmek zarı zedeleyerek sağır edebilir. Örneğin halı sahada top oynarken topun kulak yolunu kapatacak şekilde ani olarak gelerek kulak yolundaki havayı sıkıştırması, zarı yırtar. Ters tepki- vakum etkisiyle kulaktan öpme diye ifade edilen kulak yolunu kapatacak şekilde öpmeler de kulak deformasyonunu etkiler. Bunların hepsi basınçtır. Yani kulak zarını içeri doğru iten ya da dışarı doğru çekmeye zorlayan ani basınç değişikliği, zarın yırtılmasına neden olur.'' Kulak zarında eskiden geçirilen rahatsızlıklara bağlı incinme olması halinde zarın kolaylıkla yırtılacağını ifade eden Prof. Dr. 
     Koten, çocuklukta geçirilen orta kulak enfeksiyonlarının zarın incelmesine neden olduğunu vurguladı. 
     
     Yırtılma iyileşiyor 
     Yırtılmanın 3 milimden küçük olması halinde, yırtığın yüzde 98 oranında kendi kendine iyileşecebileceğini belirten Prof. Dr. Koten, yırtılmanın 5-6 milimden büyük olması halinde iyileşme şansının çok az olduğunu kaydetti. Prof. Dr. Koten, 3 ay içinde iyileşme olmadığı taktirde cerrahi müdahaleye başvurulacağını, bu sürede de kulağa dışarıdan su kaçırılmaması gerektiğini söyledi. 
     Poliklinik şartlarında yırtıkların cerrahi müdahale ile düzeltilebileceğini anlatan Prof. Dr. Koten, şöyle devam etti 
     ''Paper Peach kağıt yama denilen yöntemle sigara paketlerinin dışındaki jelatin, ufak parçalara kesilip steril hale getirilerek, kulak zarının üzerindeki deliğe konuyor. Zardaki yırtık, kenarların duvara sarmaşık çıkması gibi aynı yönde büyümesine neden oluyor. 
     Yırtığın kapanması bu şekilde sağlanıyor. Eğer bu yapılmazsa, zarın yırtık kenarlarından biri içeri diğeri dışarı doğru gelişirse, kenarlar karşı karşıya gelmediği için delik kapanamaz. Tedavi başarısız olur.'' 
     






</TEXT>
</DOC>
