<DOC>
<DOCNO> 85031 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/20/son/sondun15.html </URL>
<DATE> 2002/05/20/ </DATE>
<TIME>  </TIME>
<AUTHOR>  </AUTHOR>
<HEADLINE>
İtalyanlar televizyon karşısında şişmanlıyor 
</HEADLINE>
<TEXT>

     İtalya'da aylık yayımlanan ''Dimagrire'' Zayıflama dergisinin yaptığı ankete göre, İtalyanların yüzde 95'i televizyon karşısında otururken birşeyler yiyip içmekten dolayı kilo alıyor. 
     Derginin son sayısında yayınlanan ve 985 kişi üzerinde yapılan ankete katılanların sadece yüzde 5'i televizyon karşısında birşeyler yemediğini söyledi. 
     Katılımcıların yüzde 61'i televizyon izlerken kesin birşeyler yediklerini veya içtiklerini söylerken, yüzde 23'ü ise bunun izledikleri programa göre değiştiğini kaydetti. 
     Televizyonda kavga, şok programları ile trajik haberler ve futbol maçlarının kilo aldırıcı gerçek unsurlar olduğu ifade edildi. 
     Dergi, Dünya Kupası maçlarının Avrupa'da sabahken oynanmasının ise bir şans olduğunu ve insanların televizyonda maç izlerken birşeyler yiyip içmesi için bu saatlerin çok erken olacağını belirtti. 
     Kadınların yüzde 63'ü televizyon karşısında şişmamlamalarının sebebini zaping yapmaya bağladı. Bir programı sürekli izlemeyi başaramadıklarını söyleyen kadınlar, oyalanmak için birşeyler atıştırdıklarını ifade etti. 
     Derginin genel yayın yönetmeni psikiyatr Raffaele Morelli, yazısında şunları kaydetti 
     ''Pasif ve canımızın sıkkın olduğu zamanlarda daha fazla yiyoruz. Zapingler gösteriyor ki, o anda ilgilendiğimiz birşeyler yok ve o sırada yediğimiz bisküvi, çikolata türü şeyler bizi şişmanlatıyor. Televizyon karşısında yemek yemek gerçek açlığa cevap vermek için değil, daha çok yatışmak için yapılıyor. Televizyon daha çok akşamları izleniyor, eğer yemeğin dozunu kaçırırsak yediklerimizi sindiremiyoruz.'' Televizyon karşısında en çok tüketilen besin maddeleri ise çikolata yüzde 43 , çerez yüzde 31 , dondurma yüzde 21 , ekmek arası birşeyler yüzde 18 , pizza yüzde 14 olarak gösterildi. 
     





</TEXT>
</DOC>
