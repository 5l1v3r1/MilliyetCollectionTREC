<DOC>
<DOCNO> 54601 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/28/son/sontur22.html </URL>
<DATE> 2001/11/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Dışişleri'nden Irak yorumu "Bunlar varsayım" 
</HEADLINE>
<TEXT>

     Washington Büyükelçisi Faruk Loğoğlu'nun "Irak'ın terörün arkasında bulunduğuna ilişkin ciddi kanıtlar sunulursa, Türkiye Irak politikasını gözden geçirebilir" şeklindeki sözlerinin ardından, Dışişleri Bakanlığı "Irak politikamız değişmedi" mesajını verdi. 
     Dışişleri Bakanlığı Sözcüsü Hüseyin Diriöz, haftalık olağan brifingde gazetecilerin "Sonsuz Özgürlük" operasyonu çerçevesinde Türkiye'nin Irak politikasına ilişkin sorularını yanıtladı. 
     Türkiye'nin Irak'a yönelik politikasında bir değişiklik olmadığını kaydeden Diriöz, ABD Başkanı George W.Bush ile ABD Dışişleri Bakanı Colin Powel'ın Irak'a yönelik sertleşen beyanlarının hatırlatılarak, "ABD Türkiye'den bir talepte bulundu mu Türkiye ne gibi önlemler alıyor" şeklindeki soru üzerine, "Varsayımlar üzerine cevap vermem mümkün değildir" diye konuştu. Türkiye'nin ülke bazında konuşmadığını ifade eden Diriöz, Ankara'nın "terörün coğrafyası yoktur" tezini yenileyerek, şöyle konuştu 
     "Bir ülkenin kendi eliyle ve parasıyla terörü desteklemesi her ne kadar olumsuz ise aynı şekilde bir başka ülkenin kendi ülkesi içinde kendisine zarar vermeyen teröristlerin eylemine ve başka ülkelerde insanların öldürülmesine kayıtsız kalması da vahim bir yanlıştır. Ancak biz kendi yakın coğrafyamızda bir savaş ya da savaş benzeri bir durum çıkmasını istemeyiz. Yineliyorum, varsayımlar üzerine konuşmak yanlıştır" Türkiye'nin kendi esenliğini ve güvenliğini en ön planda tutarak, terörle mücadele varolmaya devam edeceğini kaydeden Diriöz, CIA eski başkanı James Woolsey'in, "Kuzey Irak'ta bağımsız devlet kurulmaması ve petrol kaynaklarına ulaşım yönünde garanti verilmesi durumunda, Türkiye'nin Irak operasyonuna ikna edilebileceği" şeklindeki sözlerini ise, "Bu sayın yazarın kendi yorumudur. Diğerlerinin beyanları üzerine yorum yapmak istemem" şeklinde değerlendirdi. 
     






</TEXT>
</DOC>
