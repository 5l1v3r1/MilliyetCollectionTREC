<DOC>
<DOCNO> 92428 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/27/son/soneko07.html </URL>
<DATE> 2002/06/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Artık Merkez Bankası temel amacı "fiyat istikrarını sağlamak" 
</HEADLINE>
<TEXT>

     Merkez Bankası, esas mukavelesini değiştirerek, bankanın temel amacının fiyat istikrarını sağlamak olduğu, bunun için uygulayacağı para politikasını ve kullanacağı para politikası araçlarını doğrudan kendisinin belirleyeceğini vurguladı. 
     Resmi Gazete'nin bugünkü sayısında, Merkez Bankası Anonim Şirketi'nin esas mukavelesinde değişiklik yapılmasına ilişkin Bakanlar Kurulu Kararı yer aldı. 
     Buna göre, banka fiyat istikrarını sağlama amacı ile çelişmemek kaydıyla Hükümet'in büyüme ve istihdam politikasını destekleyecek. 
     Merkez Bankası'nın temel görevleri ve yetkilerinin yeniden belirlendiği Karar'a göre Banka'nın organları, Genel Kurul, Banka Meclisi, Para Politikası Kurulu, Denetleme Kurulu, Başkanlık Guvarnörlük , Yönetim Komitesi olarak sıralandı. 
     Banka organlarının temel görev ve yetkilerinin yer aldığı Karar'a göre, Banka üzerinde tam yetki ve kontrol hakkına haiz olan Banka Meclisi, Merkez Bankası'nı ilgilendirilen bütün işlerle iştigal edecek. 
     Merkez Bankası Başkanı'na yardımcı olarak 4 başkan yardımcısı atanacak. Başkan Yardımcılığı görevine atanacaklarda aranılan kriterlerin sıralandığı Karar uyarınca, Başkan Yardımcıları 5 yıl süre ile atanacak ve bu sürenin sonunda yeniden göreve getirilebilecek. 
     Başkan, tarafından Banka faaliyetleri ile uygulanmış ve uygulanacak olan para politikaları hakkında her yıl Nisan ve Ekim aylarında Bakanlar Kurulu'na rapor sunacak. Banka, faaliyetlerine ilişkin olarak, yılda iki defa TBMM Plan ve Bütçe Komisyonu'nu bilgilendirecek. 
     Banka, Hazine ile kamu kurum ve kuruluşlarına avans veremeyecek ve kredi açamayacak. Ayrıca Hazine ile kamu kurum ve kuruluşlarının ihraç ettiği borçlanma araçlarını birincil piyasadan alamayacak. 
     Merkez Bankası, Banka Kanunu ile yetki verilen işlemler dışında avans veremeyecek ve kredi açamayacak. Vereceği avans ve açacağı kredi teminatsız ve karşılıksız olamayacak. Her ne şekilde olursa olsun kefil olamayacak ve doğrudan kendisi ile ilgili işlemler dışında teminat veremeyecek. 
     Merkez Bankası'nı 26 Nisan 2002 tarihinde Ankara'da yapılan olağan genel kurulunda, 4651 sayılı Merkez Bankası Kanunu'nda değişiklik yapılmasına dair Kanun ile 1211 sayılı Merkez Bankası Kanunu'nda yapılan değişiklikler doğrultusunda Banka'nın esas mukavelesinde yapılacak yeni düzenlemeler ele alınarak kabul edilmişti. 
     





</TEXT>
</DOC>
