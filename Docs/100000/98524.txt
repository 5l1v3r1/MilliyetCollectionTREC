<DOC>
<DOCNO> 98524 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/28/son/sontur08.html </URL>
<DATE> 2002/07/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Yangın söndürüldü... 
</HEADLINE>
<TEXT>

     Kocaeli Vali Vekili Ümmet Kandoğan, Körfez İlçesi'ndeki Akçagaz LPG Dolum Tesislerindeki yangının söndürüldüğünü ve soğutma çalışmalarına başlandığını söyledi. 
     Vali Vekili Kandoğan, gazetecilere yaptığı açıklamada, yangında can kaybı olmamasının sevindirici bir durum olduğunu söyledi. 
     Yangın başlangıcından itibaren İl Kriz Merkezi'nin yönlendirmesiyle çevre il ve ilçe belediyelerinin yanı sıra sanayi tesislerinden de su ve köpük sıkan araçların bölgeye sevk edildiğini belirten Kandoğan, şöyle konuştu 
     ''Yangının söndürme çalışmalarına üst düzeyde katkı sağlayacak helikopterler, Orman Bakanlığı ile kurulan temas sonucu bölgeye sevk edildi. Karadan ve havadan yapılan çalışmalarda yangın kontrol altına alınarak söndürüldü. Soğutma çalışmaları da devam etmektedir. Söndürme çalışmalarına, Orman Bakanlığı'nın ve askeriyeye ait helikopterlerin katkısı büyüktür. Büyük bir facianın önlenmesi nedeniyle sevinçliyiz.'' Vali Vekili Ümmet Kandoğan, yangının başlamasıyla birlikte bölgede bulunan 5 bin civarında vatandaşın, kendi imkanları, güvenlik güçleri ve belediye ekiplerinin yardımıyla tahliye edildiğini, ancak bu sırada meydana gelen sıçrama sonucu 10 evin üst katlarının kullanılmaz hale geldiğini bildirdi. 
     Kandoğan, Körfez Belediyesi ile ortaklaşa yürütülen çalışma sonucu bölgede tehlikenin ortadan kalktığını ve ayrılan vatandaşlara da geri dönebilecekleri konusunda duyuru yapıldığını kaydetti. 
     Kandoğan, yangının başladığı saatten itibaren İstanbul Haydarpaşa'dan durdurulan tren seferlerinin de saat 12.00'den itibaren normale döndürüleceğini açıkladı. 

     
</TEXT>
</DOC>
