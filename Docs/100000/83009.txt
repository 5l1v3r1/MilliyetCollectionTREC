<DOC>
<DOCNO> 83009 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/09/son/sondun12.html </URL>
<DATE> 2002/05/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Afganistan'ın Celalabad havaalanına roketli saldırı 
</HEADLINE>
<TEXT>

     Afganistan'ın Celalabad havaalanına dün akşam roket saldırısı düzenlendiği, olayda ölen veya yaralanan olmadığı bildirildi. 
     Merkezi Pakistan'da bulunan Afgan İslami Haber Ajansı AIP , havalanına güneyden en az dört roket atıldığını, roketlerin havaalanının 500 metre yakınına düştüğünü belirtti. 
     İngiliz ve Amerikan birlikleri tarafından kullanılan havaalanına, ilk kez bu tip bir saldırı düzenlendiği açıklandı. 
     Bu arada Afganistan'da görev yapan İngiliz birliklerinin, ülkenin doğusunda El Kaide ve Taliban tarafından kullanıldığı sanılan cephanelik dolu mağaralara operasyon düzenlediği bildirildi. 
     İngiliz komutan Tümgeneral Roger Lane, bin kişilik tugayın, Paktia bölgesinde dağlık alanda tanksavar ve uçaksavar cephaneliğiyle dolu 4 mağara bulduğunu söyledi. 
     Lane, geçen hafta başlayan ''Pusu Operasyonu''nun önemli bir kısmının tamamlandığını, bulunan 2 metre uzunluğunda ve 9 metre derinliğindeki mağaraların, üzerinde asma kilit bulunan metal kapılarla kapatıldığını kaydetti. 
     Ülkedeki operasyonlarda ele geçirilen silahlar, Afganistan'daki geçici yönetime teslim ediliyor ya da ortadan kaldırılıyor. 
     





</TEXT>
</DOC>
