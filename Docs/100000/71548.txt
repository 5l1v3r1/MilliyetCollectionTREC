<DOC>
<DOCNO> 71548 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/08/son/sontur13.html </URL>
<DATE> 2002/03/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Çeteler ordu gibi silahlanıyor... İki çetede 33 tabanca çıktı... 
</HEADLINE>
<TEXT>

     İstanbul'da 2 ayrı organize suç örgütüne yönelik operasyonda, çete üyesi oldukları belirlenen 42 kişi, 33 adet tabanca, 4 adet tüfek ve sahte polis tanıtma kartlarıyla 
     yakalandı. 
     İstanbul Organize Suçlar Şube Müdürlüğü'nden yapılan açıklamaya göre, kentin değişik semtlerinde organize suç örgütlerine yönelik operasyonlarda, çete üyesi oldukları belirlenen 42 kişi yakalandı. 
     Bu kişilerin üzerlerinde ve gösterdikleri yerlerde yapılan aramalarda, ruhsatsız 33 adet tabanca ile 4 adet tüfek, 2 adet sahte polis tanıtma kartı, 57 adet uyuşturucu hap, 1 adet göz yaşartıcı sprey, 1 adet dizüstü bilgisayar, 7 adet disket, muhtelif tarih ve miktarlarda 18 adet çek ile 24 adet senet, 4 adet cep telefonu ve 1 milyar 50 milyon lira para ele geçirildi. 
     Aralarında bir süre önce ölen Dündar Kılıç'ın oğlu Cenk Ali Kılıç ile Sabri Donat, Tahirhan Örtmez, Volkan Bakırcı, Ulaş Akbaba ve Mustafa Çalışkan'ın da bulunduğu belirtilen bu kişilerden sorgusu tamamlananlar, İstanbul DGM'ye sevk edildi. 
     
     Velileri tehdit, minübüsçülerden haraç 
     Açıklamada, yakalanan çete üyelerinin sorguları sonucu aydınlatılan eylemler ise şöyle sıralandı 
     -4 Mart 2002'de, Maltepe'de çocuklarını okullarına götüren velilerin okul servisçileri tarafından yollarının kesilerek tehdit edilmesi, -5 Mart 2002 günü Beşiktaş-Sarıyer hattında çalışan minibüsçü esnafından tehditle para toplanması, -25 Kasım 2001 tarihinde alacak-verecek meselesi yüzünden Muğla Bodrum'da bir kişinin zorla alıkonularak İstanbul'a getirilmesi ve rızası olmadan 250 milyar liralık senet imzalatılması, -2001 yılının Kasım ayında Kayseri'de bir otomobilin sahibinden zorla alınıp İstanbul'a getirilmesi, -6 Ekim 2001 günü Ümraniye'de bir kişinin bıçakla yaralanması ve yaralayan kişi yerine başka birisinin olayı üstlenerek adli mercilerin yanıltılmaya çalışılması, -Eyüp, Bayrampaşa, Gaziosmanpaşa ve Eminönü ilçelerinde çeşitli tarihlerde 5 kişinin tabanca ve bıçakla yaralanması. 
     -Boğazlardan transit geçen gemilerden yasadışı yollardan mazot alınarak çete üyelerine ait petrol istasyonlarında satışının yapılması. 
     






</TEXT>
</DOC>
