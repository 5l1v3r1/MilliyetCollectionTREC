<DOC>
<DOCNO> 56415 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/10/yasam/yas03.html </URL>
<DATE> 2001/12/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Karadeniz iki gemiyi daha yuttu 
</HEADLINE>
<TEXT>

Fırtınalı havaya aldırmayıp Karadeniz’e açılan Kamboçya bandıralı yük gemisi sulara gömüldü. 8 mürettebat kurtarıldı, 1 kişi kayboldu. Sinop’ta batan Türk gemisinin mürettebatı kurtarıldı 
     İSTANBUL Milliyet, SİNOP DHA 

     Fırtınalı havaya aldırmadan Karadeniz’e açılan 18 mürettebatlı Kamboçya bandıralı "Lady Amar" adlı yük gemisi, sulara gömüldü. Olay yerine yönlendirilen bir Rus gemisi sekiz mürettebatı kurtarırken, 9 kişinin kurtarılmasına çalışılıyor. Bir mürettebat ise denize düşerek kayboldu. 
     Romanya’dan aldığı demir yükünü Cezayir’e götüren 6 bin 986 grosstonluk Lady Amar, dün 13.30’da, radyo kanalları aracılığıyla S.O.S verdi. Suriyeli 18 mürettebatı bulunan geminin kaptanı, İstanbul Boğazı girişinin 40 mil açığında, Karadeniz’de fırtına nedeniyle batma tehlikesi geçirdiğini bildirdi. Mürettebatın kurtarılabilmesi için, bir askeri helikopter ile Kıyı Emniyeti ve Gemi Kurtarma İşletmeleri Genel Müdürlüğü’ne bağlı kurtarma gemileri olay yerine gönderildi. Ancak hava muhalefeti nedeniyle helikopter ve sadece 5 mil açılabilen gemiler geri döndü. 
     
Üç gemi yardım etti      Bunun üzerine Lady Amar’a Karadeniz’deki yakın olan gemiler yönlendirildi. Batmak üzere olan gemiye, Rusya Federasyonu bandıralı "Academic Rostov", Malta bandıralı "Glenroy" ve Liberya bayraklı "Akson Adriano" adlı gemiler yardım için yanaştı. Botlara binen mürettebatlardan sekizi, kurtarılarak Academik Rostov adlı gemiye alındı. Gemiye alınmaya çalışan bir kişi ise denize düşerek kayboldu. Botta bulunan dokuz kişinin gemiye alınması için çalışmaların sürdüğü öğrenildi. 
     
Sinop’ta Türk gemisi battı      Bu arada, Sinop'un İnceburun açıklarında fırtınaya yakalanan 855 grostonluk "Kalkavan" adlı kuru yük gemisi battı. Geminin 8 kişilik mürettebatı ise kurtarıldı. 
     



 YAŞAM 
















</TEXT>
</DOC>
