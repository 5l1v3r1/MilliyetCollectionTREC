<DOC>
<DOCNO> 67511 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/14/ekonomi/aeko.html </URL>
<DATE> 2002/02/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Motosiklet kapanıyor otomobil Japonların 
</HEADLINE>
<TEXT>

Anadolu Grubu’nun Honda Otomobilcilik’teki yüzde 50’lik payının 45’i Japon ortağa geçiyor. Ortaklığın motosiklet fabrikası da kapatılarak, makineleri İtalya’ya taşınacak 
     EKONOMİ SERVİSİ 

     Anadolu Grubu, 1997’de yüzde 50 - 50 ortaklıkla kurulan Anadolu Honda Otomobilcilik’teki payının yüzde 45’ini Japonlara devrediyor. Yine Anadolu Grubu’nun yüzde 49, Japon Honda Motor Co.’nun yüzde 51 paya sahip olduğu motosiklet fabrikası ise kapanıyor. 
     Türk Sanayicileri ve İşadamları Derneği TÜSİAD Başkanı Tuncay Özilhan’ın İcra Kurulu Başkanlığını yürüttüğü Anadolu Grubu konu hakkında anlaşma imzalanana kadar açıklama yapmayacağını belirtirken, gruba yakın kaynaklar Kartal’daki Honda Anadolu Motosiklet fabrikasının 31 Mart itibariyle kapatılacağını belirtiyor. 
     Motosiklet fabrikasındaki makinelerin Honda’nın İtalya fabrikasına nakledileceği öğrenildi. 90 işçinin çalıştığı ve 12 bin motosiklet üretme kapasitesine sahip olan fabrikadaki yıllık üretim 10 bin adet düzeyinde. Üretiminin yüzde 25’ini ihraç eden fabrikadan İngiltere, Portekiz, İran ve sipariş üzerine bazı Afrika ülkelerinde motosiklet satılıyordu. Fabrika kapandıktan sonra Honda’nın Japon yöneticilerin başında olacağı bir organizasyonla Türkiye’de motosiklet satışını sürdüreceği öğrenildi. 
     
     30 35 milyon dolar konuşuluyor 
     Gebze’de kurulu yıllık 30 bin araç kapasitesine sahip otomobil fabrikasında ise Anadolu Grubu’nun yüzde 50’lik payının yüzde 5’e düşeceği belirtiliyor. Daha önce hisse devri için konuşulan 40 milyon dolar rakamının ise 30 - 35 milyon dolar düzeyinde gerçekleşeceği konuşuluyor. Honda’nın Avrupa’da İngiltere’den sonra ikinci büyük fabrikası olan Gebze tesislerinde Civic modeli üretiliyor. Hisse devrinin ardından üretim, satış ve pazarlama da Japonlara geçecek. 
     Japonların hisse devri sonrası Türkiye’deki fabrikayı ihracat üssü yapması bekleniyor. Anadolu Honda Otomobilcilik’in kapasitesini 2000 yılında 100 bin adete çıkarması gündeme gelmiş ancak kriz nedeniyle bu hedefe ulaşılamamıştı. Bu hedef gerçekleşseydi ikinci ve üçüncü kademede 300 milyon dolarlık yatırım yapılacaktı. 
     
İmza için Japonya’ya çağırdılar, ama gitmiyor      Honda Motor Company Avrupa Başkanı Minoru Harada’nın geçen hafta bizzat Türkiye’ye gelerek Anadolu Grubu yetkilileriyle birlikte görüşmeler yaptığı ve hisse devriyle ilgili gelişmeleri şekillendirdiği belirtiliyor. 
     Harada, bu görüşmeleri tamamlayarak Japonya’ya döndü. Honda’nın Türkiye’deki otomobil üretimini devralması operasyonu nihai aşamaya geldi ve gelecek hafta başında kesin açıklama yapılacak. Bu konudaki açıklama Japonya’dan gelecek. 
     Japonların hisse devriyle ilgili imza töreni için Anadolu Grubu İcra Komitesi Başkanı Tuncay Özilhan’ı Japonya’ya davet ettiği, ancak Özilhan’ın bu daveti kabul etmediği öğrenildi. 
     
     



 EKONOMİ 




















</TEXT>
</DOC>
