<DOC>
<DOCNO> 95911 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/16/ekonomi/eko07a.html </URL>
<DATE> 2002/07/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Hızlı seçim, reformcu hükümet uyarısı 
</HEADLINE>
<TEXT>

Uluslararası kredi derecelendirme kuruluşu Fitch, siyasi belirsizliğin uzaması ve ekonomik reformları uygulamak istemeyen bir hükümetin Türkiye’nin notunu düşürebileceğini belirtti 
     EKONOMİ SERVİSİ 

     Uluslararası kredi derecelendirme kuruluşu Fitch Ratings, Türkiye’deki politik krizle ilgili yorumunda, seçim ne kadar erken yapılırsa mali krizin önlenme şansının o kadar yüksek olacağını belirtti. 
     Türkiye’nin yakın gelecekte borç ödeme sorunu olmadığı kaydedilen analizde, siyasi krizin derinleşmesiyle birlikte faiz oranlarında yeni fırlamaların IMF programının gözden geçirilmesini gerektirebileceği kaydedildi. Analizde şöyle denildi 
     "Beklentiler siyasi krizin hızla çözülmesine bağlı. Erken seçim, AB yanlısı bir hükümetle sonuçlanırsa kamu maliyesi orta vadede sürdürülebilir bir yola girebilir ve kredi değeri artabilir. İç borcun büyük bölümünün kısa vadeli olması nedeniyle, faizlerde güven artışına bağlı olarak herhangi bir düşüş, görece hızlı bir şekilde borç maliyetlerini de düşürür. Güven artmazsa mali görünüm bozulacak bu iç borcun yapısı tarafından abartılacaktır. Piyasa kısa vadeli kağıtlar isteyecek, hükümet likidite sorunu yaşayabilecektir." 
     Böyle bir durumda Türkiye’nin iç borcu döndürmesinin yanı sıra gelecek yıl büyük bir finansman ihtiyacıyla karşı karşıya kalabileceği kaydedilen analizde "IMF kaynaklarının bu ihtiyaçları 2002’nin kalan bölümü için karşılaması gerekiyor. Ancak yeni IMF kredisi gelmediği, piyasa güveni iyileşmediği takdirde Türkiye 2003’te kendi fiansmanını sağlamakta zorlanacaktır" deniliyor. 
     Erken seçimle ekonomik reformları sürdürecek yeni bir hükümetin ortaya çıkması halinde felaketten söz etmeye gerek kalmayacağı belirtilen analize şöyle devam edildi 
     "Ancak, uzatmalı bir siyasi belirsizlik, ardından ekonomik reform uygulamak istemeyen bir hükümet gelirse, Hazine’nin finansman durumunu ve Türkiye’nin ülke notlarını şiddetli bir şekilde kötüleştirebilir." Analizde, "Kısa vadeli kredi görünümü için kritik olan, IMF programına bağlılığın sürdürülmesi ve gözden geçirmenin sonuçlandırılarak ağustosta 1.1 milyar dolarlık kredi diliminin alınmasıdır" denildi. 
     



 EKONOMİ 























</TEXT>
</DOC>
