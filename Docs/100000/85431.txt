<DOC>
<DOCNO> 85431 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/22/son/sondun08.html </URL>
<DATE> 2002/05/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Amerikan terör raporunda Yunan mahkemeleri eleştirildi 
</HEADLINE>
<TEXT>

     ABD Dışişleri Bakanlığı'nın 2001 yılı ''Küresel Terörizm'' raporunda, Yunanistan mahkemeleri, teröristlere karşı yumuşak davranmakla suçlandı. 
     Raporun Yunanistan bölümünde, Amerikalılara yönelik terörist saldırıları araştırmada ABD ile işbirliğini sürdürmesine karşın, Yunan hükümetinin, bu saldırılardan sorumlu 17 Kasım ve Devrimci Merkezler adlı terör örgütlerinden hiç kimseyi tutuklamadığı belirtildi. 
     ABD raporunda, ''terör bağlantılı davalarda Yunanlı teröristlerin cezalarının inanılmaz ölçüde indirilmesi veya suçlu bulunduklarında kararın temyiz edilmesi, terörizmle mücadele cephesinde bir gerileme teşkil ediyor'' denildi. 
     Raporda, bu davalara çeşitli örnekler de verildi. Şehir Gerillası adlı örgütün mensubu Nikos Maziotis'in, Yunanistan'da bir bakanlık binasına patlayıcı madde yerleştirmekten yargılanması davasında hakimin, ''bu terörist eylem değil, siyasi bir ifade şekli'' gerekçesiyle 15 yıl hapis cezasını 5 yıla indirdiği raporda yer aldı. 
     Bunun dışında, Devlet Karşıtı Mücadele adlı örgütün teröristi, kaçak Avraam Lesperoglu'nun, bir Yunan polisini öldürme teşebbüsünden 17 yıl hapse mahkum olduğu, ancak kararın temyiz edildiği ve 
     tanıkların mahkemeye gelmemesinin ardından geçen yıl Kasım ayında serbest bırakıldığı anlatıldı. Selanik'teki Amerikan konsolosluğuna 1999'da bomba atan genç bir kadının ise önce mahkum edildiği, sonra davanın yeniden görülmesinin 2003'e ertelendiği belirtildi. Yunanistan'da, Amerika karşıtı terörist saldırıların 1999 yılında 20 olmasına karşın, bu sayının 2001 yılında 3'e düştüğü kaydedildi. 17 Kasım terör örgütü ve Devrimci Merkezler'in 2001 yılında hiçbir saldırıda bulunmadığı, ancak anarşist grupların terörist taktikler izlemeyi sürdürdüğü anlatıldı. 
     





</TEXT>
</DOC>
