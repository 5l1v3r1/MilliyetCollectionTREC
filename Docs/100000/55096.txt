<DOC>
<DOCNO> 55096 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/01/son/sontur04.html </URL>
<DATE> 2001/12/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Batı, Türkleri nasıl görüyor.. 
</HEADLINE>
<TEXT>

     Atatürk Üniversitesi Fen-Edebiyat Fakültesi İngiliz Dili ve Edebiyatı Bölüm Başkanı Doç. Dr. Kamil Aydın'ın, Türkiye'nin ve Türklerin batı ülkelerindeki imajını irdeleyen ve kitap haline getirilen "Images Of Turkey In Western" adlı doktora tezi, büyük ilgi gördüğü ABD ve İngiltere'de 2. baskısını yapacak. 
     Doç. Dr. Aydın, batıda özellikle sıradan vatandaşların büyük bir kısmının Türkiye hakkında çok yanlış bilgiler edindiklerini söyledi. 
     Aydın, "Örneğin batıda insanların büyük bir kısmı, Türk erkeklerini hala fes takan, sürekli nargile içen, kadınlarını da çarşafla gezen insanlar olarak tanıyorlar" dedi. 
     Türk kadınının çirkin olması dolayısıyla yakışıklı olan Türk erkeklerinin kadınlara fazla ilgi göstermediği gibi yanlış bilgiye sahip olanların bile bulunduğunu anlatan Aydın, "Diğer yaygın görüşlerin başında, ülkemiz, tarihi eser kaçakçılığının, esrar ve eroin satış ve pazarlanmasının çok sık yaşandığı bir ülke olarak biliniyor" şeklinde konuştu. 
     Birçok ülkede insanların Türkiye'nin başkentini hala İstanbul olarak bildiklerini söyleyen Aydın, "Batıda, Türkiye'de insan haklarının sürekli ihmal edildiği konusu hakim ve bu konuda özellikle polis, asker ve karakollarımız malzeme olarak kullanılıyor" dedi. 
     Aydın, batılı ülkelerde sıradan vatandaşların Türkiye hakkında bu şekilde ilginç fikirlere kapılmalarının nedeninin, ülkelerde özellikle basın-yayın organlarında, Türkiye hakkındaki yanlış fikirlerin, bilinerek gündemde tutulmasından kaynaklandığını dile getirdi. 
     






</TEXT>
</DOC>
