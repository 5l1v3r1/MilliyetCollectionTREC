<DOC>
<DOCNO> 64293 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/26/son/sondun09.html </URL>
<DATE> 2002/01/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Avustralya'daki mülteci kampında olaylar çıktı 
</HEADLINE>
<TEXT>

     Avustralya'da bir mülteci kampında, içinde bulundukları koşulları protesto eden mülteciler gösteri düzenledi, çıkan olaylarda biri ağır 2 kişi yaralandı. 
     Woomera kampında kalan 200 kadar mülteci, ellerinde ''Ya Özgürlük Ya Ölüm'' yazılı pankartlarla çatıya çıkarken, kaçmaya çalışanlar oldu. 
     Göçmen Dairesi'nden bir yetkili, olaylarda bir mültecinin, dikenli tellere tırmanırken ağır yaralanarak hastaneye kaldırıldığını, ayrıca bir kamp görevlisinin de yaralandığını söyledi. 
     Woomera'da, çoğunluğunu Afgan ve Ortadoğu kökenlilerin oluşturduğu mülteciler, iltica talepleriyle ilgili işlemlerin çok uzun sürmesini protesto için 11 gündür açlık grevinde bulunuyor. 
     Protestoların, Avustralya'nın kuzeybatısındaki bir mülteci kampına da sıçradığı, Curtin'deki kampta 4 mültecinin protesto için dezenfektan içtiği, 5 kişinin de açlık grevine başladığı belirtildi. 
     






</TEXT>
</DOC>
