<DOC>
<DOCNO> 77715 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/11/yasam/yas03.html </URL>
<DATE> 2002/04/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Liseli Uğur da ölüme atladı 
</HEADLINE>
<TEXT>

Psikolojik tedavi gören Üsküdar Amerikan Lisesi’nin başarılı öğrencisi Uğur Göğüş, sekizinci kattan atlayarak canına kıydı 
     BÜLENT ÖZDEMİR, İSMAİL POLAT 

     Özel Üsküdar Amerikan Lisesi öğrencisi Uğur Göğüş 15 , sekizinci kattaki evinin penceresinden atlayarak intihar etti. Satanist düşünceler nedeniyle 15 Ocak’ta Boğaziçi Köprüsü’nden atlayarak intihar eden Lara Falay’ın 16 ardından Özel Üsküdar Amerikan Lisesi dün bir öğrencisini daha kaybetti. 
     Hazırlık birinci sınıfa devam eden Göğüş, dün okul çıkışı, Migros’ta annesi Hafize Göğüş’le buluştu. Çocuğun, alışveriş yaparken annesiyle arasında tartışma çıktığı öne sürüldü. Annesini bırakan Uğur, Soyak Sitesi’ndeki evlerine gitti. Arka bahçeye bakan odasının penceresine çıkarak, kendini boşluğa bırakan Uğur önce küçük bir ağacın üstüne düştü, ardından beton zemine çakıldı. Ağır yaralanan Uğur, ambulansla Haydarpaşa Numune Hastanesi’ne götürülürken öldü. Bir süre sonra marketten dönen Hafize Göğüş, olayı öğrenince şok geçirdi. Babası, Ford Otosan Planlama Müdürü Sebahattin Göğüş de hastaneye koştu. 
     
     Bilgisayarı incelemeye alındı 
     İstanbul İl Milli Eğitim Müdürü Ömer Balıbey, Uğur’un 2 yıl önce miyop ameliyatı geçirdiğini, ancak halen gözlerinden rahatsızlığı bulunduğu anlatarak, "İntihar eden çocuğun psikolojik sıkıntıları varmış. Ailesi tarafından da psikoloğa götürülüyormuş" dedi. 
     Uğur’un bilgisayarı inceleme için İstihbarat Şube Müdürlüğü’ne götürüldü. Odasının gördüğü bowling salonunun duvarındaki satanist işaretlerin de bir süre önce boyayla kapatıldığı ortaya çıktı. 
     



 YAŞAM 


















</TEXT>
</DOC>
