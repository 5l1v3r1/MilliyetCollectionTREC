<DOC>
<DOCNO> 86072 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/25/son/sondun08.html </URL>
<DATE> 2002/05/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Blair'in eşi 35 yıldır varlığını bilmediği üvey kardeşini keşfetti 
</HEADLINE>
<TEXT>

     İngiltere Başbakanı Tony Blair'in eşi Cherie Blair, varlığı 35 yıldır gizli tutulan bir üvey kızkardeşini keşfetti. 
     Daily Mail gazetesi, Cherie'nin 35 yaşındaki Lucy Thomas ile telefonda görüştüğünü, ancak kendisiyle henüz buluşmadığını yazdı. 
     Downing Street sözcüsü, konunun ''tamamen özel bir mesele'' olduğunu gerekçe göstererek, Daily Mail'in haberiyle ilgili herhangi bir açıklama yapmadı. 
     Avustralya'nın Sydney kentinde bir televizyon şirketinde çalışan Lucy Thomas, Daily Mail'e yaptığı açıklamada, Blair çiftinin geçen martta İngiliz Milletler Topluluğu Commonwealth toplantısı için Avustralya'da bulunduğu sırada Cherie ile telefonda görüştüğünü, ancak buluşacak fırsat bulamadıklarını belirtti. 
     Lucy, üvey kızkardeşiyle bu yıl içinde biraraya gelmeyi planladıklarını sözlerine ekledi. 
     Cherie'nin babası Tony Booth'un dört evliliğinden 7 kızı daha bulunuyor. Avukat ve dört çocuk annesi 47 yaşındaki Cherie Blair, Booth'un en büyük kızı. 
     





</TEXT>
</DOC>
