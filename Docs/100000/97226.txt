<DOC>
<DOCNO> 97226 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/22/siyaset/siy05.html </URL>
<DATE> 2002/07/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Kıbrıs AB’nin işi değil 
</HEADLINE>
<TEXT>

Ecevit AB’nin iki ayrı milleti, iki ayrı din ve dili zorla bir araya getirmeye hakkı yok 
     ANKARA Milliyet 

     Başbakan Bülent Ecevit, Kıbrıs sorununun, Kopenhag kriterleri açısından Avrupa’yı ilgilendiren bir konu olmadığını, AB’nin ilgisi yüzünden Kıbrıs’ta iki tarafı da tatmin eden bir çözüm bulunamadığını söyledi. TRT - 1’de "Pazar Panorama" programının konuğu olan Ecevit, şöyle konuştu "Kıbrıs sorununun iki tarafı da tatmin edici bir şekilde çözülmesi isteniyorsa her şeyden önce Kıbrıs gerçeği kabul edilmelidir. Kıbrıs’ta iki ayrı devlet, iki ayrı millet, iki ayrı dil ve iki ayrı din vardır. Bunları zorla bir araya getirmeye AB’nin hakkı yoktur." 
     
     AB Güney Kıbrıs’ı alırsa 
     Ecevit, AB’nin Güney Kıbrıs’ı alması ve Kuzey Kıbrıs’ın dışarıda kalması olasılığını ise şöyle değerlendirdi "Bu taktirde, Kıbrıs’ta iki ayrı devletin varlığını AB de fiilen kabul etmiş olacak, hiçbir ülke boşlukta kalamaz. KKTC Türkleri Rumlar’la birleşerek AB’ye katılmayı istemiyor. Öyle bir davranış olursa Rumlar yeniden adanın kuzey kesime yerleşeceklerdir. Onun için mahkeme açmaya ve kazanmaya başlamışlardır. Bu durumda Kıbrıs’ta ciddi bir sürekli çatışma sürecine girilmiş olacaktır." 
     
     Bush’u üzmek istemeyiz 
     Ecevit, ABD’nin Irak’a olası operasyonu ve ABD Savunma Bakan Yardımcısı Paul Wolfowitz’in ziyaretini değerlendirirken, ABD Başkanı George Bush’un seçilmesinden beri başlıca hedefinin Irak’taki mevcut rejimi ortadan kaldırmak olduğunu söyledi. Wolfowitz’in mesajlarının "yeni bir gelişme" olmadığını vurgulayan Ecevit, "Bush Türkiye’nin gerçek anlamda dostudur. Onu üzmek istemeyiz, fakat dostluğumuzun gereği olarak kaygılarımızı kendisine ve yardımcılarına açıkça söylemeyi de görev biliriz. Kuzey Irak’ta fiili bir Kürt devleti kuruldu. Onun daha ileri ölçüye varmasına, Türkiye’nin müsaade etmesi söz konusu değildir. Yalnız şu tesellim var, belli ki ABD yönetimi henüz bir somut plan hazırlamamıştır" diye konuştu. 
     



 SİYASET 















</TEXT>
</DOC>
