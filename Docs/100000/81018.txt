<DOC>
<DOCNO> 81018 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/29/son/sondun07.html </URL>
<DATE> 2002/04/29/ </DATE>
<TIME>  </TIME>
<AUTHOR>  </AUTHOR>
<HEADLINE>
İngiliz ve Amerikan güvenlik uzmanları bölgeye gidiyor 
</HEADLINE>
<TEXT>

     Ramallah'ta İsrail'in kuşatması altında bulunan Filistin Devlet Başkanı Yaser Arafat'ın karargahındaki Filistinli sanıkların tutukluluk durumlarını ele almak üzere İngiliz ve Amerikalı güvenlik uzmanlarının bugün bölgeye gitmeyi bekleniyor. 
     Filistin Yönetimi'nde yapılan yazılı açıklamada, Arafat'ın dün kabul ettiği teklifte öngörüldüğü üzere, planın teknik ayrıntılarını ele almak üzere İngiliz ve Amerikalı uzmanlar heyetinin bugün bölgede beklendiği belirtildi. 
     ABD'nin Kudüs Konsolosu Ronald Schlicher başkanlığındaki İngiliz ve Amerikalılardan oluşan bir heyet, dün gece Ramallah'ta Arafat ile görüşmüştü. 
     
     ARAFAT-POWELL TELEFON GÖRÜŞMESİ 
     Arafat'ın, dün akşam ABD Dışişleri Bakanı Colin Powell ile bir telefon görüşmesi yaptığı, görüşmede İsrail'in Ramallah'tan çekilmesinin ele alınmasının yanı sıra Arafat'ın İsrail'in Beytüllahim'deki kuşatmayı kaldırması konusunda ısrar ettiği belirtildi. 
     Filistin ajansı WAFA'daki haberde, Arafat'ın İsrail'in 2 Nisan'dan bu yana Beytüllahim'deki Milad Kilisesi'nde uyguladığı kuşatmayı kaldırmasını istediği belirtilerek, Arafat'ın Powell'a ''İsrail bütün Filistin topraklarından çekilmeli ve Beytüllahim'deki Milad Kilisesi'ndeki kuşatmayı kaldırmalıdır'' dediği kaydedildi. 
     
     BM CENİN MİSYONU KONUSUNDA OLUMLU YANIT BEKLİYOR 
     BM Güvenlik Konseyi'nin, bugün Ortadoğu'ya heyet gönderme konusunda İsrail'den olumlu yanıt beklediği bildirildi. 
     Konsey'in başkanlığını yürüten Rusya temsilcisi Büyükelçi Sergey Lavrov, heyetin bölgeye gitmesi konusunda olumlu yanıt almayı beklediklerini belirterek, ''Konsey üyeleri, 1405 sayılı maddenin uygulanması konusundaki ısrarlı tavırlarını sürdürüyor ve Cenin mülteci kampındaki olayların içyüzünü ortaya çıkaracak heyetin bölgeye gidişinin sürekli ertelenmesinden kaygı duyuyor'' diye konuştu. 
     Büyükelçi Lavrov, ''İsrali ve Filistin'in tam işbirliğini elde ederek Cenin'deki olayları araştıracak heyetin bir an önce bölgeye gitmesi konusunda çaba sarfeden Genel Sekreter'in arkasındayız'' dedi. 
     





</TEXT>
</DOC>
