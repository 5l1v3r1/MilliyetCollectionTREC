<DOC>
<DOCNO> 65107 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/31/siyaset/asiy.html </URL>
<DATE> 2002/01/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Rüşvet çarkına çomak soktu 
</HEADLINE>
<TEXT>
Bakan’ı bile tehdit ettiler 
Bir üst düzey tapu yöneticisinin görev yerini değiştiren Devlet Bakanı Üşenmez, tehdit altında "Siyasetçisinden zenginine kadar herkes devreye girdi. Önüme takoz koydular" 
     ÖNDER YILMAZ Ankara 

     Tapu ve Kadastro’dan Sorumlu Devlet Bakanı Şuayip Üşenmez, rüşvet çarkını kırmak için bir üst düzey tapu yöneticisinin görev yerini değiştirmek isteyince, tehdit edildiğini söyledi. Üşenmez, "Siyasetçisinden zenginine herkes devreye girdi. Yer yerinden oynadı. Önümüze takoz koydular. Tehdit dahi alıyorum" dedi. 
     Devlet arazisinin mafya tarafından paylaşıldığını öne süren Üşenmez, bakanlık görevi süresince 71 teftiş yaptırdığını, 185 soruşturma açtırdığını, 78 kişiye disiplin cezası verdirdiğini, 10 memurun da görevden uzaklaştırıldığını bildirdi. 
     Mafyanın gariban vatandaşı kullanarak, devlet arazisini sahiplendiğini savunan Üşenmez, "Devlet arazisini mafya paylaşıyor. Gariban vatandaşların gecekondu yapabileceğini mi sanıyorsunuz Mafya gariban vatandaşa yol göstererek kondusunu yaptırıyor ve parasını alıyor" diye konuştu. 
     Gecekondu görünen birçok arazi üzerinde plazalar dikildiğini ifade eden Üşenmez, "Devletin arazisi üzerinde naylon köyler oluşturuyorlar, villalar yapıyorlar. Köy - kent değil, villa oluyor her yer" şeklinde konuştu. 
     Anayasa Mahkemesi’nin orman özelliğini kaybetmiş, orman arazilerinin Hazine’ye devredilerek satılmasını öngören yasayı iptal etmesinin yanlış olduğunu da kaydeden Üşenmez, sözlerini şöyle sürdürdü 
     "Bu arazilerin satılmasıyla Türkiye hem iç hem dış borçlarının tamamını ödeyebilir. Tapudaki sıkıntıları ve bu konuyu anlatmak üzere Cumhurbaşkanı’ndan randevu isteyeceğim." 
     



 SİYASET 



















</TEXT>
</DOC>
