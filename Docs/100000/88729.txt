<DOC>
<DOCNO> 88729 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/08/son/sontur06.html </URL>
<DATE> 2002/06/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Fen lisesine girenlerin yarısı 2. sınıfta normal liseye geçiyor... 
</HEADLINE>
<TEXT>

     Ücretsiz ve kaliteli eğitimiyle yıllardan beri öğrenciler ile velilerin hayali olan ve yarın binlerce öğrencinin sınavında ter dökeceği fen liseleri, Öğrenci Seçme Sınavı'ndaki ÖSS başarıda etkili olan ''Ağırlıklı Orta Öğretim Başarı Puanı AOBP '' yüzünden, öğrencilerini normal liselere kaptırıyor. 
     Not ortalaması okul ortalamasının altında olan fen liseliler, AOBP'yi yükseltmek için, lise 2. sınıfın ikinci yarısında normal liseye naklini aldırıyor. 
     Türkiye genelinde, son sınıfı bulunan 42 fen lisesindeki 1771 öğrencinin normal liselere geçiş yaptığı bildirildi. 
     Bursa Ali Osman Sönmez AOS Fen Lisesi yöneticileri de, okulun 96 öğrencisinden 54'ünün normal liselere gitmesinin üzüntüsünü yaşıyorlar. 
     Okul Müdürü Hakkı Altun, ''normal okullara kaçışın'' sadece kendi okullarında değil, Türkiye genelindeki 54 fen lisesinden, 42'sinde yaşandığını savundu. 
     Fen liselerinde yüksek olan AOBP yüzünden ÖSS'de ''başarılı olamama'' korkusu yaşayan öğrencilerin daha çok bu yöntemi tercih ettiğini belirten Altun, öğrencilerin ''başarısız oldukları için değil, 5-10 puan fazladan kazanmak için'' AOBP ortalaması daha düşük olan normal liselere geçtiklerini söyledi. 
     Halen lise 2 ve 3. sınıflarda 96 olması gereken öğrenci sayısının, kaçış yüzünden lise 2'de 40, lise 3'te ise 42 olduğunu kaydeden Altun, şunları söyledi 
     ''Fen liselerinde, çok başarılı ve 4,5-5 arasında not ortalaması bulunan ve çoğunluğu ÖSS'de istediği bölüme giren çocuklar okuyor. 
     Örneğin okulumuzda 42 son sınıf öğrencinin 27'sinin not ortalaması 5'tir. Dolayısıyla okul ortalaması da yüksek çıkıyor. Bu ortalamanın 
     üstünde notları olan öğrenciler için ÖSS'ye girişte sorun yok ama ortalamanın altında olan öğrenci için bu durum, 5-10 puan kayıp anlamına geliyor. Dolayısıyla, hepsi birer başarı abidesi olan bu gençler, AOBP'yi artırmak için okul değiştiriyor. Öğrenci okulundan ayrılmak istemiyor ama sistem onu buna mecbur ediyor. Bu yüzden ülke genelinde fen liselerinin son sınıfında olup ÖSS'ye girmesi gereken 4 bin 36 öğrenciden, 1771'i normal liselerde öğrenim görüyor.'' 
     
     ''GİTTİKLERİ OKULUN ÖĞRENCİLERİNE PUAN KAYBETTİRİYORLAR'' 
     Öğrencilerin, normal liselere geçtiklerinde de başarılarını sürdürdüklerini ve okulun ortalamasını yükselttiklerini anlatan Hakkı Altun, okulun lehine olan bu durumun da diğer öğrencilerin aleyhine işlediğini, okul ortalamasının altında kalan öğrencilerin puan kaybetmesine neden olduğunu kaydetti. 
     Altun, bu yüzden önceleri fen lisesi öğrencilerine ''kucak açan'' bazı müdürlerin, okullarına artık bu öğrencileri almak istemediğini söyledi. Fen lisesinden ayrılan bir öğrencinin, lisede kalması halinde istediği bölüme girme şansının yüzde 90 olduğunu, ancak normal liseye geçtiğinde bu şansın yüzde 70'e düştüğünü kaydeden Altun, velilerin ve öğrencilerin bunu göz ardı etmemelerini istedi. 
     
     ''YÖK YETKİLİLERİ, GELECEK ÖSS İÇİN SÖZ VERDİ'' 
     Müdür Altun, bu gidişe ''dur'' demek ve ''kayıpların önüne geçmek'' için Milli Eğitim Bakanlığı, ÖSYM ve YÖK nezdinde girişimlerde bulunduklarını ifade etti. AOBP'ye etki eden ''standart sapma''nın, fen liselerinde 35-40, Anadolu liseleri ile süper liselerde 30-40 ve normal liselerde 20-30 olmasını istediklerine işaret eden Altun, YÖK'ün bu teklifi ''makul'' bulduğunu, ancak ''sıkıntı yaratabileceği endişesiyle bu yıl uygulamaya geçilemeyeceğini bildirdiğini anlattı. 
     Altun, ''YÖK yetkilileri, fen liselilerin mağduriyetlerini, gelecek yıl yapılacak ÖSS sınavında gidereceklerine söz verdiler. Bu sözün yerine getirilmesi halinde fen liseleri, adına yakışır eğitim-öğretimine devam edecek, öğrencisini başka okullara kaptırmanın üzüntü ve kaygısını yaşamayacaktır'' diye konuştu. 
     





</TEXT>
</DOC>
