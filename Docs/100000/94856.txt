<DOC>
<DOCNO> 94856 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/10/son/sondun24.html </URL>
<DATE> 2002/07/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Gençler arasında AIDS vakaları 2010 yılına kadar 70 artabilir 
</HEADLINE>
<TEXT>

     İspanya'nın Barcelona kentinde düzenlenen 14. Uluslararası AIDS Konferansı'nda, 2010 yılına kadar gençler arasında AIDS hastalığına yol açan HIV virüsüne yakalananların sayısının yüzde 70 artarak, 21.5 milyona ulaşabileceği açıklandı. 
     Konferansta, Kaiser Vakfı tarafından hazırlanan bir rapor vakıf başkanı Drew Altman tarafından açıklandı. 
     Geçen yıl 12.4 milyon genç insanın HIV virüsü taşıdığı bildirilen raporda, bu sayının her yıl katlandığı ve HIV taşıyan her 10 kişiden 6'sının 15 yaşın altında olduğu kaydedildi. 
     Raporda, AIDS hastası 40 milyon kişinin 3'te 1'inin 25 yaş altında olduğu ve etkili bir önlem alınmadığı ya da tedavisi geliştirilmediği takdirde 2010 yılına kadar 20-34 yaş grubunda 21 milyon kişinin ölebileceği uyarısı yapıldı. 
     Genç nüfus arasındaki HIV vakalarının daha çok genç kadınlar ve genç kızlar arasında görüldüğünü söyleyen Drew Altman, bazı ülkelerde HIV taşıyan genç kızların sayısının şaşırtıcı boyutta olduğuna dikkat çekti. 
     Botswana'da bayanlar arasındaki AIDS vakalarının yüzde 45 oranında tahmin edildiği, Lesotho'da ise bu oranın yüzde 51'i bulduğu belirtildi. 
     AIDS tedavisinde kullanılan ilaçların pahalı olduğu için yoksul ülkelerde az sayıda hasta tarafından kullanılabildiğine değinilen raporda, Sahra altı Afrika ülkelerinde bu hastalığa yakalananların 9 yıl içinde hayatını yitirdiğine dikkat çekildi. 
     Raporu sunan Altman, gençler arasında AIDS vakalarını azaltabilmek için tedbir programlarının gündeme getirilmesi gerektiğini, AIDS ile savaşın gerektiği gibi yapılmaması halinde ölüm oranının daha da artabileceğini açıkladı. 
     AIDS vakalarının gençler arasında artma nedeninin gençlerin kendilerini risk altında görmemelerinden kaynaklandığı, farklı kişilerle korunmasız cinsel ilişkiye girmelerinin tehlikeyi arttırdığı belirtildi. 
     AIDS vakalarının ciddi bir şekilde önlenmesi gerektiğini vurgulayan uzmanlar, 2000'in ilk on yılında 45 milyon yeni vakanın beklenildiğini aktarıyor. 
     Bill ve Melinda Gates Vakfı yöneticilerinden Dr. Helene Gayle da HIV virüsüne yönelik aktif tedbirlerin alınmasıyla AIDS hastası sayısının yüzde 80 azaltılabileceğini belirtti. 
     





</TEXT>
</DOC>
