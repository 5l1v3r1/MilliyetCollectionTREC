<DOC>
<DOCNO> 64936 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/30/yasam/yas03.html </URL>
<DATE> 2002/01/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Başkan gidecek yüzler gülecek 
</HEADLINE>
<TEXT>

Futbolcular ayaklandı ve takımın şampiyon olmaması için teknik direktörü kovan Edirnespor Başkanı istifa kararı aldı 
     GURBET GÖKÇE Edirne DHA 

     Şampiyonluk istemeyen başkan’ pes etti. Türkiye 3. Ligi 5. Grup’ta mücadele eden Edirnespor’un Başkanı Nejat Öztaş, futbolcuların "Kulübe zarar veriyorsun. Görevi bırak" baskısı yüzünden kongre kararı aldı. 
     Kongrede aday olmayacağını açıklayan Öztaş, takımın başına da oyuncuların istediği teknik direktör Arda Denizeri’yi getirdi. 
     
     Neler oldu neler... 
     Edirnespor’daki tartışmalar, Öztaş’ın Teknik Direktör Basri Uzunca’yı "Takımı şampiyon yapacak, ben şampiyonluk istemiyorum" diyerek görevden uzaklaştırmasıyla başladı. Bunun üzerine taraftarlar başkanı istifaya davet etti. Yeni teknik direktör Birol Yalçın, dört hafta sonra takımın başından ayrılınca, Öztaş bir ilke imza atıp çift teknik direktör sistemine geçti ve takımı Remzi Demirer ile Ahmet Fevzi Danabaş’a emanet etti. Ancak onlar da iki hafta sonra görevi bıraktı. Takım da üst üste yenilgilerden sonra şampiyonluk yarışından uzaklaştı. 
     
     "Bırakın, para gelecek" 
     Bu arada sezon başından bu yana beş teknik adamla çalışan futbolcular, aylarca paralarını alamadı. Antrenmanlara çıkmayan futbolcular, sonunda Öztaş’a bir ültimatom verdiler ve dediler ki "Siz varken kimse kulübe para vermiyor. Büyük sıkıntı içindeyiz, eve ekmek götüremiyoruz. Siz bırakırsanız para gelecek. Ayrıca çok sık teknik adam değiştiriyoruz. Hangi sisteme uyacağımızı şaşırdık. Takımın başına Arda Denizeri’yi getirin." 
     
     Kovulan hoca geri döndü 
     Baskılara daha fazla dayanamayan Öztaş, martta kongre kararı aldı ve yeniden aday olmayacağını açıkladı. Takımın başına da futbolcuların istediği Denizeri’yi getiren Nejat Öztaş, futbolcu Murat’ın Kartalspor’a transferinden gelen 7 milyar liralık çeki futbolculara dağıtacağını açıkladı. 
     



 YAŞAM 























</TEXT>
</DOC>
