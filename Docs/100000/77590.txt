<DOC>
<DOCNO> 77590 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/10/son/soneko23.html </URL>
<DATE> 2002/04/10/ </DATE>
<TIME>  </TIME>
<AUTHOR>  </AUTHOR>
<HEADLINE>
TOFAŞ'ın CEO'su ''İhracatımız 1 milyar Euro'ya yaklaşacak'' 
</HEADLINE>
<TEXT>

     Tofaş'ın yeni CEO'su Antonio Bene, bu yılki ihracatlarının 1 milyar Euro'ya yaklaşmasını beklediklerini söyledi. 
     Bene, yeni görevine başlamasının ardından, yenilenen Fiat Palio'nun 3 versiyonu ile Türkiye'de tasarlanıp üretilen Fiat Albea'nın tanıtım toplantısında ilk kez gazetecilerin karşısına çıktı. 
     Sabiha Gökçen Havaalanı'nda düzenlenen basın toplantısının ardından Bene, değişim çalışmaları çerçevesinde Tofaş'ın artık bir marka değil, Fiat araçları üreten kurum kimliğinin öne çıkacağını hatırlattı. 
     Bene, ''Tofaş, Fiat'ın yeni modellerini üreten bir kurum haline dönüşüyor. Bunun en büyük örneği Doblo. Biz, dinamik, parlak, rekabetçi bir otomotiv sanayine ulaşmak istiyoruz. Yeni model sayımızı artırdık'' dedi. 
     Doblo'nun bu meydan okumanın ilk ürünü olduğunu vurgulayan Bene, ''En iyi kalitede, rekabetçi fiyatlı otomobilleri en kısa sürede üretebileceğimizi bu meydan okuma ile gösteriyoruz'' diye konuştu. 
     Tofaş'ta yatırımların devam ettiğini, yeni bir modelin yatırımlarının iki yıl öncesinden başlamakta olduğunu dile getiren Bene, şunları söyledi 
     ''Doblo için yapılmış yatırım iki yıla bölünmüş olarak 200 milyon dolardı. Genel olarak bir araç geliştirmenin getirdiği yatırım miktarı yıllık 70-80 milyon dolardan başlar, 150 milyon dolara kadar çıkar. 
     Ancak bu yatırımın hangi aşamasında olduğunuza bağlı olarak değişir. 
     Bulunulan döneme göre de değişir. Eğer iki yıl sonra bir başka model çıkarmak istiyorsam yıllık minimum 70-80 milyon dolar harcanması gerekir.'' Antonio Bene, ''Ortaklarınız, otomotive yatırım yapmaya kararlılar mı, yatırımlar sürecek mi '' sorusuna, ''Koç Holding ve Fiat otomotive yatırımı sürdürmeye kesinlikle kararlı'' yanıtını verdi. 
     Geçtiğimiz hafta iki büyük ortağın bir toplantı yaptığını ve Tofaş'ın sadece Türkiye için değil, Avrupa'nın geneli için de bir merkez olması konusunun ele alındığını anlatan Bene, ''Ben de en yüksek kalitede üretim ve rekabetçi maliyetlerde otomobil üretmek için görevlendirildim. Türkiye'de bu mümkün. Ben 4 yıldır bunun için savaşıyorum. Sanıyorum sahip olduğumuz imkanlar, halkımız, genç mühendislerimiz ve işçilerimizle herşeyi gerçekleştirebiliriz. Buna inanıyorum'' dedi. 
     Tofaş'ın bu yılki ihracat hedefiyle ilgili bir soru üzerine Antonio Bene, Tofaş'ın toplam ihracatının Doblo'nun yanı sıra Albea da dahil olmak üzere 90 bin adet olmasını ve ihracat tutarının da 1 milyar Euro'ya yaklaşmasını beklediklerini bildirdi. 
     
     YENİ MODELLER 

     Yeni bir görünüme kavuşan Palio, 15.4 milyar lira ile 20.4 milyar lira arasında değişen fiyatlarla pazara sunuluyor. 
     Yine geliştirilmesi Türkiye'de gerçekleştirilen Palio'nun spor versiyonu, 1.6 motor hacmi ve 120 beygir gücündeki Palio Sporting ise 22 milyar 95 milyon liradan satılacak. 
     Görünümü değişen Palio Weekend ise 17.3 milyar lira ile 23 milyar lira arasında değişen fiyatlara sahip bulunuyor. 
     Yeni model Albea'nın fiyatları ise 16.4 milyar lira ile 21.9 milyar lira arasında değişen bir yelpazeye sahip. 
     Palio'nun 1.2, 1.2 16V, 1.6 16V, 1.6 16V sporting motor seçenekleri bulunuyor. Palio Weekend ve Albea'da ise sporting motor seçeneği dışında diğer motor opsiyonları da sağlanabiliyor. 
     Yeni modellerle birlikte güvenlik ve konfora yönelik çok sayıda yeni donanım ve ekipman da tüketicilerin beğenisine sunuluyor. 
     






</TEXT>
</DOC>
