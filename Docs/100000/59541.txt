<DOC>
<DOCNO> 59541 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/01/ekonomi/eko04.html </URL>
<DATE> 2001/01/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Borsada hareket yılın ikinci yarısında 
</HEADLINE>
<TEXT>

Uzmanlara göre gerek mali krizin yeni atlatılmış olması, gerekse piyasaların önce icraatları görme istekleri borsanın ilk yarıda yükselmesini engelleyecek 
     EBRU SUNGUR 

     Merhaba dediğimiz 2001 yılında sermaye ve para piyasalarını nelerin beklediği, ekonominin genel gidişatında ya da siyasette yaşanabilecek gelişmelerin borsaya nasıl yansıyacağı yatırımcılar için merak konusu. Biz de bunları aracı kurumların üst düzey yöneticilerine sorup, yeni yılda piyasaları bekleyen gelişmelere ışık tutmalarını istedik. 
     
     Önce icraat 
     Uzmanlar, borsanın bu yıl programla ilgili somut gelişmeleri satın alacağını vurguladılar. Bu çerçevede özelleştirme konusundaki başarıların, faizler ve enflasyonun düşürülmesindeki kararlılığın önem kazanacağına değinen uzmanlar, piyasalarda güven ortamının yerleşmesinin hükümetin icraatlarına bağlı olduğunu kaydettiler. 
     
     İlk üç ay kritik 
     Son mali krizin piyasalarda açtığı yaralara da değinen uzmanlar, "Piyasaların tekrar kriz öncesi seviyesine gelmesi en az üç ay sürecektir" görüşünü savundular. 
     Uzmanlar, hükümetin özelleştirme ve diğer yapısal reformlardaki performansının görülmesinden sonra yılın ikinci yarısında borsada yükselişin başlayabileceğini öngördüler. 
     Bu tarihe kadar halka arzların da duraklama yaşayacağını tahmin eden borsa uzmanları, borsanın hareketlenmesiyle halka arz cephesine de canlılık geleceğini söylediler. 
     
     Sorular 
     1. 2001'de hükümetin alması gereken ilk ve en önemli üç önlem nedir 
     2. 2001'de siyaset cephesinde hangi gelişmelerin olmasını bekliyorsunuz 
     3. Sizce 2001'de borsa endeksi nasıl bir seyir izleyecek 
     4. 2001'de faizler nasıl seyredecek 
     5. Döviz cephesinde neler olmasını bekliyorsunuz 
     
     Özgecan Fırıldak 
     Oyak Portföy Yönetimi Araştırma Müdürü 
     1. Stand by programını harfiyen uygulamak. Partiler yasası ile seçim yasasını değiştirerek, çağdaş bir sisteme oturtmak. Özel emeklilik yasasını tatmin edici bir vergi teşviği ile çıkartmak. 
     2. Koalisyonun pürüzsüz bir şekilde devam etmesini bekliyorum. FP kapatılması davası sonuçlandıktan sonra görünürde önemli bir problem kalmayacak. Gelişmeler FP davasının sonucuna bağlı. 
     3. 2001'in ilk çeyreği hükümetin performansını izlemekle geçecek. İkinci çeyrekte T. Telekom'un satışından sonra yükseliş hızlanabilir. Yıl sonu için tahminim 3 cent seviyesinin üzeri. 
     4. İlk bir iki ay yüksek seyrini sürdürecektir. Hazine'nin ocak - şubat dönemini başarıyla atlatması durumunda kademeli gevşeme bekliyoruz. Yıl sonunda bono faizlerini yüzde 30'lara inebilir. 
     5. Döviz kurlarının uygulanacak bandın üst sınırına yapışık gitmesini bekliyoruz. Bunun dışında bir hareketlilik beklemiyoruz. 
     
     Murat G. Aktaş 
     Yaşar Yatırım Genel Müdürü 
     1. Türk Telekom ihalesi, enerji sektörü ile ilgili yasal düzenlemeler ve fondaki sekiz bankanın satışlarının tamamlanması. 
     2. Fazilet Partisi ile ilgili kapatma davası siyasi cephede önem arz ediyor. Buradan çıkacak sonuç önemli gelişmeleri beraberinde taşıyabilir. 
     3. Çok yüksek bir performans göstermesi beklenmiyor. Ancka orta vadeli yatırımcılar için makul bir reel getiri söz konusu olacaktır. 
     4. Yılın ilk yarısında nispeten yüksek seyredecek olan ikinci el bono faizlerinin 2001'in ikinci yarısı ile birlikte yüzde 20 - 30 bandına gerilemesi bekleniyor. 
     5. Merkez Bankası dövizin şimdiden bilinen bir band içerisinde hareketine izin verecek. Bu noktada önemli bir sürpriz beklenmemeli. Merkez Bankası döviz üzerindeki kararlılığını ve gücünü kanıtladı. 
     
     Kerem Korur 
     Hak Menkul Kıymetler Genel Müdürü 
     
     1. Siyasi Partiler Yasası değiştirilmeli. Bankacılık sektöründeki rehabilitasyonun bir an önce tamamlanması. Kamu bankalarının özelleştirme sürecinin hızlandırılması ve KİT'lerin verimli hale getirilmesi. 
     2. Hem ekonomik hem siyasi açıdan uyum içerisinde bulunan koalisyonun iktidarda kalması şart. Ancak Fazilet Partisi'nin kapatılma davası bu noktada bir sıkıntı yaşanmasına neden olabilir. 
     3. Reformlar gerçekleştirilirse kaçan yabancıların dikkati tekrar Türkiye'ye yönelecektir. Yüksek miktarda fon girişi olduğu takdirde borsa da olumlu etkilenir. 
     4. Faizlerin tekrar rayına oturması için yapısal reformların bir an önce tamamlanması, Hazine'nin başarılı dış borçlanma gerçekleştirmesi gerekiyor. Bu sayede bono faizleri kademeli olarak normal seviyelere döner. 
     5. 2001'in ilk çeyreğinde yapılacak olan özelleştirmelerin başarılı olması ve yüksek bir döviz geliri elde edilmesi halinde dövizde herhangi bir sorunla karşılaşılması beklenmiyor. Rezervler sorun çıkmasını önleyecektir. 
     
     Taner MİRZA 
     Es Menkul Değerler Genel Müdür Yardımcısı 
     
     1. Özelleştirmelerin ve diğer yapısal reformların hızlandırılması. Mali piyasalardaki reformların kamu bankalarını da kapsayacak şekilde tamamlanması. Borçlanmanın sürdürülebilmesi. Cari açığın kontrol altına alınması. 
     2. Sonbaharda "erken seçim" olasılığı, martta DSP kongresinden çıkabilecek başkan değişimi ve "milli mutabakat hükümeti" gibi senaryolar göz önüne alınmalı. Ancak, seçim olasılığı düşük görünüyor. 
     3. İMKB, 2001'de artık programla ilgili somut gerçekleşmeleri satın alacaktır. Bahar aylarına dek hacimsiz ve seçici hareketle yönünü belirlemesi beklenen İMKB'de esas canlanma özelleştirme süreciyle başlayacaktır. 
     4. 2001'de faizlerin yönünde en önemli rolü programın başarısı oynayacak. Piyasaların programın devamı için yılın ilk yarısında vereceği avans faizlerde düşüşe neden olabilir. Ancak kuşkular belirirse olacakları tahmin etmek güç. 
     5. Merkez Bankası'nın ihracatçıyı teşvik etmek için TL'nin değerlenmesini beklenebilir. Sadece programın devamına ilişkin kuşkuların belirmesi ve tedirginliğin artması dövize yoğun talebe yol açabilir. 
     
     M. Emin Özer 
     Bumerang Menkul Değerler 
     
     1. T. Telekom ve THY özelleştirilmeleri ilk altı ayda sonuçlandırılmalı. Özel emeklilik fonlarına vergi teşviği sağlanarak mali piyasalara derinlik getirecek bu enstrüman acilen devreye sokulmalı. 
     2. Fazilet Partis'inin kapatılıp kapatılmaması siyasi istikrarı etkileyebilir. Kapatılması durumunda dengeler değişebilir. 
     3. İlk üç ay atlatıldıktan sonra ciddi bir ralli yaşanabilir. Endeks 2 sent seviyesine hızlı bir şekilde ulaşabilir. 
     4. Reel faizler 2000 yılı ortalamasının üzerinde seyredebilir. Ancak ikinci çeyrekten itibaren önemli düşüş sağlanabilir. 
     5. TL'nin bir miktar değerlendiği bir gerçek ve bu ihracatı olumsuz etkiliyor. Band uygulamasına geçilmesinin ardından bu durum kısmen halledilebilir. 
     
     Erhan Topaç 
     Gedik Yatırım Genel Müdürü 
     1. TMSF'deki 11 bankanın satılmalı ya da tasfiye edilmeli. Diğer acil önlemler ise ödemeler dengesini düzeltmeye yönelik teşvikler, özelleştirme ve sosyal güvenlik reformunu tamamlayıcı yasalardır. 
     2. Fazilet Partisi'nin kapatılması davası, AB ile ilişkiler ve Kıbrıs sorunu 2001 yılının önemli siyasi gelişmeleri olabilir. 
     3. İstikrar programının sürmesi halinde borsanın kötü olması beklenemez. Yatırımcılara 2001 yılı için kurumsallaşmış ve mali yapısı güçlü şirketlerin hisselerini tercih etmelerini öneriyorum. 
     4. 2001'in ilk günlerinde TL talebinin düşmesine bağlı olarak kısa vadeli faizlerde hızlı bir gerileme bekliyorum. Ancak tahvil ve mevduat faizlerinde düşüş olması için piyasalardaki güven bunalımı aşılmalı. 
     5. 2001'in ilk yarısındaki enflasyon rakamları ile ya kur makası biraz daha açılacak ya da daralacaktır. Kur makasının biraz daha açılması halinde Temmuz 2001'de döviz piyasasında bir hareketlenme yaşanabilir. 
     


 EKONOMİ 

















</TEXT>
</DOC>
