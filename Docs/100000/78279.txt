<DOC>
<DOCNO> 78279 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/14/spor/spo02.html </URL>
<DATE> 2002/04/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Korkusuz Lorant 
</HEADLINE>
<TEXT>

Fenerbahçe Teknik Direktörü, Beşiktaş’a karşı özel önlemler almayacağını söyledi, "Büyük bir hevesle maçı bekliyoruz. Yüreğimizle oynayıp, kazanacağız" diye konuştu 
     Kıyaslama yanlış’ 
     FENERBAHÇE Teknik Direktörü Werner Lorant, derbi maçının hem kendileri, hem de Beşiktaş için hayati önem taşıdığını söyledi. Daum ile Almanya’da yaptığı maçların artık geçmişte kaldığını belirten Sarı - Lacivertli ekibin hocası, "Orada çalıştırdığımız takımların durumu farklıydı. Leverkusen ile 1860 Münih’i herkes tanıyor. O yüzden karşılaştırma yapmak yanlış. Ben Türkiye’de alacağımız sonuca bakarım" diye konuştu. 
     
     Daha lig bitmedi’ 
     BEŞİKTAŞ’A karşı özel önlem almayacağını da kaydeden Lorant, "Bu maçı büyük hevesle bekliyoruz. Daha önceki deplasmanlara oranla daha özgüvenli olmalıyız. Hala evimizde yaptığımız maçlarla, deplasmanlar arasında büyük fark var. Beşiktaşlılar bizi yeneceklerini iddia ediyorlar ancak biz de çok güçlüyüz. Yüreğimizle oynayıp, kazanacağız. Daha lig bitmedi. Şampiyonluk şansımız devam ediyor" ifadelerini kullandı. 
     
     Yine sürpriz var’ 
     RÜŞTÜ’NÜN oynayacağını varsayarak hareket ettiğini sözlerine ekleyen Alman teknik adam, "Rüştü yetenekli ve deneyimli bir oyuncu. Çalışmamış olsa bile maçta bunu telafi edecek düzeyde" dedi. Lorant, oyuncularıyla arasında sorun olmadığını da söyleyerek, "Basın antrenmanı seyretmeden kendi adına karar veriyor. Rapajc’in oynaması sürpriz olarak değerlendiriliyor. Öyleyse yarın da sürpriz yapacağım" diye konuştu. n YUSUF KOBAL 
     
Rüştü belirsiz      BEŞİKTAŞ maçı öncesi Fenerbahçe’de Rüştü’nün oynayıp oynamayacağı belirsizliğini koruyor. Belindeki ağrıları devam eden ve dünkü idmana çıkmayan tecrübeli file bekçisinin bugün bir kez daha kontrolden geçirileceği belirtildi. Teknik Direktör Lorant’ın kampta Rüştü ile görüştükten sonra kesin kararını vereceği bildirildi. 
     
Yönetim idmanda      YÖNETİCİLER dün de oyuncularını yalnız bırakmadılar. Samandıra Tesisleri’ne giderek son antrenmanı izleyen Başkan Aziz Yıldırım ve arkadaşları Beşiktaş maçının primini de açıkladılar. Futbolcular galip geldikleri taktirde toplam 200 bin dolar alacaklar. Bugün saat 14.00’de toplanacak olan yönetim maç bileti olan 1500 kişiye Kadıköy’den özel vapur kaldıracak. 
     



 SPOR 




























</TEXT>
</DOC>
