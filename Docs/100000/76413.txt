<DOC>
<DOCNO> 76413 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/04/son/soneko17.html </URL>
<DATE> 2002/04/04/ </DATE>
<TIME>  </TIME>
<AUTHOR>  </AUTHOR>
<HEADLINE>
İsrail, Türkiye'nin en çok ticaret potansiyeli bulunan ülkelerinden 
</HEADLINE>
<TEXT>

     Filistin'e yönelik harekatını, dünyadaki tepkilere karşın sürdüren İsrail, Türkiye tarafından, en çok ticaret potansiyeli bulunan 8 ülke arasında değerlendiriliyor. 
     Anadolu Ajansı muhabirinin belirlemelerine göre, 25-27 Nisan'da İstanbul'da yapılacak Dünya Türk İşadamları IV. Kurultayı'nda, Türkiye açısından en çok ticaret potansiyeli bulunan 8 ülke olarak belirlenen Çin, Irak, İran, Rusya, Suriye, İspanya ve ABD ile birlikte İsrail için, özel tanıtım toplantıları düzenlenecek. 
     26 Nisan'da yapılacak İsrail Ülke Toplantısı İmkanlar-Fırsatlar 
     konulu toplantıda, Türk-İsrail İş Konseyi Eşbaşkanı Ekrem Güvendiren, Türkiye'nin Telaviv Ticaret Müşaviri Hamiyet Yağcı, İsrail'in Ankara Ticaret Müşaviri Avichai Levit ve İsrail İhracat Enstitüsü Başkanı E. Brosch, iki ülke arasındaki ticari ilişkilerin geliştirilmesi konusunda görüşlerini dile getirecekler. Dış Ticaret Müsteşarlığı DTM yetkilileri, İran, Irak, Suriye ve İsrail'in ''komşu ülkelerle ticareti geliştirme stratejisi'' çerçevesinde, İspanya'nın AB dönem başkanı olması, Çin, ABD ve Rusya'nın da en büyük ve güçlü pazarlar olması nedeniyle ''Türkiye için en çok ticaret potansiyeli bulunan ülkeler'' olarak belirlendiğini söylediler. Türkiye-İsrail İş Konseyi Eş Başkanı Ekrem Güvendiren de, A.A muhabirine yaptığı değerlendirmede, 1992'de 100 milyon dolar olan iki ülke arasındaki ticaret hacminin halen 1 milyar dolar düzeyine ulaştığını belirtirken, bu rakama kamu alımları, askeri alımların ve turizm gelirlerinin dahil olmadığına dikkati çekti. İsrail ile Filistin arasındaki olayların son 1 yıldır yoğunlaştığını hatırlatan Güvendirden, ticaret ile siyasetin ayrı değerlendirilmesi gereğine işaret ederek, ''Son bir yıllık olaylar nedeniyle ticare anlamında bir etkilenme olmadı. Ancak son dönemdeki sıcak çatışmalar nedeniyle, arz ve talebe bağlı olarak bir etkilenme olabilir'' dedi. 
     
     Ambargo yok ticaret var 
     Konuyla ilgili değerlendirme yapan uzmanlar da, dünyada ticaret ile siyasetin ayrı tutulduğunu, ülkelerin her ne pahasına olursa olsun ticareti geliştirme politikası güttüğünü belirterek, siyasi gelişmelere bakarak ekonomik tavır almanın her zaman ülkelerin aleyhine sonuç yarattığını, bu durumun politik uzaklaşmayı da beraberinde getirdiğini söylediler. 
     Türkiye'nin İsrail ile ticari ve politik ilişkilerini askıya alması veya dondurmasının, Ortadoğu ve özellikle Irak'ta bundan sonra yaşanacak gelişmelerde etkili olma gücünü de azaltacağına dikkat çeken uzmanlar, bu nedenle politik geleşmeler nedeniyle ticari önlemler almak yerine, ''günün gereklerine uygun olarak'', sıcak çatışma bitene kadar, bazı önemli projelerin askıya alınabileceğini ifade ettiler. 
     Askıya alınabilecek projeler arasında, bazı askeri alımlar, Manavgat'tan su satışı gibi projelerin olabileceği kaydediliyor. 
     Diğer taraftan askari alımların genelde offset sistemi kapsamında, karşılığında belli bir miktar ihracat şartıyla yapıldığına işaret eden uzmanlar, bu nedenle bu tür yaptırımların her halükarda Türkiye'nin dış itcaretini olumsuz etkileyeceğini belirtiyorlar. 
     ABD'ye yönelik ihracatını, Güneydoğu'da kurulacak özel serbest ticaret bölgesinden, ABD-İsrail arasındaki serbest ticaret anlaşması kapsamında artırmak isteyen Türkiye, bu konuda da yoğun bir gayret içinde. 
     Ticaretin, siyasi politikalardan ayrı tutulması ilkesi çerçevesinde, terör örgütü PKK'nın lideri Abdullah Öcalan'a yönelik tavırları nedeniyle, kamuoyundaki tepkilere karşın İtalya'ya yönelik ticari yaptırım, dış ticaret sektörü tarafından uygun bulunmamıştı. 
     Aynı dönemde, Suriye ile ticari ilişkilerin geliştirilmesi amacıyla bu ülkeye, Dış ticaret Müsteşarı Kürşad Tüzmen başkanlığında heyetler gitmiş, ayrıca uzun aradan sonra bu ülke ile karma ekonomik komisyon toplantıları tekrar başlatılmıştı. 
     
     Türkiye - İsrail ilişkileri 
     Türkiye ile İsrail arasındaki ticarette savunma sanayi projeleri daha ağırlıklı yer tutmakla birlikte ticaret, özellikle 1996'dan sonra hızla gelişti. 
     İsrail ile 14 Mart 1996'da imzalanan ve 1 Mayıs 1997'de yürürlüğe giren Serbest Ticaret Alanı Anlaşması, iki ülke arasındaki ticaret hacminin artmasında etkili oldu. 
     İki ülke arasında, 24 Ocak 1996'da Ticari, Ekonomik, Sınai, Teknik ve Bilimsel İşbirliği Anlaşması, Çifte Vergilendirmenin Önlenmesi Anlaşması , Yatırımların Karşılıklı Teşviki ve Korunması Anlaşması, 23 Aralık 1996'da da Gümrük İdarelerinin Karşılıklı Yardımlaşmasına İlişkin Anlaşma imzalanmıştı. Yatırımların Karşılıklı Teşviki ve Korunması Anlaşması da bulunuyor. 
     İsrail'den Türkiye'ye her yıl 200 bin civarında turist geliyor. 
     Ayrıca halen Türkiye'de değişik alanlarda, 64 milyon dolar sermayeli 55 İsrail şirketi faaliyet gösteriyor. 
     






</TEXT>
</DOC>
