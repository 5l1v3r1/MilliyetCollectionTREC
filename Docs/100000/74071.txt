<DOC>
<DOCNO> 74071 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/22/son/sontur11.html </URL>
<DATE> 2002/03/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Hava Kuvvetleri Komutanı'ndan AB için çıkış.. 
</HEADLINE>
<TEXT>

     Hava Kuvvetleri Komutanı Orgeneral Cumhur Asparuk, Sabiha Gökçen'in ölüm yıldönümünde Avrupa Birliği tartışmalarında, dolaylı bir çıkışta bulunarak AB elemanlarının, Güneydoğu'da şehit düşen askerlerin mezarlarını görmesi gerektiğini söyledi. 
     Atatürk'ün manevi kızı ve dünyanın ilk kadın savaş pilotu Sabiha Gökçen'in ölümünün yıldönümünde çeşitli törenlerle anıldı. Hava Kuvvetleri Komutanı Orgeneral Asparuk da düzenlenen törende, şehit mezarlığını da gezdi. 
     Cebeci Askeri Şehitliği'nde Güneydoğu'da şehit olan askerlerin bulunduğu bölümü ziyaret eden Asparuk, çevresindekilere, "Avrupa Birliği elemanlarını alıp getireceksiniz. Getirip burayı göstereceksiniz" diye konuştu. 
     Orgeneral Asparuk'un çıkışının Başbakan Yardımcısı Mesut Yılmaz'ın dün Brüksel'de yaptığı açıklamaların sonrasına gelmesi de dikkat çekti. Yılmaz dün "ASkerlerin AB'yi istemediğini gerçekten hissediyor musunuz" şeklindeki bir soruya şu yanıtı vermişti 
     ''Çok açık söylüyorum. Askerlerin, Kopenhag kriterlerinin uygulanmasının Türkiye'yi böleceği gibi bir endişeleri var. Bizim, Kopenhag kriterleriyle de, Türkiye'nin ulusal bütünlüğünün korunacağı noktasına gelmemiz lazım. Askerlerin bütün endişeleri buradan kaynaklanıyor. Askerlerin Türkiye'de batılılaşmaya karşı olduklarını, Türkiye'nin zenginleşmesine karşı olduklarını söylemek, onlara büyük haksızlık olur. Onların endişelerini gidermek lazım.'' Mesut Yılmaz, bu endişelerin nasıl giderilebileceği sorusu üzerine de şunları söylemişti 
     ''Bu maalesef bizim deneyimlerimizle şu anda ikna edebileceğimiz bir konu değil. Ancak yaşayarak görebileceğimiz bir konu. Bunları bir zamanlar yaşadık. 1991'de yasak dil kanununu çıkarırken de bu iddialar öne sürüldü. 163'ü kaldırırken, Türkiye'ye irtica gelecek dediler, böyle bir şey olmadı. Ben Kopenhag kriterlerinin Türkiye'ye zarar getireceğine inanmıyorum, ama buna inanan kurumlar var. Ulusal bütünlüğü korumayı kendilerine misyon olarak görüyorlar, riske girmek istemiyorlar. Türkiye'deki tartışmanın özü bu.'' 
     






</TEXT>
</DOC>
