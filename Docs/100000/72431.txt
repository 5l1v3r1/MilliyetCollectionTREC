<DOC>
<DOCNO> 72431 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/14/ekonomi/aeko.html </URL>
<DATE> 2002/03/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Tüketiciye faiz yükü 
</HEADLINE>
<TEXT>

TBMM Plan ve Bütçe Komisyonu’na verilen önergeyle tüketici yasa tasarısına, borcunu 30 günde kapatmayan kredi kartı sahibine geriye dönük faiz işletilmesi hükmü eklendi 
     ANKARA Mİlliyet 

     Tüketicinin korunması hakkındaki yasa tasarısına kredi kartı kullanıcılarının mağduriyetini gidermek üzere konulan hükümden Bankalar Birliği’nin çabasıyla geri adım atıldı. TBMM Plan ve Bütçe Komisyonu’nda kabul edilen tasarıda, kredi kartıyla yapılan harcamalara uygulanan faizdeki artışın geriye dönük uygulanması benimsendi. 
     Birlik temsilcileri, komisyonun dünkü toplantısında üç konudaki isteklerini milletvekillerine önerge verdirerek değiştirmeye çalıştı. Birlik, ilk olarak, belirli marka mal için kredi veren bankayı, malın ayıplı çıkması halinde müteselsilen sorumlu tutan maddeye karşı çıktı. ANAP milletvekili Nesrin Nas’ın, "Bankanın, verdiği kredi miktarı oranında sorumlu olması" yönündeki önergesi, uzun tartışmalar sonunda kabul edilmedi. 
     
     Gecikme faizi hükmü korundu 
     Birlik ikinci olarak, tüketici kredisine ilişkin 13. maddedeki, "Akdi faiz oranının yüzde elli fazlasını geçmemek üzere gecikme faizi alınacağının sözleşmeye konulması" hükmüne karşı çıktı. Birlik, kötü niyetli kredi kullanıcısı tarafından sistemin suiistimal edilmesine yol açacağını savundu. Uzayan tartışmaya son noktayı Sanayi Bakanı Ahmet Kenan Tanrıkulu koydu. Tanrıkulu, "Birlikle mutabakat metnimizi tasarıya aynen koyduk" diyerek maddenin aynen geçmesini sağladı. 
     Birlik temsilcilerinin itiraz ettiği geriye dönük faiz konusu ise yasa metninde ekleme yapılarak değiştirildi. Değişiklikle, yasanın "kredi kartları"na ilişkin 14. maddesindeki "Kredi veren, faiz artırımını 30 gün önceden tüketiciye bildirmek zorundadır. Kredi veren tarafından artırılan faiz oranı geriye dönük uygulanmaz" hükmünün arkasına "Tüketici, bildirim tarihinden itibaren en geç 30 gün içinde tüm borcu ödeyip kredi kullanmaya son verdiği takdirde faiz artışından etkilenmez" ibaresini eklendi. 
     
     Önerge tüketicinin aleyhine 
     Faiz arttığında kart sahibinin borcunu düşük faizden yaşadığı sürece ödemeyi sürdüreceğini savunan birlik temsilcileri, "Kredi kartımla bir milyarlık alışveriş yaptığımda, faiz artışı uygulanmazsa, ayda bir milyon bir milyon öderim" diyerek önergenin kabul edilmesini istedi. 
     DSP’li Masum Türker, önergenin bir önceki fıkraya aykırı olduğunu, bağımsız üye Ersin Gök de önergenin tüketicinin aleyhine olduğunu savundu. Gök, "Kartla yaptığım harcamayı istediğim süreye yayamam. Sözleşmeme göre en fazla 4 veya 5 taksitle ödeyebilirim. 1 milyar liralık alışveriş yapmışsam ve ilk taksidi olarak 250 milyon ödemişsem, faiz arttığında bundan etkilenmemek için kalan 750 milyon liranın tümünü ödemem gerekiyor" dedi, ancak önerge kabul edildi. 
     
Garanti süresi 2 yıla çıkıyor      ANKARA Mİlliyet 

     Komisyondan geçen yasa tasarısı garanti süresini 2 yıla çıkarıyor. Tasarıdaki düzenlemelerden bazıları şöyle 

</TEXT>
</DOC>
