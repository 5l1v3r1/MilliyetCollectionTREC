<DOC>
<DOCNO> 69622 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/26/son/sonspo03.html </URL>
<DATE> 2002/02/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Murat Sözkesen Bursaspor'a geri dönmeyecek 
</HEADLINE>
<TEXT>

     Bursaspor Kulübü Basın Sözcüsü Erhan Akbaş, Galatasaray'a kiralık olarak transfer olan ve FC Liverpool maçında sakatlanan Murat Sözkesen'in, sözleşmesi gereği Bursaspor'a geri dönmesinin söz konusu olmadığını söyledi. 
     Erhan Akbaş, Murat Sözkesen'in Galatasaray'a transferinde imzalanan sözleşmede, bu futbolcunun sarı-kırmızılı forma altında sakatlanması durumunda, 31 Mayıs'ta bonservis bedeli olan 1 milyon 300 bin doların ödeneceğine ilişkin madde bulunduğunu bildirdi. 
     Akbaş, sarı-kırmızılı takımın FC Liverpool ile yaptığı Avrupa Şampiyonlar Ligi maçında sakatlanan ve dün yapılan ameliyatın ardından sahalardan 4 ay uzak kalacağı açıklanan genç golcünün, sözleşme gereği artık Galatasaray'ın futbolcusu olduğunu kaydetti. 
     Murat'ın belirlenen süreden önce yeşil sahalara döneceğini umduklarını belirten Akbaş, ''Sözleşme hükümleri açık. Murat 4 ay sahalardan uzak kalacaksa sezon sonu Bursaspor'a dönmesi söz konusu değil. Galatasaray, 31 Mayıs'a kadar 1 milyon 300 bin doları öder ve Murat'ın bonservisini alır'' dedi. 
     






</TEXT>
</DOC>
