<DOC>
<DOCNO> 86111 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/25/son/sonspo03.html </URL>
<DATE> 2002/05/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Tony Schumacher "Brezilya şampiyon, Türkiye dereceye girer" 
</HEADLINE>
<TEXT>

     Almanya Milli Takımı ve Fenerbahçe'nin eski kalecisi Toni Schumacher, Dünya Kupası'nın favori ekibinin Brezilya olduğunu, Türkiye'nin de başarılı bir performans sergileyerek, dereceye gireceğini tahmin ettiğini söyledi. 
     Her yıl olduğu gibi tatilini bu yıl da Antalya'nın Manavgat İlçesi yakınlarındaki Club Aldiana'da eşi Jasmin ve babası Manfred Schumacher ile birlikte geçiren ünlü kaleci, Türk ve Alman gazetecilerle bir sohbet toplantısı yaptı. 
     Halen Leverkursen'in altyapı takımını çalıştıran Toni Schumacher, Dünya Kupası'nda Brezilya'yı favori gördüğünü belirterek, ''Brezilya, Kupa'nın tek adayı gibi. Ancak, İtalya ve Arjantin'i de gözardı etmemek lazım'' dedi. 
     Schumacher, bir Alman gazetecinin, Almanya'nın Dünya Kupası'ndaki şansını sorması üzerine de, Almanya'nın işinin zor olduğunu, Almanya'nın bu kupada mucize yaratmasının beklenemeyeceğini söyledi. 
     Türk Mili Takımı'nın da iyi bir ekip olduğunu ifade eden Schumacher, Yıldıray Baştürk'ün takımının dinamosu olacağını, bu futbolcunun maçlarda iyi konsantre olması halinde, Türkiye'nin de başarılı olabileceğini belirterek, ''Türkiye Kupa'dan dereceye girerek döner'' diye konuştu. 
     Schumacher, Türkiye'de bir takım çalıştırıp çalıştırmayacağının sorulması üzerine de, halen Leverkursen'de çalıştığını, sözleşme süresi sona erdiğinde ve iyi bir teklif geldiğinde Türkiye'de çalışmaktan mutluluk duyacağını kaydetti. 
     Schumacher, Türk takımlarının yabancı kaleci aramasına anlam veremediğine de değinerek, ''Rüştü, Türkiye'deki tüm kalecilerin en iyisi. Türk takımları yabancı kaleci yerine Türk kalecilere yönelmeli'' dedi. 
     





</TEXT>
</DOC>
