<DOC>
<DOCNO> 63735 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/23/yazar/akyol.html </URL>
<DATE> 2002/01/23/ </DATE>
<TIME>  </TIME>
<AUTHOR> Taha AKYOL  </AUTHOR>
<HEADLINE>
Kürtçe eğitim 
</HEADLINE>
<TEXT>

     KÜRTÇE eğitim kampanyası, PKK'nın siyasi bir faaliyetidir. 
     "Sokağa dökülmeyi tasvip etmiyoruz" diye defalarca açıklama yapmış olan HADEP yönetimi de bu sokağa dökülme eylemini destekliyor. Kendine ait istikrarlı, samimi bir stratejisinin olmadığı, 'vekaleten' hareket ettiği anlaşılıyor böylece... 
     Sadece Anayasa sebebiyle değil PKK ayrılıkçı politikasını, etnik milliyetçi ideolojisini sürdürdüğü müddetçe Kürtçe eğitim olmaz... 
     Çünkü Kürtçe eğitim, demokrasi çerçevesinde bir kültürel zenginlik, bir otantiklik duyarlığı olarak ileri sürülmüyor... Terörle sonuç alamayınca, şimdi demokrat dünya kamuoyuna sempatik gelecek eğitim konusunu silah gibi kullanmak istiyorlar. 
     Yürütülen kampanya ise bir "terör ikamesi"dir. 
     
     SADECE ülke bütünlüğü için değil, ekonomik ve sosyal gelişme için de, ortak bir milli dilin olması şarttır ve bu Türkiye'de Türkçedir. Bütün tarih boyunca da böyle olmuştur. Türklerle Kürtlerin birlikte yaptıkları her işte ortak dil Türkçe idi. 
     Türkçenin resmi dil, eğitim dili ve aynı zamanda ortak iletişim dili olması, Türkiye'nin varlık sebeplerinden biri olduğu gibi, 70 milyonun ekonomik ve sosyal gelişmesi için de şarttır. 
     Yerel diller elbette her toplumda vardır. 
     Fransa'da ortaçağda dört büyük dil konuşuluyordu Fransızca, Bretonca, Flaman ve Bask dilleri... 1789'da halkın ancak üçte biri Fransızca konuşuyor ve anlıyordu 
     Sonra, milli eğitimin süratle gelişip ortak dil olarak Fransızcayı genelleştirmesi ve bir o kadar da önemlisi, sanayileşme, şehirleşme, milli pazarın oluşması, ticarileşme gibi sosyal hareketlilik dinamiklerinin sağladığı nüfus harmanlanması bugünkü Fransa'yı yarattı. Mikulas Teich, The National Question in Europe, sf. 41 - 52 
     Bugün yerel dillerin öğretilmesini Fransa'da üniter devlet destekliyor, çünkü bölünme kaygısı yoktur. 
     
     TÜRKİYE eğitimde ve kentleşme sürecinde çok gecikmiştir. Kentleşmenin, sosyal hareketliliğin başlangıcı 1950'li yıllardır. Buna rağmen, hem geleneksel din birliği ve Osmanlı kültürünün Türk karakteri sebebiyle, hem son elli yılda hızla gelişen kentleşme ile Türkler ve Kürtler, ayrılamayacak kadar iç içe geçmişlerdir. 
     Baba Hakkari'de ise, oğlu Edirne'dedir... 
     Graham Fuller de bu kaynaşmayı belirtir. Irak in the Next Decade, sf. 64 
     Böyle bir toplumu, Belçika gibi iç sınırlarla bölemezsiniz. Sovyetler gibi "evli evine, köylü köyüne" de diyemezsiniz. Etnik sınırlar belli olduğu halde Yugoslavya'da yaşanmış faciaları bir hatırlayın 
     Böyle toplumlarda etnik milliyetçiliğin nasıl facialar getirdiğinin bir kanıtı da terörün kurban aldığı 30 bin vatandaşımızdır. 
     Elbette bazı Kürt vatandaşlarımız samimi otantik kimlik duygusuyla Kürtçe TV istiyor, kurs istiyor, ders istiyor... Bu duygularını anlıyorum ve saygı duyuyorum... 
     Ama terör yapılanması devam ederken, militan etnik milliyetçiliği diri tutmak kastıyla yürütülmekte olan 'Kürtçe eğitim' kampanyasını çok yanlış buluyorum. 
     Üniter devlet içinde demokratik açılım mı... Bunun önündeki en büyük engel olan ayrılıkçı ideolojiye hep birlikte karşı çıkalım o zaman kolaylaşır. 
     
     







Kürtçe eğitim 


Çin Çinnnn... 


Ankara - Şam köprüsü 


Mini demokrasi yerine gerçek demokrasi... 


Kimin değirmenine 


Hocalara verilen söz tutulmalıdır 


Neredeyse şıkır şıkır oynayacağız 


Saddam'ın suyu ABD'nin kulpu 


Model olma şansları 


Farkı yaratan Türk kadınlarıdır 


Yücelen Sorun yok, çözüm arayışı var 


Rahatı kaçırma uzmanları... 


Dünya Bankası ve IMF, İstanbul'da 1955'te toplanmış 


"Temiz" kapitalizm var mıdır 


ABD ile ticaretin ilk meyvesi 14 Seahawk 


</TEXT>
</DOC>
