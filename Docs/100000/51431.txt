<DOC>
<DOCNO> 51431 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/09/son/sondun03.html </URL>
<DATE> 2001/11/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Bush Amerikan halkına seslendi ''Afganistan sadece başlangıç'' 
</HEADLINE>
<TEXT>

     ABD Başkanı George Bush, terörizmi mutlaka yeneceklerini ve Afganistan'ın, mücadelenin sadece ilk aşaması olduğunu söyledi. 
     Bush, teröre karşı başlatılan askeri operasyonun birinci ayının dolmasının ardından Amerikan halkına moral vermek amacıyla, Atlanta kentindeki Georgia Dünya Kongre Merkezi'nde 30 dakikalık bir konşma yaptı. 
     Başkan Bush, 11 Eylül'de gerçekleşen terörist saldırıların ardından meydana gelen gelişmeleri anlattıktan sonra şunları söyledi 
     ''Afganistan'daki Taliban yönetiminden, El Kaide örgütünün teröristlerini teslim etmesini defalarca istedik, bunu yapmadılar, sonuçta Taliban bunun bedelini ödüyor. Şimdi Taliban hatlarını vuruyoruz. Afganistan'daki operasyon, mücadelemizin sadece ilk aşaması. Kimse yanlış anlamasın. Biz ve müttefiklerimiz, dünyanın neresinde olursa olsun, terörizmi yok etmek için mücadeleyi sürdüreceğiz.'' Bu sözleriyle ABD'nin, Afganistan'daki operasyonun ardından durmayacağının işaretini veren Bush, bundan sonraki aşama hakkında ise bilgi vermedi ve Irak dahil herhangi bir ülkenin adından bahsetmedi. 
     Afganistan'da düzenlenen askeri harekatın başarıyla sürdüğünü de belirten Bush, ''Silahlı kuvvetlerimizle gurur duyuyorum'' dedi. 
     Teröristlerin, Amerikalıların yaşamlarına, hayat tarzlarına ve özgürlüklerine saldırdığını anlatan Bush, ''Teröristler amaçlarına ulaşamadı. Amerikan milleti, terörist saldırılardan daha da güçlenerek, daha fazla birlik içinde, daha kararlı ve daha cesur çıktı. Terörizmi mutlaka yenilgiye uğratacağız. Özgürlük düşmanlarına karşı daha önce de savaştık, daha önce de onları yendik ve şimdi de yeneceğiz'' diye konuştu. 
     
     Yeni sorumluluklarımız var 

     Sözlerine, ''teröristlerin dini, vicdanı, acıması yok. Uygarlığa karşı savaş açtılar. Bu savaşı biz başlatmadık, ancak biz kazanacağız'' diyerek devam eden Bush, şunları söyledi 
     ''Bütün bu melanet bize gösterdi ki, kötülükten iyilik de çıkar, biz bunu gerçekleştiriyoruz. İnsanlarımız, gerçek insani değerler olan inanç, aile ve vatan sevgisi gibi kavramlara artık daha sıkı sarılıyor. Bazı yabancılar, Amerikalıların, yüzeysel, maddiyatçı, sadece zenginleşmek isteyen insanlar olduğunu sanıyor. Ancak biz, inançlarımıza, özgürlüklerimize bağlı iyi ve kibar insanlarız.'' Bush, Amerikan halkının, misafirperver bir millet olduğunu, ancak teröristlerin, ABD'nin özgürlüklerini kötüye kullanmasına izin vermeyeceklerini söyledi. 
     ABD'de 11 Eylül'de meydana gelen terörist saldırılardan sonra yeni bir dünyanın ortaya çıktığını anlatan Bush, Amerikan halkının ve görevlilerinin, yeni koşulları kahramanca karşıladığını belirterek, özellikle şarbonlu mektup saldırılarından etkilenen posta servisinin mensupları başta olmak üzere, polise, itfaiyeye, orduya, sağlık ve eğitim görevlilerine teşekkür etti. 
     Hükümetinin ABD'nin ve halkının güvenliği için her zamankinden de fazla çaba göstereceğini anlatan Başkan Bush, terörist saldırıların ardından orduya, polise, itfaiyeye, eğitim ve sağlık kadrolarına katılım başvurularında patlama olduğunu da belirtti. 
     Bush, Amerikan vatandaşlarından da hastanelerde, okullarda, güvenlik konularında gönüllü olarak alışarak görevlilere katkıda bulunmalarını isterken, ''Hepimize yeni sorumluluklar düşüyor'' dedi. 
     
     Petrol bağımlılığı azalacak 

     ABD'nin bundan sonra dış petrol kaynaklarına bağımlılığını azaltacak önlemler alacağını belirten Bush, Ortadoğu'daki petrol zengini ülkelerin, Amerika'nın karşılaştığı duruma yönelik tepkilerinden memnun olmadığını da dolaylı şekilde dile getirdi. 
     Afganistan'daki operasyon sürerken, ABD'nin bir taraftan sivillere gıda ve insani yardım sağladığını, sivil hedeflerin vurulmasından elden geldiğince kaçınıldığını ve Amerikalı çocukların Afganistan'daki çocuklar için 1 milyon dolar bağış topladığını anlatan Bush, ''Teröristler gittiğinde Afgan halkı da mutlu olacak'' dedi. 
     Binlerce izleyicinin alkışları üzerine tam 36 defa sözlerine ara vermek zorunda kalan Bush'un televizyonlardan da yayınlanan Amerikan halkına hitabı, gözlemciler tarafından başarılı bulundu. 
     






</TEXT>
</DOC>
