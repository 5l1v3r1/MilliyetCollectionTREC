<DOC>
<DOCNO> 95108 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/11/son/sondun34.html </URL>
<DATE> 2002/07/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Yunanistan'da "elektronik kumar" yasaklandı 
</HEADLINE>
<TEXT>

     Yunanistan parlamentosu, ''elektronik kumar'' olarak tanımlanan tüm video oyunları ve benzerlerinin kamuya açık alanlarda yasaklanmasını öngören yasa tasarısını kabul etti. 
     Atina Haber Ajansı ANA , yasağın, yasal olarak hizmet veren kumarhaneler dışındaki tüm işletmeler için geçerli olduğunu duyurdu. 
     ANA, yasa tasarısının görüşülmesi sırasında sunulan, yasağın, simulatörler ve ansiklopedik soru-yanıt biçimindeki video oyunlarını kapsamaması yolundaki bir önerinin, ''kontrolün sağlanamayacağı'' gerekçesiyle reddedildiğini de kaydetti. 
     Yunanistan'da geçen yıl, ülkenin hemen her yerinde ''video ve bilgisayar oyunları'' mağazası adı altında açılan işyerlerinin büyük bölümünde cihazlara yapılan müdahalelerle kumar oynatıldığı saptanmış, durum kamuoyunun büyük tepkisine yol açmıştı. 
     





</TEXT>
</DOC>
