<DOC>
<DOCNO> 88021 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/05/spor/spo18.html </URL>
<DATE> 2002/06/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Dünya Kupası'ndan Notlar 
</HEADLINE>
<TEXT>

Şimdi sıra ona geldi’      FENERBAHÇELİ taraftarlar hakem hatasıyla kaybedilen Brezilya maçından sonra yine Haluk Ulusoy’a yüklendiler. Internet sitelerine maçla ilgili görüşlerini yansıtan Sarı - Lacivertliler, "Yenildiğimiz için çok üzülüyoruz. Haluk Ulusoy bizim sezon içindeki feryadımızı şimdi daha iyi anlamıştır. Hakem hataları yüreğimizi yakmıştı. Sıra ona geldi. Onun da yüreği yanıyor" dediler. 
     
Rakiplere yakın takip      ŞENOL Güneş’in yardımcıları Ünal Karaman ve Mehmet Kulaksızoğlu dün oynanan Kosta Rika - Çin maçını izlediler. Karaman ve Kulaksızoğlu iki takımı da yakın incelemeye alırken, Güneş’e ayrıntılı bir rapor hazırladılar. Ulsan’daki kamp çalışmalarını tamamlayan A Milli Takım bugün uçakla Seul’e geçecek ve hazırlıklarını burada sürdürecek. 
     
Völler’den eleştiri      ALMANYA Milli Takımı Teknik Direktörü Rudi Völler, Koreli hakem Kim’in verdiği penaltıyı eleştirdi. Alman hoca, "Hepimiz maçı izledik ve şaşırdık. Hakem garip kararlar verdi. Brezilya kazanmayı hak etmişti ancak doğrusunu söylemek gerekirse, Türkiye için üzüntü duydum" diye konuştu. 
     
Lineker’den övgü      İNGİLTERE Milli Takımı’nın efsanevi golcüsü Gary Lineker, Ay - Yıldızlı ekibimize övgüler yağdırdı. İngiliz BBC Televizyonu’na yorum yapan 1986 Dünya Kupası’nın gol kralı, "Favorileri bir kenarda bırakırsak, Türkiye şu ana kadar turnuvada seyrettiğim en iyi ekip. Beklediğimin çok üzerinde çıktılar. Oyun içindeki uyumları mükemmel. Hatta bizden bile iyi olduklarını söyleyebilirim. Taktik yanlış yapmasalardı, Brezilya’yı yenebilirlerdi" diye konuştu. 
     
Chilavert’ten müthiş iddia      İSPANYA ile cuma günü zorlu bir sınav verecek olan Paraguay Milli Takımı’nın ünlü file bekçisi Jose Luis Chilavert, İspanya’ya karşı üç gol birden atarak hat - trick yapacağını iddia etti. Güney Afrika maçında cezası nedeniyle yer alamayan, kaleci olmasına rağmen milli forma ile sekiz golü bulunan, frikik ve penaltı atışlarıyla da etkili olan Chilavert’in bu demeci şaşkınlık yarattı. 
     
Nijerya’ya uyarı      2002 Dünya Kupası’nda F Grubu’nda mücadele veren Nijerya, forma numaralarının izleyiciler tarafından zor seçilmesi nedeniyle FIFA’dan uyarı aldı. FIFA, Nijerya Futbol Federasyonu yetkililerini uyararak, formaların üzerinde yazılı numaraların değiştirilmesini ve bu değişikliklerin İsveç ile cuma günü oynanacak olan maça yetiştirilmesini istedi. 
     
FIFA’dan jest      DÜNYA Futbol Federasyonları Birliği FIFA, kanser hastası 11 yaşındaki bir ABD’li çocuğu Güney Kore’ye davet etti. Dün uçakla Kore’ye gelen Kylie adındaki Iaowalı minik futbolseverin ailesiyle birlikte Dünya Kupası maçlarını FIFA’nın özel davetlisi olarak izleyeceği belirtildi. 
     
Sydney’de olay      İTALYA’NIN 2 - 0’lık Ekvador galibiyeti sonrası Avustralya’nın Sydney kentinde İtalyanlar’ın kutlamaları olaylı bitti. Sydney’in Leichardt bölgesinde meydana gelen ve 2000’e yakın İtalyan’ın karıştığı olaylarda yedi polis çeşitli yerlerinden yaralandı, iki kişi tutuklandı. 
     



 SPOR 











































</TEXT>
</DOC>
