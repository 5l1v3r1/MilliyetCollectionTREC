<DOC>
<DOCNO> 53691 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/23/spor/spo02.html </URL>
<DATE> 2001/11/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Denizli’yi sıkıntı bastı 
</HEADLINE>
<TEXT>

Sakatlıklar nedeniyle İzmir’e 16 kişi götürebilen Sarı-Lacivertliler’de, bugün Göztepe karşısında Revivo, Ogün, Rapaic, Mert Meriç, Oktay ve Serkan forma giyemeyecek 
     Seriye devam 
     SÜPER Lig’in 13. haftasında Göztepe ile deplasmanda karşılaşacak olan Fenerbahçe, İzmir’e sıkıntılı gitti. Sarı - Lacivertli takımda sakatlıklar kervanına Revivo, Ogün, Rapaic ve Mert Meriç’ten sonra Oktay ile Serkan da eklenince Teknik Direktör Mustafa Denizli kadroya 16 kişi almak zorunda kaldı. Denizli tüm olumsuzluklara rağmen galibiyet serisini sürdüreceklerini söyledi. 
     
     Lazetiç belki 
     FENERBAHÇE’DE kart cezaları sona eren Andersson ve Lazetiç Göztepe karşısında forma giyebilecekler. Denizli’nin antrenman eksiği olan Lazetiç’i yedek soyundurabileceği öğrenildi. Üç sarı kartı bulunan Yusuf ise bugünkü sınavda kart görmesi halinde Beşiktaş derbisinde oynayamayacak. Sarı - Lacivertli takım 6. haftada Galatasaray’a karşı aldığı yenilgiden sonra rakiplerine puan vermedi. 
     
Tahsilat haftası      FENERBAHÇE, Murat Yakın’ın bonservisi için alacağı 3.5 milyon frangı önümüzdeki hafta tahsil edecek. Hafta başında Almanya’ya gidecek olan Dış İlişkiler Sorumlusu Sadettin Saran, bu paranın 500 bin frangını Kaiserslautern’den, 3 milyon frangı da Murat Yakın’ı Alman kulübünden transfer eden İsviçre’nin Basel kulübünden alacak. 
     
Futbolcular iddialı      Abdullah 
     "Şu anda sahamızda kıracağımız dünya rekorunu düşünmüyoruz. Hedefimiz kalan beş maçımızı da kazanmak. Göztepe ilk halka olacak." 
     
     Serhat 
     "Göztepe sahasında iyi oynuyor. Eksiklerimiz çok ancak kadromuz geniş. Bu maçtan da üç puanla ayrılacağımıza inanıyorum." 
     
     Rüştü 
     "Ligde artık her maç zor. Şampiyonluk iddiamızı sürdürmek istiyorsak Göztepe’yi de yenmeliyiz. Bunu da başarabilecek güçteyiz." 
     
     Yusuf 
     "Gençlerbirliği karşısında kötü oynadığımı kabul ediyorum. Hocam şans verirse Göztepe maçında kendimi taraftara affettireceğim." 
     
PAF’ta büyük operasyon      GEÇTİĞİMİZ hafta Gençlerbirliği’ne sahasında 5-0 yenilen Fenerbahçe PAF takımında büyük bir revizyon yaşandı. Alt yapı idarecileri 14 - 16 yaş takımından yedi oyuncuyu PAF’a dahil ederken, formsuz günler geçiren beş oyuncuyu kadro dışı bıraktılar. Bu ani karar PAF oyuncuları üzerinde şok etkisi yarattı. 
     



 SPOR 






















</TEXT>
</DOC>
