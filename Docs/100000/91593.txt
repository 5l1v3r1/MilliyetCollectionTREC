<DOC>
<DOCNO> 91593 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/23/son/sonspo13.html </URL>
<DATE> 2002/06/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Bulgar basını "Kalbimiz komşumuzla.." 
</HEADLINE>
<TEXT>

     A Milli Futbol Takımı'nın 17. Dünya Kupası çeyrek finalinde Senegal'i 1-0 yenerek yarı finale çıkması, tüm dünyada olduğu gibi Bulgaristan'da da büyük yankı buldu. 
     Bulgar gazeteleri, bugünkü sayılarında Türkiye'nin yarı finale çıkmasına geniş yer ayırırken, ''Kalbimiz komşumuzla'' başlığında birleşti. 
     Ülkenin en yüksek trajlı gazetelerinden ''24 saat'', spor sayfasının manşetinde, Türkiye'nin haklı bir biçimde Senegal'i elediğini belirterek, Dünya Kupası tarihinde Bulgaristan ve Hırvatistan'dan sonra üçüncü kez bir Balkan takımının yarı finale yükseldiğini yazdı. Gazetede yer alan yorumda, Türk Milli Takımı'nın takım halinde son derece iyi oynadığı, ancak Hakan Şükün'ün ''beceriksizliği'' yüzünden karşılaşmanın uzatmaya gittiği belirtildi. 
     Gazete, Şenol Güneş'in sonunda inadından vazgeçerek Hakan Şükür'ü oyundan aldığını ve yedek İlhan Mansız'ın da işi penaltılara götürmeden Türkiye'yi altın golle yarı finale çıkarttığını yazdı. 
     ''7 Dni Sport'' Gazetesi de bugünkü sayısının hemen hemen yarısını Türk Milli Takımı'na ayırdı. Gazete, ''Komşular yarı finalde'' başlıklı haber yorumunda, Türkiye'nin yarı finalde Brezilya ile grup maçının rövanşını oynayacağını dile getirdi. 
     Haberde, şu görüşlere yer verildi 
     ''Brezilya, grup maçında komşumuzu hakemin desteğinde 2-1 yenmişti. Ancak Brezilya, yarı finalde aynı hakemi bulamayacak. 
     Türkiye, bu oyunuyla Brezilya'yı eleyebilir'' Gazete ayrıca, Bulgaristan'da Türkler'in yoğun olarak yaşadığı bölgelerde ve Türkiye'deki kutlamalara da geniş yer ayırdı. 
     ''Trud'' Gazetesi ise, Türkiye'nin yarı finale yükselmesini ''Dünya Şampiyonası'nda Balkan ritmi'' başlığıyla duyurdu. Haberde dünya futbolunun artık yalnızca Samba ve Avrupa müziğiyle değil Balkan ritmiyle dans etmeye başladığı belirtildi. Gazete, Türkiye'nin kendinden emin finale doğru gittiğini ifade ederek, ''Brezilya'nın işi yarı finalde çok zor'' yorumunu yaptı. 
     ''Standart'' Gazetesi, Türkiye'nin tarihinde yalnızca 2 kez Dünya Kupası'na katılmasına karşın yarı finale yükselmeyi başardığını yazdı. 
     Gazetede yer alan yorumda, ''Komşumuz, iyi futbolun ne olduğunu dünyaya gösterdi. Senegal'e karşı ortaya koyduğu futbol diğer finalistleri de korkuttu'' denildi. 
     Bu arada milli takımın kupada yarı finale çıkması, Bulgaristan'da yaşayan Türkler arasında da büyük sevince neden oldu. Senegal karşılaşmasının ardından, Türkler'in yoğunlukta yaşadığı bölgelerde cadde ve sokaklarda Türk bayraklarıyla sevinç gösterileri yapıldı. 
     Deliorman bölgesinde dün gece doğan 2 erkek bebeğe de aileleri tarafından ''İlhan Mansız'' adı verildi. 
     





</TEXT>
</DOC>
