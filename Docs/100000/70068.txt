<DOC>
<DOCNO> 70068 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/28/son/sontur15.html </URL>
<DATE> 2002/02/28/ </DATE>
<TIME>  </TIME>
<AUTHOR>  </AUTHOR>
<HEADLINE>
HADEP "Bugüne kadar ANAP'la ittifak için görüşme yapmadık" 
</HEADLINE>
<TEXT>

     HADEP Genel Başkan Yardımcısı Kemal Peköz, bugüne kadar ANAP'la gizli, açık, resmi ya da gayrı resmi herhangi bir ittifak görüşmelerinin olmadığını bildirdi. 
     Peköz, parti genel merkezinde düzenlediği basın toplantısında, son günlerde ANAP ile HADEP arasında gizli görüşmelerin yapıldığı ve ittifak kararlarının alındığı yolunda söylentiler yayılmaya başladığını belirtti. 
     Türkiye'nin sorunlarının çözümüne katkıda bulunacak olan her siyasi parti ve oluşumla işbirliği yapmaya ve beraber yürümeye, Türkiye'yi demokratikleştirmek için ellerinden geleni yapmaya hazır olduklarını kaydeden Peköz, ''Bizim ittifaklarda önceliğimiz, sistemin nimetlerinden yararlanmayan, sisteme muhalif olan, sistemden beslenmeyen kesimlerle ittifak yapmak şeklindedir'' dedi. Peköz, şunları söyledi 
     ''Bu nedenle bugüne kadar ANAP'la gizli, açık, resmi ya da gayrı resmi herhangi bir ittifak görüşmemiz olmamıştır. Değil ANAP, hiç bir siyasi partiyle böyle bir görüşmemiz olmadı. 
     İnsanların birbirlerini tanıyor olmaları nedeniyle, bazı özel görüşmelerde biraraya gelip sohbetleri sırasında Türkiye'nin geleceğine yönelik bu tür konuşmaların yapılmış olması -yapılıp yapılmadığını da bilmiyoruz, yapılmadığını sanıyoruz- bizim ittifak aradığımız ve ANAP'la ittifak yapacağımız şeklinde değerlendirilemez.'' Peköz, Devlet Bakanı Mehmet Keçeciler'in terör örgütü PKK ile ilgili sözlerini nasıl değerlendirdiklerinin sorulması üzerine ise özetle şunları kaydetti 
     ''Sayın Keçeciler'e öncelikle teşekkür etmek gerekiyor. Çünkü, Türkiye'nin gündeminde olması gereken, ama bu zamana kadar çeşitli nedenlerle girmemiş olan bir konuyu gündeme getirmiştir. Ama ikinci adım olarak da söylediğinin arkasında durması gerekirdi, hatta geliştirmesi gerekirdi. 
     Türkiye'de siyaset yapma hakkı herkese tanınmalıdır. Türkiye'de yasal çerçevede siyasetin yapılmış olması, Türkiye'ye zarar vermez, olumlu bir gelişme olur.'' 
     






</TEXT>
</DOC>
