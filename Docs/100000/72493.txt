<DOC>
<DOCNO> 72493 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/14/yasam/yas06.html </URL>
<DATE> 2002/03/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Otostop çekti hayatı karardı 
</HEADLINE>
<TEXT>

Arzu Bitken’in hayatı, önünde duran bir BMW’ye binmesiyle kabusa döndü... Genç kadın, şık olduğu BMW’li sürücü yüzünden şimdi DGM’de... 
     SEMRA PELEK ÖZTÜRK İstanbul 

     İstanbul DGM’de Organize suç örgütü üyesi olmak’tan yargılanan 23 yaşındaki Arzu Bitken’in hikayesi, bir genç kızın nasıl suçun içine çekildiğini en ince ayrıntısına kadar ortaya koyuyor. 
     Genç kadının kabusu, Mehmet Sedat Çubuk ile tanışmasıyla başladı. Çubuk’un, Dikilitaş’ta yalnız beklerken siyah renkli BMW marka aracıyla önünde durduğunu, parası olmadığı için arabaya bindiğini söyleyen Arzu Bitken, kendisine tekstilci olduğunu söyleyen Çubuk’la, yaklaşık beş ay kadar çok özel bir ilişki yaşadıklarını anlattı. 
     
     "Sevişmelerimizi kaydetmiş" 
     Ancak Bitken’in hayatı, bu beş ayın sonunda aniden kabusa dönmeye başladı. Sevgilisi ilk olarak Kapalıçarşı’daki bir kuyumcuyu otele götürüp ilaçla uyutmasını istedi ve genç kadın bunu kabul etmeyince şaka yaptığını söyledi.. Bitken, birkaç ay sonra sevgilisinin bir doktorun kaçırılması için aynı teklifi yinelediğini belirterek, gerisini şöyle anlattı 
     "Ben yine kabul etmedim. Bir kaset çıkarttı ve videoda izlettirdi. Sevişme görüntülerimizdi yaklaşık 20 dakika sürüyordu. Bunu aileme göstereceğini, bir arkadaşının özel TV kanalında yayınlatacağını, çoğaltıp piyasaya dağıtacağını söyledi. Çabuk’un tehditleri üzerine buluşmaya başladığım doktoru talimat doğrultusunda Tatilya yakınlarında bir yere götürdüm. Ama doktoru kaçırmaktan son anda vazgeçildi. 
     
     "Mehmet’i sevdim ama..." 
     Ancak son olayda Çubuk vazgeçmedi ve Bitken, Ray-Ban Türkiye Distribitörü Mehmet Selim Tekdirlik’in oğlu Mustafa Ümit’i kandırdı. 
     "Mehmet artık beni dövmeye başlamıştı" diyen Bitken, Tekdirlik’e kendini zengin, yalnız yaşayan bir manken olarak tanıttığını anlattı. Bitken’in Mimaroba’da bir eve getirdiği Tekdirlik, Çubuk’un çetesi tarafından kaçırılarak 23 gün rehin tutuldu. Çetenin eylemlerinin ortaya çıkmasıyla gözaltına alınan Bitken, Bayrampaşa Cezaevi’ne gönderildi. 
     Hakkında, 10 yıldan az olmamak üzere ağır hapis cezası istenen Bitken, DGM’deki ilk duruşmada hakime şöyle diyordu 
     "Mehmet’i sevdim. Ona aşık oldum ama o benim gibi düşünmüyormuş." 
     



 YAŞAM 



















</TEXT>
</DOC>
