<DOC>
<DOCNO> 68750 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/21/guncel/gun01.html </URL>
<DATE> 2002/02/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Ankara’da El Kaide savaşçısı yakalandı 
</HEADLINE>
<TEXT>

Esenboğa Havalimanı’nda yakalanan Bin Ladin’in savaşçısı Aytaç Polat sorgusunda örgüte nasıl katıldığını ve Afganistan’daki günlerini anlattı 
     ANKARA Milliyet 

     Van’daki operasyonda Afganistan’dan gelen ve İmamlar Birliği adlı örgüte üye üç kişinin yakalanmasının ardından bu kez Usame bin Ladin’in savaşçısı Aytaç Polat 28 , Esenboğa Havalimanı’nda yakalandı. Polat, çıkarıldığı DGM’ce tutuklanarak cezaevine gönderildi. 
     "Selefiler" örgütüne üye olduğu anlaşılan Polat’ın 11 Eylül’den sonra Gaziantep’ten bir grup arkadaşıyla birlikte "cihat için" Afganistan’a gittiği ortaya çıktı. Böylece ilk kez Afganistan’da savaşan bir Usame bin Ladin yanlısı yakalanmış oldu. 
     
     ARANANLAR LİSTESİNDE ÇIKTI 
     Önceki gece İstanbul’dan THY’nin tarifeli uçağıyla Ankara’ya gelen Polat, hakkındaki yurda giriş ve yurtdışına çıkış tahdidi nedeniyle gözaltına alınarak Terörle Mücadele Şube Müdürlüğü’ne götürüldü. Burada yapılan kimlik taraması sonucunda Polat’ın geçen yıl Gaziantep’te yapılan yasadışı Selefi örgütüne yönelik operasyonla ilgili olarak arandığı saptandı. 
     
     CİHAT İÇİN AFGANİSTAN’A GİTTİ 
     Polat, sorgusu sırasında 11 Eylül’den sonra bir grup arkadaşıyla birlikte Taliban sözcüsünün çağrısı üzerine örgüt kararı gereği cihat için Afganistan’a gittiğini anlattı. Polat, Ekim 2001’de 20 arkadaşıyla birlikte yurtdışına çıktığını, İran’da kaçakçıların yardımıyla İran’dan Afganistan’a geçirildiğini söyledi. 
     Afgan sınırını geçtikten sonra Taliban askerlerinin kendilerini karşıladığını anlatan Polat, şu bilgileri verdi "Askerler, bizi alarak misafirhaneye götürdü. Bir gün kaldıktan sonra bir yetkili savaşmak üzere bizi gruplara ayırdı. Bagram’daki eğitimciler 10 gün roketatar, biksi ve Kalaşnikof kullanma ve el bombası atma eğitimi verdi. Eğitimde 30 kişi kadardık. Kamp ABD uçakları tarafından bombalanınca, dağıldık. Kimse kimsenin nereli olduğunu bilmiyordu." 
     
     ’SAVAŞ İKİ AY SÜRDÜ’ 
     Kampın dağıtılmasından sonra arkadaşlarından ayrıldığını ve karışık gruplarda savaştığını belirten Polat, "Bize Kalaşnikof silah verildi. Bu savaş iki ay sürdü. Benim savaşa katılmamdan bir hafta sonra Kuzey İttifakı, Afganistan’ı işgal etti. Taliban kuvvetleriyle dağlarda dağınık halde dolaştık" dedi. 
     
     ’PAKİSTAN’DA SAKLANDIK’ 
     Polat, bombalamanın sürdüğü günlerde 50 kişilik bir grup halinde sarp dağlardan Pakistan’a geçtiklerini kaydederek, "Burada gruplar halinde evlere yerleştirildik. Lahor ve Karaçi’de bir buçuk ay kaldım. Sürekli evler değiştirildi" diye konuştu. 
     Örgütün Pakistan’daki yetkilisine Türkiye’ye dönmek istediğini anlatan Polat, yetkilinin 500 dolar ve uçak bileti verip kendisini Türkiye’ye gönderdiğini söyledi. Polat, transit yolcu olarak İstanbul’dan Ankara’ya geldikten sonra gözaltına alındı. 
     



 GÜNCEL 




















</TEXT>
</DOC>
