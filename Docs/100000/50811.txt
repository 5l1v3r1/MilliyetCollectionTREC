<DOC>
<DOCNO> 50811 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/06/guncel/gun01.html </URL>
<DATE> 2001/11/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Star’ı Yargıtay çarptı 
</HEADLINE>
<TEXT>

Gazetemiz sahibi Aydın Doğan’ın kişilik haklarına saldıran Star için verilen 4 milyarlık tazminat kararı az bulundu. Yargıtay, Star’ın verdiği haberlerin gerçeği yansıtmadığına da dikkat çekti 
     İSTANBUL Milliyet 

     Yargıtay, Doğan Holding Yönetim Kurulu Başkanı Aydın Doğan’ın kişilik haklarına hakaret eden Star gazetesine yerel mahkemenin verdiği 4 milyar liralık tazminat kararını az bularak bozdu. Star’ın verdiği haberlerin gerçeği yansıtmadığına dikkat çeken Yargıtay, tazminat miktarının çok az olduğunu bildirdi. Star’ın temyiz başvurusu da delillerin değerlendirilmesinde bir isabetsizlik olmadığı gerekçesiyle reddedildi. 
     Asılsız iddialarla Doğan Grubu’na yönelik karalama kampanyası başlatan Star gazetesi, 1 Temmuz 2000’de yayımladığı gerçek olmayan haberlerle, Aydın Doğan’ın kişilik haklarına saldırıda bulundu. Bunun üzerine, İstanbul 11. Asliye Hukuk Mahkemesi’ne, Star gazetesinin sahibi görülen Ulusal Basın Gazetecilik Matbaacılık ve Yayıncılık A.Ş. ve gazetenin sorumlu yazı işleri müdürü Serdar Akbıyık aleyhine, 5 trilyon liralık tazminat davası açıldı. Mahkeme, 22 Aralık 2000’de, "Doğan’ın ünü ve saygınlığının saldırıya uğradığını" belirterek, Star’ı 4 milyar lira tazminata mahk m etti. 
     
     Tazminat az 
     Ancak Doğan’ın avukatlarından Şehnaz Yüzer, tazminatın az olduğu gerekçesi ve hüküm özetinin Star gazetesinde yayımlanması isteğiyle Yargıtay’a başvurdu. Star avukatları da, davayı temyize gönderdi. Ancak Yargıtay 4. Hukuk Dairesi, Star’ın temyiz isteğini reddetti. 
     Manevi tazminat tayin edilirken, saldırı teşkil eden eylem ve olayın özelliği yanında tarafların kusur oranı, sıfatı, işgal ettikleri makam ve diğer sosyal ve ekonomik durumlarının dikkate alınması gerektiğini vurgulayan Yargıtay, bozma kararında yayının, gazetenin tüm sayfasını kapsadığına dikkat çekerek, şöyle dedi "İçeriğindeyse, davacı için yapılan nitelendirmelerin gerçeği yansıtmaması, böylece yayının, basının yetki ve görevinin sınırları dışında kullanılması itibariyle hüküm altına alınan tazminat miktarı çok azdır, daha üst düzeyde tazminat takdiri için karar bozulmalıdır." 
     



 GÜNCEL 















</TEXT>
</DOC>
