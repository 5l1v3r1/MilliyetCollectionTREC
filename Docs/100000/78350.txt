<DOC>
<DOCNO> 78350 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/14/son/sonspo10.html </URL>
<DATE> 2002/04/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Galatasaray'da Hasan Şaş'ın MR'ı çekildi 
</HEADLINE>
<TEXT>

     Galatasaray'da, dün yapılan İstanbulspor maçında sakatlanan Hasan'ın sol ayak bileğinde ödem belirlendiği, ancak bu futbolcunun hafta sonundaki Ankaragücü maçında oynama olasılığının bulunduğu açıklandı. 
     Acıbadem Corousel Hastanesi'nde MR'ı çekilen milli futbolcunun tedavisinin yoğun bir biçimde sürdüğü belirtilirken, milli futbolcunun, Türkiye'nin Şili ile yapacağı hazırlık maçında yer almasının mümkün olmadığı kaydedildi. 
     Kulüp doktoru Serhan Kurtulmuş, Hasan'ın Ankaragücü karşısında forma giyip giymeyeceğinin, önümüzdeki günlerde belli olacağını dile getirken, futbolcuyu çarşamba günü koşulara başlatmak istediklerini söyledi. 
     Milli takım doktorlarıyla temasa geçtiklerini de anlatan Kurtulmuş, oyuncunun milli takım kadrosundan çıkıp çıkmayacağına milli takımda karar verileceğini bildirdi. 
     Serhan Kurtulmuş, Perez'in de sol dizinde darbeye bağlı olarak ödem meydana geldiğini, bu oyuncunun hafta sonuna dek iyileşebileceğini sözlerine ekledi. 
     





</TEXT>
</DOC>
