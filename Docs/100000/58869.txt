<DOC>
<DOCNO> 58869 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/25/yasam/yas04.html </URL>
<DATE> 2001/12/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Aşk uğruna linç edildi... 
</HEADLINE>
<TEXT>

Aşkı için dağ başında yaşamayı göze alan genç kız, yaşadığı çadırda dövülerek öldürülürken, sevgilisi ağır yaralı olarak oracıkta bırakıldı 
     ERDOĞAN CANKUŞ Fethiye DHA 

     Muğla'nın Fethiye ilçesinde evli ve bir çocuk babası ormancıya kaçarak, dağda bir naylonkonduda yaşamaya başlayan 19 yaşındaki Ayşe Özcan, başına ve vücuduna sert cisimlerle vurularak öldürüldü. Yaralı bulunan sevgilisi 34 yaşındaki Ramazan Altın ise tedavi altına alındı. 
     Fethiye'nin Kemer beldesine bağlı Altıdere köyü Baklaçukuru mevkiinde orman kesim işçisi olarak çalışan Ramazan Altın, bir ay önce Üzümlü beldesi Koru köyünden Ayşe Özcan ile birlikte kaçtı. 
     
     Sevgilisiyle kaldı 
     İki şık dağda kurdukları naylonkonduda yaşamaya başladı. Üç yıldır köyünden Salih Aydın isimli gençle nişanlı olan Özcan, nişanlısı ve ailesinin geri dönmesi için gösterdiği çabaya rağmen Altın ile kalmakta direndi. 
     Ve nihayet önceki gece, Altın ile Özcan'ın dağda yaşadıkları naylonkondu baskına uğradı. Ayşe Özcan, başına ve vücuduna sert bir cisimle vurularak öldürülürken, Altın ise kanlar içinde baygın olarak bırakıldı. 
     
     Nişanlı gözaltında 
     Kanlı infaz, bölgede dolaşan orman muhafaza memurlarından Musa Topbaş'ın fark etmesiyle ortaya çıktı. Topbaş'ın çağırdığı ambulansla hastaneye kaldırılan Altın, ilk ifadesinde Özcan'ın nişanlısı Salih Aydın'ın ismini verdi. 
     Salih Aydın, babası Ahmet Aydın ile Ayşe Özcan'ın kardeşleri Özgür ve Ozan Özcan jandarma tarafından gözaltına alındı. 
     



 YAŞAM 




















</TEXT>
</DOC>
