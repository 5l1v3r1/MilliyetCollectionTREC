<DOC>
<DOCNO> 95693 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/14/son/sonspo05.html </URL>
<DATE> 2002/07/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Galatasaraylı Ergün ''Kulübümle rakamsal problemler var'' 
</HEADLINE>
<TEXT>

     A Milli Futbol Takımı'nın ve Galatasaray'ın başarılı futbolcusu Ergün Penbe, Türkiye'de kurulu bir düzeni olduğunu ve her şeyden önce Galatasaray Kulübü'nü düşündüğünü belirterek, şunları söyledi 
     ''Kulübümün hedefleri var. Galatasaray ile opsiyonlu olarak iki yıllık sözleşmem mevcut. Ancak, 2 milyon 500 bin dolar teklif getiren kulüp olursa, ayrılacağımı söylemiştim. Benim satılmamı istiyorlarsa, futbol yaşantımı Avrupa'da sürdürmek istiyorum. Birçok kulüpten teklifler var. Son bir kez daha kulübümle görüşeceğim. Gelen teklifleri, kulübümle bağları koparmam durumunda açıklayacağım. 
     İsteseydim, devre arasında gidebilirdim. Kulübümün hedefleri olduğu için bırakmak istemedim. Şu anda, kulübümle rakamsal olarak bazı problemlerimiz var. Fakat bunlar giderilebilecek nitelikte. Ülkemizde Türk futbolcusu olarak kaliteli oyuncular olmasına rağmen nedense yabancılar değer görbizlere de hakkımız verilmeli. Tabii ki yabancı kaliteli oyuncuya diyeceğimiz yok. Türk futbolcusu, yabancıların kaliteli oyuncuları konumundadır. Bunu milli takım ve kulüpler bazında kanıtladık.'' Türk futbolcusunun da şans verildiği zaman neler yapabileceğinin anlaşıldığını ifade eden Ergün, gazetecilerin Hakan Şükür'ün Beşiktaş ile anlaştığı yönünde haberler olduğunu hatırlatması üzerine, ''Hakan, profesyonel futbolcu. Ancak, benim gönlüm Galatasaray'da oynaması yönünde'' dedi. 
     Baba İsmail Penbe de oğlunun Türkiye'de Galatasaray haricinde hiçbir takımda oynamasını istemediğini, ancak son kararı kendisinin vereceğini ve buna da saygı duyacağını kaydetti. 
     Bu arada Ergün, bugüne kadar gazetelerde kendisi hakkında yer alan haberlerin küpürlerini biriktiren babasından, oluşturduğu arşivi istediğini belirterek, ''Babam buna karşı çıkarak, ben ne zaman ölürsem, bunları ancak o zaman alırsın dedi. Babamdan, kendimle ilgili böyle bir miras kalacağını düşünmek beni çok hüzünlendirdi'' diye konuştu. 
     Fenerbahçeli bir hayranının, ''Tuttuğum takım, Galatasaray'ın verdiği ücretin iki katını size teklif ederse gelir misiniz '' şeklindeki sorusuna Ergün sessiz kalırken, yanında bulunan belediye başkanı Aslankılıç, milli futbolcunun Türkiye'de Galatasaray'dan başka bir kulübe giderse, Zonguldak'a kendisini sokmayacağını, paradan da önemli değerlerin olduğunu söyledi. 
     Milli futbolcu Ergün, memleketine çağıracağı takım arkadaşı Hasan Şaş'a maden ocağına girme teklifinde bulunacağını, girebilecek cesareti olabileceğini ise zannetmediğini vurguladı. 
     Öte yandan Ergün, Kozlu Beldesi Belediye Başkanı Ali Bektaş'ı da makamında ziyaret ederek, kendisiyle bir süre görüştü. Milli futbolcu, belediye başkanınına, imzalı 67 numaralı Galatasaraylı formasını armağan etti. 
     





</TEXT>
</DOC>
