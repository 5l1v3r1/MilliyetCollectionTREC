<DOC>
<DOCNO> 53810 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/24/ekonomi/eko03.html </URL>
<DATE> 2001/11/24/ </DATE>
<TIME>  </TIME>
<AUTHOR>  </AUTHOR>
<HEADLINE>
İndirimde yarışıyorlar 
</HEADLINE>
<TEXT>

Ucuzluk kampanyalarına İstanbul ve Ankara’dan sonra Bursa da katıldı. Perakende zincirleri de gıda ürünlerinde yüzde 50’ye kadar indirim yapıyor 
     AYFER YILDIZ 

     Şişli Belediyesi’nin geçen hafta başlattığı indirimli satış kampanyasına Türkiye genelinde destek sürüyor. Çok sayıda firma, 24 - 25 Kasım tarihleri arasında yüzde 20 ile 50 arasında değişen oranlarda indirim uygulayacaklarını açıklarken, bazı firma ve mağazalar indirimlerini yılbaşına kadar uzatıyor. 
     Akmerkez ve Carousel bu hafta sonu, Profilo Alışveriş Merkezi de 1 - 2 Aralık’ta yüzde 50’ye varan oranda indirim uygulayacağını açıklarken, dün de Bursa’da kurulu Zafer Plaza 24 - 25 Kasım’ı Fırsat günleri’ ilan etti. 
     
Bursa’da kampanya      Zafer Plaza’da Ekonomik Destek Paketi yüzde 40 - 50’ sloganıyla indirim kampanyalarına katıldı. Hafta sonu 50 bin, hafta içi 30 bin ziyaretçisi olan Zafer Plaza, iki günde 120 bin ziyaretçi bekliyor. Ayrıca, Fırsat günleri’nin periyodik olarak devam etmesi planlanıyor. 
     Perakende zincirleri de çeşitli indirim kampanyaları düzenliyor. Gima, 22 Kasım 5 Aralık tarihleri arasında Gima SuperVizyon’da yer alan 330 ürünün fiyatını yüzde 50’lere ulaşan oranlarda indirdi. Tansaş da 22 Kasım - 2 Aralık’ta yüzde 10 ile 45 arasında değişen oranlarda indirim uyguluyor. Migros’ta ise 14 üründen oluşan Ramazan Paketi’nin fiyatı 9 milyon 950 bin ile 18 milyon 950 bin arasında değişiyor. Migros, ayrıca 637 ürün çeşidinde yüzde 50’ye varan indirimler uyguluyor. Bu kampanya 5 Aralık’a kadar sürecek. 
     
Hyundai’den yeni indirim      Bu arada Hyundai Assan da Ek Taşıt Alım Vergisi ve KDV indiriminin ardından ek indirim kampanyası başlattı. Kampanyada, Accent 1.3 LS 9 milyar 900 milyon lira, Accent 1.3 LX Allegro 10 milyar 700 milyon lira, H - 100 Panelvan Standart 13 milyar 950 milyon, H - 100 camlı van standart 15 milyar 74 milyon liradan satılıyor. 
     İthal modellerde uygulanan peşin alım indirimiyle fiyatlar Atos Prime GLS’de 13 milyar 729 milyon liradan 10 milyar 360 milyon liraya, Coupe 1.6’da 27 milyar 487 milyon liradan 19 milyar 300 milyon liraya, Sonata 2.0 GLS modeli 34 milyar 811 milyon liradan 25 milyar 900 milyon liraya, Trajet’de 53 milyar 154 milyon liradan 38 milyar 450 milyon liraya düşürüldü. 
     
Sırada mobilya günleri var’      24 - 25 Kasım’da Ankara İndirim Günleri’ kampanyası düzenleyen Ankara Ticaret Odası Başkanı Sinan Aygün, "Çocuklarınızın geleceği için bir çorap, bir simit, bir gömlek alın" dedi. Etiketlerin inmesi ile alışverişlerin artacağını, bununda çarkları döndüreceğini ve yüzleri güldüreceğini belirten Aygün, şöyle konuştu "Türkiye için bir yerden yeni bir şey alın. Yemek yiyin, çocukları sevindirin, kendinizi ödüllendirin. Değişik sektörlere yönelik kampanyalarımız devam edecek, sırada Siteler’ var. Tüm Türkiye’yi sitelere çağırarak Mobilya Günleri’ düzenleyeceğiz. Kampanyaya katılan mağaza ve markaların sayısı çığ gibi büyüyor. Her sektörde indirime katılma talepleri geliyor. Bu da gösteriyor ki, tüccarımız fedakarlık yapmaya hazır." 
     



 EKONOMİ 























</TEXT>
</DOC>
