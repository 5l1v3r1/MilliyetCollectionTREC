<DOC>
<DOCNO> 54448 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/28/guncel/gun11.html </URL>
<DATE> 2001/11/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Satırbaşı 
</HEADLINE>
<TEXT>

     DHKP-C davasında beş idam kararı 
     Yargıtay tarafından daha önce bozulan Denizli DHKP-C davası, İzmir DGM’de yeniden görüldü. Dünkü duruşmada mahkeme, 22 sanıktan 5’ine idam, 2’sine 15’er yıl hapis cezası verdi. 7 sanık da şartla salıverilme yasasından yararlandı. Mahkeme idam cezası verdiği Yalçın Hafçı, Süleyman Erol, Özlem Taş, Özlem Taşdemir ve Vicdan Şahin’den Taş ve Şahin’in cezalarını müebbet hapse çevirdi. 
     
     Türk doktorlar kopya izni istiyor 
     Türk uzmanlar "genetik kopyalama" teknolojisini, Türkiye'de uygulamak istiyor. Ankara Üniversitesi Tıp Fakültesi Öğretim Üyesi Prof. Dr. Hakan Şatıroğlu, klonlama çalışmalarının Türkiye'de yasalarla engellendiğini belirterek, yetkililerden en azından hayvanlarda çalışmalar yapılmasına izin verilmesini istedi. Şatıroğlu, "Bu, bilimsel platformda ülkemize çok şey kazandıracaktır" dedi. 
     
     Teneffüste oynarken öldü 
     İSMAİL POLAT İstanbul 

     Pendik Namık Kemal İlköğretim Okulu öğrencisi Abdurrahman Karataş, teneffüs sırasında bahçede oyun oynarken yaşamını yitirdi. Aniden fenalaşarak öğretmenleri tarafından hastaneye kaldırılan 8 - A sınıfı öğrencisi Karataş’ın 14 , kalbinin durduğu belirlendi. Talihsiz öğrencinin cesedi otopsi yapılmak üzere Adli Tıp’a gönderildi. 
     
     Altı yılda dilinin yarısını yedi 
     Samsun’un Taflan beldesinde oturan Cemal - Şadıman Cin çiftinin 3 çocuğundan Öznur 6 , 1 yaşından itibaren dilini, ısırarak ve emerek yemeye başladı. Aile tedavi için çeşitli hastanelere başvurmasına rağmen, doktorlar soruna çözüm bulamadı. Bu alışkanlığından vazgeçirilemeyen Öznur, dilinin yarısını "dişleyerek ve emerek" yediği için şimdi de konuşamamaya başladı. 
     
     Evlerinde ölü bulundular 
     SABRİ SEVER İstanbul 

     Kadıköy'de Fikret Özyar isimli büfeci, birlikte yaşadığı kadınla evinde ölü bulundu. Dün akşam saatlerinde Özyar'ın 45 yakınları, telefonla ulaşamayınca Şahap Gürler Caddesi'ndeki evine geldi. İçeri giren yakınları Özyar ile kimliği henüz belirlenemeyen kadını ölü buldu. Cesetler Adli Tıp morguna kaldırılırken, polis, ölüm sebebinin gıda zehirlenmesi olduğunu belirtti. 
     



 GÜNCEL 
















</TEXT>
</DOC>
