<DOC>
<DOCNO> 88355 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/06/son/sonspo22.html </URL>
<DATE> 2002/06/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Dünya Kupası'nın EN'leri... 
</HEADLINE>
<TEXT>

     17. Dünya Kupası finallerinde mücadele eden 32 ülkenin futbolcuları, bireysel özellikleriyle de dikkatleri çekiyor. 
     Finallerde mücadele eden en tecrübeli futbolcu, Almanya'dan 8 gol yiyen Suudi Arabistan kalecisi Mohammad Al Daeaye. Suudi file bekçisi, 164 kez milli olurken, ABD'li Cobi Jones'un 156, yine Suudi Sami Al Jaber ise 149 kez milli formayı giymiş. 
     Finallerin en kilolu futbolcusu, 100 kiloluk İrlandalı Niall Quinn. İngiliz David James ve Sloven Mladen Dabanoviç, 94'er kiloyla Quinn'i izliyor. 
     En zayıf futbolcu ise ABD'li Damarcus Beasley. 57 kiloluk Beasley'in ardından, 59'ar kilo ile Senegalli Kalidou Cissokho, Suudi Mohammad Al Shloub, yine Suudi Al Hassan Al Yami ve Meksikalı Ramon Morales geliyor. 
     Turnuvanın en uzun oyuncusu, 1.98'lik boyuyla Çinli Jin Jiang. Uruguaylı Richard Morales ve Nijeryalı Nwankwo Kanu, 1.97'lik boylarıyla ikinci sırada yer alıyorlar. 
     En kısalar sıralamasında ise Brezilyalı Juninho Paulista, 1,65'lik boyuyla ilk sırada. Uruguaylı Nicolas Olivera ve Nijeryalı Pius Ikedia ise 1,66 ile Paulista'nın hemen ardında bulunuyorlar. 
     Finallerin en yaşlı oyuncusu Danimarka kaptanı Jan Heintze. 38 yaş 10 aylık tecrübeli futbolcuyu, 38 yaş 9 ay ile Rus Stanislav Cherchesov ve İngiltere kalecisi David Seaman izliyor. 
     Finallerin en genç futbolcuları ise Nijerya Milli Takımı'nda bulunuyor. 
     17 yaş 3 aylık Femi Opabunmi, 17 yaş 8 aylık Bartholomew Ogbeche ve 18 yaş 2 aylık Austin Ejide, genç yaşta Dünya Kupası'nda forma giyme şansı yakaladılar. 
     Milli takım formasıyla en fazla gol atan futbolcu, Arjantinli Gabriel Batistuta. Yıldız futbolcu, 76 kez giydiği Arjantin forması altında toplam 56 gole imzasını attı. 
     Güney Koreli Hwang Sun-hong, milli takım forması giydiği 97 maçta 50 gole ulaşırken, Hırvat Davor Suker, 69 milli maçta 45 gol kaydetti. 
     





</TEXT>
</DOC>
