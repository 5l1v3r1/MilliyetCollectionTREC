<DOC>
<DOCNO> 51619 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/10/son/sonspo11.html </URL>
<DATE> 2001/11/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Avusturya basını "Maçın sonucunu Hakan ve Herzog belirler" 
</HEADLINE>
<TEXT>

     Avusturya ile Türkiye arasında bu gece başkent Viyana'da yapılacak Dünya Kupası Avrupa elemeleri play-off baraj ilk maçına, Avusturya basını bugün geniş yer verdi. 
     Avusturya basınında çıkan haberlerde, A Milli Takım'ın golcüsü Hakan Şükür, gol içgüdüsü olan bir boğaya benzetildi ve Avusturya'dan Herzog, Türkiye'den ise Hakan Şükür'ün, ülkelerinin umut taşıyıcıları olduğu belirtildi. 
     İsrail'deki kader maçında, Avusturya nın golcü yıldızı Herzog'un son dakikada attığı golle takımının Dünya Kupası'na katılma umudunu sürdürdüğü ifade edildiği haberde, Hakan Şükür'ün ise Türkiye nin büyük umudu olduğu ve bu 2 futbolcunun sonucu etkileyeceği vurgulandı. 
     Avusturya Devlet televizyonu ORF de, Hakan'a 'Boğaz'ın Boğası'' benzetmesinin yapıldığını vurgulayarak, milli takım formasıyla 69. kez sahaya çıkacak olan yıldız golcünün, ülkesinde büyük takdir gören adeta bir futbol tanrısı olarak görüldüğü ve ''Kartvizitinde, ülkelerarası maçlarda attığı 34 gol yazıyor'' denildi. 
     Dünya Kupası elemelerinde Türkiye'nin bulunduğu 4. Grup'ta Hakan Şükür'ün 5 gol kaydettiğini belirtilen haberde, ''Türk taraftarlar sevgililerinden Hakan yine gol bekliyor'' ifadesi yer aldı. Öte yandan haberde, Avusturya Teknik Direktörü Otto Bariç'in, Hakan Şükür ile ilgili övgü dolu sözlerine de yer verilerek, ''O gerçek bir golcü ve vuruşları çok isabetli. Fizik olarak büyük kafa toplarında mükemmel, teknik olarak eksikliği yok denecek denli az ve ayrıca tehlikeli bir asist ustası. En büyük tehdit o'' dediği ve Hırvat çalıştırıcının, rüyasında Hakan Şükür'ü sayıkladığı belirtiliyor. 
     Haberin son bölümünde Hakan'ın Türk ve İtalyan liglerinde oynadığı 368 maçta toplam 204 gol attığı yer alırken, Bariç'in onu durdurmak 
     için Winklhofer, Strafner ile Baur'u görevlendirebileceği ifade edildi. Bu arada Hakan Şükür ile ilgili tek olumsuz ifade olarak, deneyimli futbolcunun 18 Milyon Euro'ya Galatasaray'dan İtalya'nın FC Inter takımına transfer olduğu halde ligin başından beri henüz forma giyemeyen yıldızın belki de kendisini gösterebilmek için bu yüzden parlayabileceğine işaret ediliyor. 
     






</TEXT>
</DOC>
