<DOC>
<DOCNO> 95157 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/11/son/sontur12.html </URL>
<DATE> 2002/07/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Derviş "Siyasi belirsizlik programda gecikme riski yarattı" 
</HEADLINE>
<TEXT>

     Devlet Bakanı Kemal Derviş, son haftalarda ortaya çıkan siyasi belirsizlik ve sorunların, ekonomik programın uygulama sürecinde gecikme riski yarattığını bildirdi. 
     Derviş, AK Parti Samsun Milletvekili Musa Uzunkaya'nın soru önergesini yanıtlarken, siyasi durumun ekonomi üzerindeki etkisi hakkında bilgi verdi. 
     Yılın ilk dönemine ait verilerin makro göstergelerde önemli istikrar sağlandığını ortaya çıkardığına dikkati çeken Derviş, ancak son haftalarda oraya çıkan siyasi belirsizlik ve sorunların, ekonomik programın uygulama sürecinde gecikme riski yarattığını kaydetti. 
     Belirsizliklerin uzun sürmesinin ekonomiye her zaman bir maliyeti olabileceğine işaret eden Derviş, şunları kaydetti 
     ''Bu maliyetin en önemli göstergeleri, risk priminin artması ile tüketim talebinin ve üretim arzının ertelenmesidir. Risk priminin artması hem faizleri, hem de döviz kurunu yükseltici bir etki yapmaktadır. Üretim ve tüketimdeki ötelemeler ise büyüme performansını olumsuz etkilemektedir. Dolayısıyla, belirsizliklerin uzun sürmemesi ve nihayetinde ortadan kaldırılması, programın, ekonomimizin ve nihai tahlilde ülkemizin ve vatandaşlarımızın yararınadır.'' Derviş, Türkiye'nin uyguladığı ekonomik programın özellikle büyüme ve enflasyon konusunda olumlu sonuçlarının alınmaya başlandığını belirterek, ''Türkiye'nin, ekonomik programın tüm aşamalarında taahhütlerini kararlılıkla yerine getirmiş olması büyük önem taşımaktadır'' dedi. 
     Ekonomik program kapsamında birçok alanda istikrar sağlama yönünde önemli adımlar atıldığını belirten Derviş, toplumun tüm kesimlerinin büyük bir özveri ve eşgüdümle hareket etmesi sonucu Arjantin'dekine benzer bir sosyal patlama yaşanmadığına dikkati çekti. 
     





</TEXT>
</DOC>
