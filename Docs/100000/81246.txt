<DOC>
<DOCNO> 81246 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/30/son/sondun33.html </URL>
<DATE> 2002/04/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Çeçen komutan Şamil Basayev'in biyografisi 
</HEADLINE>
<TEXT>

     Öldürüldüğü açıklanan Çeçen komutan Şamil Basayev, Rusya tarafından ''Çeçenistan'ın en tehlikeli teröristi'' olarak ilan edilmişti. 
     Vedeno kentinde 1965 yılında doğan Basayev, Çeçen direnişçilerin en etkili liderlerinden, Çeçenistan'da 1994 yılında başlayan savaştaki en önemli isimlerden biriydi. 
     1994-1996 yılları arasındaki ilk savaş sırasında, 1995 yılında 
     emrindeki birliklerle Çeçenistan dışında bulunan Budennovsk kasabasına saldıran Basayev, adını ilk kez bu şekilde duyurmuştu. Basayev, bu saldırısında başarısızlığa uğrayınca kasabadaki hastaneye sığındı ve adamlarıyla birlikte buradaki sivilleri rehin aldı. Çeçenistan'daki dönemin lideri Cahar Dudayev, bu saldırıyı kınamıştı. Dönemin Rusya Başbakanı Viktor Çernomırdin ile yaptığı telefon pazarlıkları sonucu rehinelerle Çeçenistan'a dönmeyi başaran Basayev, 1994-96 savaşının bitirilmesine de damgasını vurdu. Emrindeki birliklerle, Rus güçlerinin elindeki başkent Grozni'ye saldıran Basayev, bu kenti birkaç günde geri aldı. Bu harekat, Rusya'yı, 1996 yılında Çeçenlerle barış anlaşması imzalamaya zorladı. Basayev, bu anlaşmadan sonra Çeçenistan'ın seçimle devlet başkanlığına gelen Aslan Mashadov ile bir süre birlikte çalıştı, ancak sonra muhalefete başladı. Mashadov'u Rusya ile işbirliği yapmakla suçladı ve onun iktidarını tanımadığını açıkladı. Basayev, Mashadov'un karşı çıkmasına rağmen, 1999 yılında komşu Dağıstan Cumhuriyeti'ne saldırdı. Çeçenistan ile Dağıstan'ı birleştirme, Hazar Denizi'nden Karadeniz'e uzanan bir ''İslam Devleti'' kurma hayalindeki Basayev, yerel nüfusça desteklenmedi ve Rus birliklerince Dağıstan'dan Çeçenistan'a geri püskürtüldü. Bu da Rusya'da, Devlet Başkanı Boris Yeltsin'in önce başbakanı, ardından da Devlet Başkanı olarak varisi Vladimir Putin'in Çeçenistan'a asker göndermesinin, Rusya'nın Çeçenistan'da ikinci savaşı başlatmasının gerekçelerinden birini oluşturdu. İkinci savaş sırasında da başkent Grozni'yi savunan Basayev, kentten çekilirken yaralanmış, bir bacağının bir kısmı kopmuştu. Basayev ile Mashadov arasında ikinci savaşın başında yeniden sağlanan güç birliğinin, son dönemde yeniden bozulduğu ileri sürülüyordu. 
     





</TEXT>
</DOC>
