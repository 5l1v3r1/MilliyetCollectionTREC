<DOC>
<DOCNO> 61068 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/07/son/sontur24.html </URL>
<DATE> 2002/01/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Yurtta kış...Malatya'da bir kadın donarak öldü... 
</HEADLINE>
<TEXT>

     Yurdu etkisi altına alan soğuk hava yüzünden Malatya'da yalnız yaşayan bir kadın donarak öldü. 
     Malatya'nın Arguvan İlçesi'nde, Bahçelievler Mahallesi'ndeki harabe bir binada yalnız yaşayan Zeynep Balkan 83 , komşuları tarafından baygın bir şekilde bulundu. Devlet Hastanesi'ne kaldırılan Balkan, müdahaleye rağmen kurtarılamadı. 
     Öte yandan, Bursa, Balıkesir, Kütahya, Yalova, Kahramanmaraş, Adıyaman ve Gaziantep'te toplam 1431 köy yolu ulaşıma kapalı bulunuyor. 
     Köy Hizmetleri İl Müdürlüğü'ne bağlı ekipler, yolların açılması amacıyla yoğun çaba harcarken, şehirlerarası yolların kapanmaması için tuzlama çalışmalarına aralıksız devam ediliyor. Kar yağışı ve fırtına yüzünden elektrik direklerinin devrilmesi sonucu, İnegöl, Mustafakemalpaşa ve Karacabey ilçelerine bağlı 42 köye enerji verilemiyor. 
     
     Yalova 

     Elverişsiz hava koşulları Yalova'da da etkisini sürdürüyor. Kar yağışı nedeniyle kapanan Armutlu İlçesi'ne bağlı 6 köy yolunda Köy Hizmetleri ekiplerinin çalışmaları sürerken, Armutlu-Çınarcık karayolunun ulaşıma açık tutulması amacıyla yoğun çaba harcanıyor. 
     Altınova İlçesi'nde bulunan santralda meydana gelen arıza nedeniyle, 14 köyle telefon görüşmesi yapılamıyor. 
     
     Kütahya 

     Kar yağışı, Kütahya'da da ulaşımda aksamalara yol açıyor. Dağlık kesimde bulunan ''Kızılcayayla'' mevkii yakınlarındaki 100 köye ulaşım sağlanamazken, kar kalınlığı 50 santimetreyi bulan Domaniç-İnegöl karayolunun açılması amacıyla çalışmalar sürüyor. 
     Kütahya-Afyon ve Kütahya-Eskişehir karayollarında, araçların zincirsiz seyretmelerine izin verilmiyor. 
     
     Balıkesir 

     Soğuk ve yağışlı hava, Balıkesir'de de hayatı etkiliyor. Köy Hizmetleri İl müdürlüğü ekiplerinin 437 köy yolunu açmak için çalışmalarına devam ettiği Balıkesir'de, enerji nakil hatlarındaki arızalar yüzünden 85 köye de elektrik verilemiyor. 
     Şehirlerarası yollarda tuzlama çalışmalarının sürdüğü Balıkesir'de, bu sabah itibariyle ulaşıma açılan Sındırgı, Kepsut, Dursunbey, Balya ve Savaştepe karayollarının kapanmaması için de yoğun çaba harcanıyor. 
     
     Giresun 

     Giresun'un Doğankent İlçesi'nin Merkez Mahallesi'nde gece geç saatlerde yoğun kar yağışının yol açtığı heyelanla birlikte gelen kayalar, Mehmet Ali Puşti'nin 43 evinin çatışına düştü. 
     Olayda hafif yaralanan Mehmet Ali Puşti, mahalledeki Sağlık Ocağı'nda tedavi edildi, heyelan tehlikesi devam ettiği için ev tahliye edildi. 
     
     Kahramanmaraş 

     Gece etkili olmaya başlayan kar yağışı sonucu Kahramanmaraş'taki 475 köyden 430'unun yolu kapanırken, karla mücadele ekipleri, yağışın devam etmesi nedeniyle güçlükle çalışmalarını sürdürüyorlar. 
     Meteoroloji Müdürlüğü yetkilileri, kent merkezinde 20 santimi bulan kar yağışının sürdüğünü belirterek, ''Aralık ayı ile birlikte Kahramanmaraş'a son 30 yılın en fazla yağışı düştü. Yüksek yerlerde kar kalınlığı 1 metreyi buldu'' dediler. 
     Karayolları 55. Şube Şefliği yetkilileri ise çığ düşmesi nedeniyle kapanan Kahramanmaraş-Kayseri yolunun trafiğe açıldığını ve geçişlerin kontrollü olarak yapıldığını ifade ettiler. 
     






</TEXT>
</DOC>
