<DOC>
<DOCNO> 81158 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/30/siyaset/siy01.html </URL>
<DATE> 2002/04/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Cumhurbaşkanı’ndan Türk’e sert yanıt 
</HEADLINE>
<TEXT>
Adalet Bakanı okumadan yanıtlıyor 
Af yasası’nı "Yeterli çoğunlukta çıkması için Meclis’e gönderdik" diyen Sezer, "İptal kararının yürürlüğe girmesiyle mahkemeler gerekli değerlendirmeleri yapacaktır" dedi 
     ÜMİT BEKTAŞ Trabzon 

     Şartla Salıverilme Yasası’nı bir kez daha görüşülmek üzere TBMM’ye geri gönderen Cumhurbaşkanı Ahmet Necdet Sezer, kendisine, "2. Anayasa Mahkemesi Başkanı gibi davranıyor. Yetkilerini yanlış kullanıyor" diyen Adalet Bakanı Hikmet Sami Türk’e, "Herhalde Anayasa Mahkemesi’nin iptal kararını okumamış" yanıtını verdi. 
     Türkiye - Azerbaycan - Gürcistan üçlü zirvesine katılmak üzere Trabzon’a gelen Sezer, Türk’ün, yasanın iadesi sonrası gösterdiği tepki konusunda yöneltilen bir soruya cevap verirken şöyle konuştu 
     "İptal yasası yürürlüğe girdi, ama doldurma süresi son güne bırakıldı. Anayasa Mahkemesi’nin verdiği 6 aylık süre sonuna kadar kullanıldı. Yüksek Mahkeme iptal kararında, yasanın adı şartlı tahliye olsa da, içeriğine bakıldığında bunun bir af yasası olduğunu belirtmiştir. Daha önceki anayasa değişikliğinde, yeni af yasalarının Meclis’te 5’te 3 çoğunlukla çıkması öngörülüyordu. Ancak bu 5’te 3 çoğunlukla çıkmadı. Dolayısıyla bu yasayı, yeterli çoğunlukta çıkması için Meclis’e gönderdik. İptal kararının yürürlüğe girmesiyle mahkemeler de gerekli değerlendirmeleri yapacaktır." 
     Sezer, başta Başbakan Bülent Ecevit olmak üzere bazı siyasilerin yasayı içlerine sindiremediklerinin hatırlatılması üzerine de, "Bu konuyu muhataplarına sorun" demekle yetindi. 
     
Kadehler dostluk için kalktı...      Ümit BEKTAŞ 

     Türkiye, Azerbaycan, Gürcistan zirvesi için Trabzon’da bir araya gelen cumhurbaşkanları, işbirliğinin önemini vurgulayan birer konuşma yaptı. Cumhurbaşkanı Sezer, konukları onuruna verdiği akşam yemeğinde, Aliyev ve Shevardnadze ile birlikte üç ülke arasındaki dostluk ve işbirliği şerefine kadeh kaldırdı. Bu arada Cumhurbaşkanlarına tahsis edilen makam araçları, mini krize yol açtı. Sezer’in makam aracı, hararet yapıp su kaynattı. Gürcistan dışişleri yetkilileri ise Shevardnadze için tahsis edilen makam aracını beğenmedi. 
     



 SİYASET 













</TEXT>
</DOC>
