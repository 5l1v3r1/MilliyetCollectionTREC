<DOC>
<DOCNO> 96091 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/16/son/sonspo15.html </URL>
<DATE> 2002/07/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Teniste başarının anahtarı, daha fazla turnuvaya katılmak. 
</HEADLINE>
<TEXT>

     Tenis Federasyonu Başkanı Azmi Kumova, sporcuların az sayıda turnuvaya katıldıkları için yeterli pratiği yapamadıklarından şikayetçi olduklarını belirterek, ''Bu açığı kapamak için federasyon olarak 2002 yılında rekor sayıda turnuva düzenledik'' dedi. 
     Kumova, 2001 yılında 38 ulusal turnuva düzenlediklerini hatırlatarak, bu yıl, bu sayıyı 96'ya çıkardıklarını ve çalışmalar sonunda da gözle görülür bir başarının beraberinde geldiğini söyledi. 
     Türk sporcuların teknik kapasitelerinde bir eksiklik bulunmadığını anlatan Kumova, ''Sporcuların tek problemi yeterli sayıda pratik yapma imkanı bulamamalarıydı. Bunu yavaş yavaş çözümlüyoruz. Yurt içinde bir sorun kalmadı. Şimdi sıra uluslararası turnuvalarda'' diye konuştu. 
     -SPONSORLAR İLGİ GÖSTERİYOR- Sponsorların da turnuvalara ilgi göstermeye başladığını kaydeden federasyon başkanı Azim Kumova, Garanti sponsorluğunda Bayanlar Sattelite Turnuvası'nın, Dışbank ana sponsorluğunda da ENKA Uluslararası Erkekler Tenis Turnuvası'nın düzenlenmesini 'sevindirici' olarak değerlendirdi. 
     Bu tür çalışmalar sonunda başarının geldiğini de vurgulayan Kumova, örnek olarak da Avrupa Şampiyon Kulüpler Kupası'nda, Türkiye'yi temsil eden TED Kulübü'nün ikinci olmasını gösterdi. 
     ''Bir Türk takımının finale kalması büyük bir başarı'' diyen Kumova, elde edilen başarılara medya tarafından ilgi gösterilmemesinden şikayetçi olduğunu sözlerine ekledi. 
     





</TEXT>
</DOC>
