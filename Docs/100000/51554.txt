<DOC>
<DOCNO> 51554 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/10/spor/spo06.html </URL>
<DATE> 2001/11/10/ </DATE>
<TIME>  </TIME>
<AUTHOR>  </AUTHOR>
<HEADLINE>
BU KEZ SÖZDE KALMADI 
</HEADLINE>
<TEXT>

Türk-Yunan yakınlaşmasındaki ilk işbirliği halterde gerçekleşti. İki ülke takımlarının Olimpiyatlara, Dünya ve Avrupa şampiyonalarına birlikte hazırlanacağı açıklandı 
     CEMAL ERSEN 

     YUNANİSTAN ile Türkiye arasında Marmara depreminin ardından artan işbirliği, sporda ilk meyvasını verdi. Dünya Halter Şampiyonası için Antalya’da bulunan IWF Genel Sekreteri ve Yunan Halter Federasyonu Başkanı Yannis Suguras ile Federasyon Başkanı Kenan Nuhut ortak basın toplantısı düzenleyip, bundan sonra iki ülke milli takımlarının Olimpiyatlara, Dünya ve Avrupa şampiyonalarına birlikte hazırlanacaklarını açıkladı. 
     SPORDAN Sorumlu Devlet Bakanı Fikret Ünlü ve Yunan Spor Bakanı Yiannis Kourakis’e sunulacak proje 2002 yılından itibaren uygulamaya konulacak. İlk etapta Ünlü, ocakta Atina’yı ziyaret edip, protokol imzalayacak. Ardından Kourakis, Türkiye’ye gelecek. Yunan Federasyon Başkanı Suguras, "Hem haltere damga vuracağız, hem de olimpiyat idealindeki gibi barış ve dostluk mesajları ile iki ülke halklarını yakınlaştıracağız" dedi. 
     
Bayanlardan üç madalya      14. Dünya Bayanlar Halter Şampiyonası’nda ilk madalyalarımız 75 kiloda Şule Şahbaz ve Aysel Özgür’den geldi. Şahbaz, dört yıl sonra katıldığı ilk dünya şampiyonasında toplamda 247.5 kiloluk derecesiyle gümüş madalya kazanırken, koparmada 112.5 kiloyla bronza ulaştı. Aysel Özgür ise koparmada 112.5’la ve kilo avantajıyla dünya ikinciliğini elde etti. Bu kategoride Macar Likerecz üç altın madalya kazandı. Şampiyonada bugün bayanlar artı 75 kiloda Derya Açıkgöz, erkekler 105 kiloda Aziz Alpak, Bünyamin Sudaş podyuma çıkacak. Erkekler 95’te Talat Bayam her üç kategoride dünya dokuzuncusu oldu. ABD’li bayan sporcu Berube’ye Federasyon Başkanı Kenan Nuhut, Fair Play ödülü verdi. 
     



 SPOR 























</TEXT>
</DOC>
