<DOC>
<DOCNO> 63175 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/20/ekonomi/eko03.html </URL>
<DATE> 2002/01/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Çin’le rekabet edemezsiniz, tekstili bırakın’ 
</HEADLINE>
<TEXT>

ABD gezisine katılan ANAP milletvekili Emre Kocaoğlu, ABD'lilerin, 'Tekstilde Çin'le rekabet edemezsiniz. Başka sektörlere bakın' dediklerini aktardı 
     SALİHA ÇOLAK Ankara 

     ABD gezisini tamamlayan Başbakan Bülent Ecevit'in heyetinde yeralan ANAP İstanbul Milletvekili Emre Kocaoğlu, tekstil kotalarının gündeme getirilmesi üzerine bazı ABD'li yetkililerin, "Tekstilde dünya piyayasında Çin hakim olacak. Çin ile rekabet şansınız olmayacak. Başka sektörlere yönelin" önerisi getirdiklerini söyledi. 
     ABD gezisinden "meyve alınmasının" tamamen Türk işadamlarının performansına bağlı olduğunu belirten Kocaoğlu, nakit para’ bekleyenleri de uyardı. Kocaoğlu şöyle konuştu 
     
     Para değil, kredi kartı 
     "Gezi sırasında Türkiye'ye yönelik önyargıların yıkılması için olumlu adımlar atıldı. Bunun ticari alanda sağlayacağı iyileşme tamamen Türk işadamlarının başarısına bağlı. ABD yönetimi Bush'un ağzından Türkiye'ye açık destek verdi. Bu destek ancak Türk işadamlarının çalışmasıyla paraya dönüşebilir. Bir yanda devletten yardım bekleyen, neredeyse bağlantıları bile devletin kurmasını isteyen bir grup işadamı var, bir tarafta iki - üç gün içinde iş bağlantıları yapanlar var. ABD gezisinde çizilen çerçevenin nasıl doldurulacağı işte bu iki grubun arasındaki orantıyla ortaya çıkacak. Devlet topu penaltı noktasına koydu. Gol olup olmayacağı işadamlarına bağlı." 
     Geziye katılan Armatör Eşref Cerrahoğlu'nun, "Buradan cebimize para koyup dönmüyoruz. Ama cebimize kredi kartı koyduk" sözlerini aktaran Kocaoğlu, gezide Afganistan'da inşaat işlerinde Türk firmaların iş yapmasını sağlayacak ortaklıkların temelinin atıldığına da dikkat çekti. 
     



 EKONOMİ 















</TEXT>
</DOC>
