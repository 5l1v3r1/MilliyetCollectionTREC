<DOC>
<DOCNO> 99859 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/03/son/sontur19.html </URL>
<DATE> 2002/08/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Adalet Bakanı Türk "AB yasaları anayasaya aykırı olamaz" 
</HEADLINE>
<TEXT>

     - Adalet Bakanı Hikmet Sami Türk, idam cezasının kaldırılmasının, anadilde yayın ve öğrenim hakkının, özgürlüklerin genişletilmesine yönelik düzenlemeler olduğunu ifade ederek, ''Kimse ulusal bütünlüğe, devletin üniter yapısına zarar geleceğini düşünmemeli. Bu kanun, gerekli tedbirleri almıştır'' dedi. 
     Türk, 3 Kasım'da erken genel seçim kararı alınması üzerine, Anayasa gereği görevini bırakacak olması nedeniyle 3 yıllık çalışmalarını Adalet Bakanlığı'nda düzenlediği basın toplantısıyla anlattı. 
     Başbakan Bülent Ecevit'e görevinden çekildiğine ilişkin dilekçeyi bugün sunduğunu bildiren Türk, yargı reformunun gerçekleştirilmesindeki destekleri için Başbakan'a teşekkür ettiğini söyledi. 
     Türk, Adalet Bakanlığı'nın, 21. Yasama döneminde Bakanlar Kurulu ve TBMM'ye 36 kanun teklifi sunduğunu, ayrıca komisyonlarda da çok sayıda tasarı beklediğini, ancak bunların yasalaşma imkanının kalmadığını belirtti. 
     Türk, kamuoyunda mini demokrasi paketi olarak adlandırılan yasa çalışmalarının her birinde demokratik hak ve özgürlüklerin genişletilmesi, insan haklarına saygı ve azınlıkların korunması yolunda önemli düzenlemeler yapıldığını ifade eden Türk, şunları söyledi 
     ''Bu sabah kabul edilen 3. demokrasi paketi, hem Anayasa değişikliklerine uyum sağlanması hem de AB yolunda ilerlenmesi bakımından çok önemli yasama eseri niteliğindedir. Bu kanun, uzun zamandan beri tartışma konusu olan ve o nedenle çözümü geciken sorunları çözüme kavuşturmuştur. Bu kanunla demokratikleşme yolunda yeni bir sayfa açılmış, AB yolunda ileri ve kararlı bir adım atılmıştır. Meclis, dün ve bugün Türk milletinin 163 yıldan beri izlenen batılılaşma politikasının, Avrupa ile bütünleşme politikasının son aşaması olan AB'ye üyelik yolunda nasıl açık ve güçlü bir iradeye sahip olduğunu görmüştür.'' 
     
     YAYIN VE ÖĞRENİM DENETİMDE OLACAK 
     Farklı dil ve lehçelerde yayın ve öğrenim hakkının, Cumhuriyetin Anayasa'da belirtilen temel niteliklerine, devletin ülkesi ve milletiyle bölünmez bütünlüğüne aykırı olamayacağına işaret eden Türk, yayınların RTÜK, öğrenimle ilgili kursların ise Milli Eğitim Bakanlığı'nın denetiminde olacağını belirtti. Türk, ''Kimse devletin üniter yapısına, ulusal birliğimize ve ülke bütünlüğümüze zarar gelebileceğini düşünmemelidir. Bu kanun gerekli tedbirleri almıştır'' dedi. 
     Türk, F tipi cezaevleriyle ülkedeki önemli bir sorunun çözüldüğünü dile getirerek, daha önce isyan, tünel kazma, adam öldürme gibi olaylarla gündeme gelen cezaevlerinin bugün sergi, tiyatro, konser ve gazete çıkaran etkinliklerle anıldığını söyledi. 
     İstanbul'un önemli ölçüde cezaevi ihtiyacı olduğuna da işaret eden Türk, her üç suçtan birinin işlendiği ve 7 cezaevi bulunan İstanbul'a 400-500 kişilik en az 20 cezaevi daha yapılması gerektiğini kaydetti. 
     
     ''ANAYASA'YA AYKIRI DEĞİL'' 
     Gazetecilerin sorularını da yanıtlayan Türk, ''idam cezasının terör suçlarını da kapsayacak şekilde kaldırılmasının Anayasa'ya aykırı olduğu yönündeki iddiaları nasıl değerlendirdiğinin'' sorulması üzerine, idam cezasının kaldırılmasının özgürlüklerin genişletilmesine yönelik düzenleme olduğunu söyledi. Özgürlüklerin genişletilmesinin Anayasa'ya aykırı olamayacağını ifade eden Türk, ''Bu aşamada terör suçları bakımından idam cezasının kaldırılmasının, Anayasaya aykırı olduğu asla söylenemez'' dedi. 
     Türk, Türkiye'nin, Avrupa İnsan Hakları Sözleşmesi'ne ek 13. protokol çerçevesinde idam cezasını ileride tümüyle kaldıracağına inandığını vurguladı. 
     Hikmet Sami Türk, bundan sonra ne yapmayı düşündüğüne yönelik soruya, ''Şu anda henüz bakanlığım devam ediyor. Dönem sonuna kadar DSP milletvekiliyim. Henüz aday belirlenmesine zaman var. Benim de düşünmeye ihtiyacım var'' yanıtını verdi. 
     Türk, yerine atanacak kişinin belli olup olmadığının sorulması üzerine de resmen açıklanmamakla birlikte, İstanbul Üniversitesi eski Hukuk Fakültesi Dekanı Prof. Dr. Aysel Çelikel'in bakanlığa atanacağını bildirdi. 
     ''Hükümet görevini sürdürürken 3 bakanın görevini bırakmak zorunda olması ve yerlerine gelecek bağımsız isimlerin yine hükümet tarafından belirlenmesi yanlış değil mi '' sorusu üzerine Türk, bu düzenlemenin 1950'lerdeki bazı olaylar nedeniyle 1961 Anayasası'na ve 1982 Anayasası'na konulduğunu söyledi. Bugün anlayışın değiştiğini belirten Türk, ''Aslında doğru olan bir hükümetin bütün sorumluluğuyla görevi yasama döneminin sonuna kadar götürebilmesidir'' dedi. 
     





</TEXT>
</DOC>
