<DOC>
<DOCNO> 92480 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/27/son/sonspo26.html </URL>
<DATE> 2002/06/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye, Kupa'nın en çok reyting alan ekipleri arasında... 
</HEADLINE>
<TEXT>

     17. Dünya Kupası finallerinde başarıyla mücadele eden Türk Milli Takımı, 
     kupanın, televizyonlarda yayınlanan maçlar arasında en fazla reyting alan ekipleri içinde bulunuyor. 
     Türkiye'nin, C Grubu'ndaki Brezilya, Çin Halk Cumhuriyeti ve yarı finaldeki Brezilya karşılaşmaları, dünya televizyonlarında en fazla izlenen maçlar oldu. 
     A millilerin, ev sahibi ülkelerden Japonya ile yaptığı ve 1-0 kazandığı mücadele de bu ülke televizyonunda kupada en fazla reyting alan karşılama özelliğini taşıyor. 
     
     YARI FİNALDEKİ İLK MÜSLÜMAN ÜLKE 
     Dünya Kupası finallerinde, yarı finale çıkan ilk Müslüman ülke olan Türkiye, ilginç bir biçimde bu aşamaya gelene dek kendisinin yer aldığı Avrupa kıtasından hiçbir ülkeyle karşı karşıya gelmedi. 
     Türk Milli Takımı, şu ana dek yaptığı maçlarda, Asya Kıtası'ndan Çin Halk Cumhuriyeti ve Japonya, Orta Amerika'dan Kosta Rika, Güney Amerika'dan Brezilya 2 kez ve Afrika'dan Senegal ile karşılaştı. Türkiye, son maçını yine Asya temsilcisi Güney Kore ile yapacak. 
     
     EV SAHİPLERİNİN KORKULU RÜYASI 
     Ay-yıldızlılar, kupanın 2. turunda ev sahibi ülkelerden Japonya ile karşılaştı ve rakibini elemeyi başardı. 
     Milliler, 29 Haziran Cumartesi günü karşılaşacağı diğer ev sahibi ülke Güney Kore'yi de yenerse, kupada her iki ev sahibi ülkeyi de yenmiş olarak tarihe geçecek. 
     
     A MİLLİLER HIRÇIN 
     17. Dünya Kupası finallerinde, grubun açılış maçı olan Brezilya karşısında 2 kırmızı kart gören A milliler, turnuvadaki en hırçın takımlar arasında yer aldı. 
     Şampiyona öncesinde otoriteler tarafından favori olarak gösterilen Portekiz de ev sahibi ülkelerden Güney Kore ile yaptıkları grubun son maçında, 2 kırmızı kart görerek, bu kategoride Türkiye ile birlikte ilk sırayı paylaştı. 
     





</TEXT>
</DOC>
