<DOC>
<DOCNO> 52747 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/17/spor/yguven.html </URL>
<DATE> 2001/11/17/ </DATE>
<TIME>  </TIME>
<AUTHOR> ERCAN GÜVEN  </AUTHOR>
<HEADLINE>
Uzayan tatil 
</HEADLINE>
<TEXT>

     Oruç başına vurdu desek imkansız, adam Alman... Ama sinirler keman. 
     Maç 1 - 1 berabere, kardeş kardeş giderken, Ünsal Çimen'in İbrahim'e gösterdiği sarı kart ile Daum yerinden fırlıyor. Çimen, Almanca bilmiyor ama, Daum'un hareketleri Elvis Presley'in sahne şovu gibi .. Ne dediği belli. 
     Kendi kendini attırıyor ligde her puana ilaç gibi ihtiyacı olan Beşiktaş'ın teknik direktörü. Stresini tüm takıma bulaştırma pahasına. 
     Maça gelince... Beşiktaş'ın zaferini anlamak ve anlamlandırmak için Antalyaspor'un dramını bilmek gerek. Gaudino sakat, Saffet kaçak, geri kalanlar ise parasızlıktan icralık olmuş bir takım Antalyaspor. Ayakta durmaya çalışıyor ama orta sahada onu bile beceremiyor. Yine de Kamil'in her sağdan kaçışı ilk yarıda Myhre'i Türkiye'ye geldiğine pişman ediyor. Artık lunaparkta kafa koyulup, fotoğraf çektirilen silahşör panosuna dönen Beşiktaş kalesi, ikinci yarıda yine Fevzi'ye kalıyor ki, çocuğun kafası henüz iyileşmedi. 
     Beşiktaş'ın çalışkan adamlarının hakkını teslim etmek gerek. Bir kere Sertan'ın iyi niyetinden şüphe etmek, Yasin ile Nihat'a "eh işte" diyebilmek kadar zor. İkisi de kalite sergiliyor. Ahmet Yıldırım da onlara eşlik ediyor. Bu arada Baya bayıyor, Stavrum ikinci gole kadar Antalya limanına yanaşırken arabalı vapur gibi ağır kalıyor. Ama ikinci yarıda rüzgarı da arkasına alan Beşiktaş kişisel becerilerle zaferini ilan ediyor. 
     Evet, bu skor açısından bir zafer... Ama ligdeki tatiline Antalya maçının ilk yarısını da ekleyen, aklı ancak rakip oyundan düşünce başına gelen Beşiktaş'ın bu oyununu bir avuç taraftarı şampiyonluk için yeterli görmüyor... Tabii biz de. 
     



 SPOR 


























</TEXT>
</DOC>
