<DOC>
<DOCNO> 69102 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/23/spor/ygokce.html </URL>
<DATE> 2002/02/23/ </DATE>
<TIME>  </TIME>
<AUTHOR> ATTİLA GÖKÇE  </AUTHOR>
<HEADLINE>
Korkusuz gezgin 
</HEADLINE>
<TEXT>

     Keşke her maçını deplasmanda oynasa, zorlukları görse, dikkati yoğunlaşsa, gollerini hep böyle rahat bulsa... Elbette bizim dileğimiz değil bu... Beşiktaş’ın İnönü’deki hallerini görüp 13 puan kaybettiğini hatırlayınca deplasmanda yaşadığı rahatlık bize bu yazının girişini yazdırdı. 
     Daum, haftalardır birlikte oynatıp, umduğu verimi alamadığı İlhan - Ahmet Dursun ikilisini bayram münasebetiyle ayırmış, Ahmet’i kulübeye çekmişti. Beşiktaş, oyuna dörtlü savunma ile başlayıp, orta alanda kalabalık bir beşli oluşturdu ve İlhan’ı rakip kale önünde tek santrfor olarak oynatıp uzun toplarla buluşturdu. Delice mi, dahice mi Onun kararını şimdilik veremeyiz. Ancak Beşiktaş’ın adam kalabalığıyla oluşturduğu orta alan, adamlar hayal kırıklığı yaratınca sıkıntı çekti. Örneğin, Tümer... Beşiktaş’ın yaratıcı ve skorer oyuncusu bu maçta Kocaelisporlu Cihan tarafından marke edilince ayağından üretken toplar çıkaramadı. Etkili olamadı. Baskı altında oynayamadığını bir kez daha gösterdi. Öte yandan kendisi de rakibe baskı kurmadığı için Beşiktaş’ta sorunların ibresi yükseldi. Baya, ilk yarıda kopuk kopuk oynadı. Ancak İlhan’a verdiği bir ara pası var ki, ayakta alkışlanır. İlhan ikinci golünü öyle buldu. Beşiktaş’ın en iyi oyuncusu ilk yarıda Ali Eren, oyunun tamamında İlhan’dı. Rakipleriyle gergin diyaloğu çabuk bıraktı, Erol Ersoy’un uyarısıyla Faruk ile didişmekten vazgeçti. Yardımcı hakemleri azarlamadı ama maç boyunca hep golü kovaladı. Attığı ilk gol Nuri ve Orhan’ın arasında topu iki kez sektirerek yaptığı harika bir cesaret vuruşunun ödülü oldu. Bu İlhan, transferi konusunda Beşiktaş’ın ısrar etmekte ne kadar haklı olduğunu bir kez daha kanıtladı. Rakibi ile değil, topla oynarsa neler yapacağını bir kez daha ispatladı. Darısı milli takımın başına... Beşiktaş’ta Bayram zaman zaman ortadan ileri uca çıkarak İlhan’a destek verirken Tayfur gayretli, savunmada ise Ronaldo her zamanki gibi sakinleştirici ustaydı. 
     Kocaelispor, galibiyet özleminden olacak oyunu Beşiktaş yarı alanına yıktıkça ortalardan şoklar yedi. Savunmayı bu kadar öne çıkarıp verimsiz baskı kurmak, oyuna ortak olmak ya da inisiyatif almak anlamına gelmiyor. İnisiyatif skor tabelasında görülüyor. 
     Hakem Erol Ersoy, Nuri’nin kendisinden önce faul kararı verip topu elle kesmesine seyirci kaldı. Ama asıl büyük hatası Ahmet Yıldırım’ın ceza alanında havadan Serdar’a yüklenmesine penaltı değil, devam işareti vermesiydi. 
     
     



 SPOR 






















</TEXT>
</DOC>
