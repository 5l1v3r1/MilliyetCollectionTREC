<DOC>
<DOCNO> 90796 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/19/son/sonspo21.html </URL>
<DATE> 2002/06/19/ </DATE>
<TIME>  </TIME>
<AUTHOR>  </AUTHOR>
<HEADLINE>
İtalya, Collina'yı geri çağırmayacak 
</HEADLINE>
<TEXT>

     İtalya Futbol Federasyonu Başkanı Franco Carraro, İtalyan hakem Pierluigi Collina'nın FIFA'ya tepki olarak geri çağrılmayacağını söyledi. 
     İtalyan haber ajanslarının verdikleri haberlerde, Franco Carraro'nun federasyona talimat vererek Pierluigi Collina'nın geri çağrılmasının söz konusu olmadığını, bunu FIFA için değil Collina'ya saygıdan yaptıklarını söylediği ifade edildi. 
     Dünya Kupası'na 2. turda veda eden İtalya'da hakemler suçlanırken, ülkedeki bazı çevreler FIFA'ya tepki olarak dünyaca ünlü İtalyan hakem Collina'nın protesto amaçlı İtalya'ya geri çağrılmasını istiyordu. 
     İstifası istenen Carraro'nun görevini bırakmayacağını söylediği de gelen haberler arasında yer alırken, FIFA Başkanı Joseph Blatter ile Carraro arasında bir görüşmenin olacağı bildirildi. Birçok konuda açıklama yapacağını söyleyen Carraro'nun, 21 Haziran Cuma günü başkent Roma'da basın toplantısı düzenlemesi bekleniyor. 
     





</TEXT>
</DOC>
