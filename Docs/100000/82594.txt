<DOC>
<DOCNO> 82594 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/07/son/sondun21.html </URL>
<DATE> 2002/05/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Don Kişot dünyanın en iyi kurgu eseri 
</HEADLINE>
<TEXT>

     İspanyol yazar Miguel de Cervantes'in 17. yüzyılda kaleme aldığı ''Don Kişot'' adlı roman, Norveç Nobel Enstitüsü'nde, dünyaca ünlü 100 yazar tarafından, dünyanın en iyi kurgu eseri seçildi. 
     Shakespeare'in oyunları ile Homeros'tan Tolstoy'a kadar birçok yazarın başyapıtlarını gölgede bırakan ''Don Kişot'', 100 roman, öykü ve oyunun yer aldığı listede, ikinci gelen yapıttan bile yüzde 50'den fazla oy aldı. 
     ''Don Kişot''un ardından gelen yapıtlara ilişkin bilgi verilmezken, 50 ülkeden yazara, ''dünya edebiyatında en temel ve iyi 10 eserin hangileri olduğu'' soruldu. 
     Televizyon, video ve bilgisayar oyunlarına karşı klasik edebiyatı yüceltmek amacıyla Norveç Kitap Kulüpleri'nin yayıncıları tarafından düzenlenen oylamaya, Salman Rüşdi, Milan Kundera, John le Carre, John Irving, Nadine Gordimer, Carlos Fuentes ve Norman Mailer da katıldı. 
     Listede, Dostoyevsky'nin 4, Kafka, Shakespeare ve Tolstoy'un 3'er, Faulkner, Flaubert, Garcia Marquez, Homeros, Thomas Mann ve Virginia Woolf'un da 2'şer eseri bulundu. 
     1605 ve 1615'te iki bölüm halinde yayımlanan, şövalye öykülerinin 
     komik bir taşlaması olarak tasarlanan ''Don Kişot'', bu serüvenleri okumaktan aklı karışmış yaşlı şövalye Don Kişot'un, atı Rosinante ve gerçekliğe bağlı uşağı Sancho Panza ile birlikte geçirdiği serüvenleri gerçekçi bir dille anlatıyor. 
     





</TEXT>
</DOC>
