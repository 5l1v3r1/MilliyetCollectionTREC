<DOC>
<DOCNO> 65233 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/31/son/sonspo17.html </URL>
<DATE> 2002/01/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe Teknik Direktörü Lorant'tan Simao yorumu... 
</HEADLINE>
<TEXT>

     Fenerbahçe Teknik Direktörü Werner Lorant, ligde yarın Kocaelispor ile yapacakları maçı kazanmak zorunda olduklarını belirterek, ''Bundan sonra her maçımız bir finaldir. Artık yenilinin hiçbir özrü yok'' dedi. 
     Lorant, Samandıra Tesisleri'nde sarı-lacivertli takımın yaptığı idmandan önce düzenlediği basın toplantısında, ligin ikinci yarısının başında kaybetmemeleri gereken 2 deplasman maçından yenilgiyle ayrıldıklarını ve artık bütün maçları kazanmak için ellerinden gelen herşeyi yapacaklarını söyledi. 
     Kocaelispor'un maçlarını kasetten izlediğini ifade eden Alman çalıştırıcı, ''Çok iyi bir kadroya sahipler. Pozisyonları iyi değerlendiriyorlar. Ama bizim için rakip önemli değil. Karşı takımı oynatmayıp, kendi oyunumuzu kabul ettirmemiz gerekiyor'' diye konuştu. 
     
     "Simao'yu oynatabilirim" 
     Alman çalıştırıcı, yeni transfer Simao'yu idmanda deneyeceklerini ve hazır görünmesi durumunda yarınki Kocaelispor maçı kadrosuna alabileceklerini söyledi. 
     Brezilyalı futbolcunun seyahatten dolayı yorgun olabileceğini anlatan Lorant, şöyle devam etti 
     ''Onun yorgunluğunu gidermeye çalışacağız. Benim için genç ya da yaşlı oyuncu yok, iyi veya daha iyi oyuncular var. Simao çok yetenekli ve tecrübeli bir oyuncu. Çok şeyler yapabilecek kapasitede. Son 2 yıl Brezilya'da en iyi 11'e seçilmiş. Onu sadece kasetlerden izleyerek almadık. Bağlantılarımla onun hakkında bilgiler toplayarak transfer yaptık.'' Lorant, mevcut kadroyu sadece 1 oyuncuyla takviye ettiklerini kaydederek, ''Görüldüğü gibi ligin bu en zorlu zamanlarında cezalı ve sakat futbolcular ortaya çıkıyor. Defanstaki önemli oyuncularım Johnson ve Mustafa Doğan sakatlıkları, Abdullah, Mirkoviç ve Yusuf da cezaları nedeniyle oynayamayacak. Antalya kampında oynatıp da henüz ligde yer vermediğim 5 oyuncum var. Bunların da ellerine geçecek bu fırsatı iyi değerlendirmeleri gerekiyor'' diye konuştu. 
     Simao'nun transferi ile bir yabancı oyuncunun tribüne çıkacağını vurgulayan Lorant, hangi oyuncuyu kadroya almayacağına son idmanın ardından karar vereceğini söyledi. 
     
     "Oktay, çok etkili.." 
     Werner Lorant, sakatlığı nedeniyle ikinci yarının ilk 3 maçında oynayamayan Oktay'ın antrenmanlardaki performansından memnun olduğunu bildirdi. 
     Oktay'ın uzun süredir maç oynamadığını anlatan Alman teknik adam, ''Onun formunu bulmasını sağlayacağız. Korkmadan oynamasını isteyeceğim. İdmanlarda çok iyi gördüm. Cezasahası içinde etkili bir futbolcu. Yarın maç kadrosuna alacağım, ama ilk 11'de oynatmayabilirim'' dedi. 
     Lorant, Revivo'yu da durumu iyi olursa maç kadrosuna alınacağını sözlerine ekledi. 
     Bu arada, basın toplantısında Lorant'ın tercümanlığını Almanya'dan getirilen Hüseyin Özkök adlı yeni tercüman yaptı. 
     






</TEXT>
</DOC>
