<DOC>
<DOCNO> 57253 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/14/son/sontur24.html </URL>
<DATE> 2001/12/14/ </DATE>
<TIME>  </TIME>
<AUTHOR>  </AUTHOR>
<HEADLINE>
İstanbul'da yapılacak UFO kongresinin teması "Geliyorlar" 
</HEADLINE>
<TEXT>

     Sirius UFO Uzay Bilimleri Araştırma Merkezi Başkanı Haktan Akdoğan, yarın toplanacak ''Doğu Avrupa, Balkanlar ve Ortadoğu 3. Uluslararası UFO ve Yeni Çağ Kongresi''nde, Türkiye'nin yüksek makamlarından birine ait raporu ilk kez açıklayacaklarını söyledi. 
     Akdoğan, Eresin Crown Otel'de düzenlenen basın toplantısında, yarın gerçekleştirilecek kongreye ilişkin bilgi verdi. 
     Türkiye'de geçen yaz UFO'larla ilgili bazı asker ve polislerin gözlemlerinin olduğunu hatırlatan Akdoğan, kongrede, emekli bir albay ile asker pilotlar ve THY pilotlarının UFO gözlemlerini anlatacaklarını belirtti. 
     Akdoğan, ''Yarınki kongrede, Türkiye'nin yüksek makamlarından birine ait raporu da ilk kez açıklayacağız'' dedi. 
     Gündüz, en yakın UFO fotoğrafı çeken 2 kişinin de kongreye katılacağını söyleyen Akdoğan, bu fotoğrafların analizlerinin de yapılacağını kaydetti. 
     Akdoğan, kongrenin tanıtım afişinde yer alan ''Geliyorlar'' ifadesiyle ilgili olarak da ''1990 yılından sonra UFO gözlemlerinde bir yükselme var. Dünyanın değişik bölgelerinden gelen gözlem raporlarına göre, çok yüksek derecede bir artış söz konusu. Grafik, daha da artacağını gösteriyor'' diye konuştu. 
     






</TEXT>
</DOC>
