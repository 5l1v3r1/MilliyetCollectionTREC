<DOC>
<DOCNO> 87025 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/30/son/sonspo21.html </URL>
<DATE> 2002/05/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe'de ''muhalefet'' halka arza direniyor... 
</HEADLINE>
<TEXT>

     Fenerbahçe'de 1 Haziran Cumartesi günü yapılacak olağanüstü genel kurul öncesinde Fenerbahçe 2000 Derneği, şirketleşme ve halka arz ile ilgili yönetimin açıklamalarını tatmin edici bulmadıklarını açıkladı. 
     Kalamış'taki dernek binasında basın toplantısı yapan Fenerbahçe 2000 Derneği Başkanı Şevket Yılmaz, Fenerbahçe'nin halka arzı ile gelecek paranın kontrolsüz harcanmaması için hazırladıkları 5 maddelik çalışmalarının, genel kurul tutanaklarına geçirilmesini istediklerini söyledi. 
     Yönetimin ve başkanın açıklamalarını tatmin edici bulmadıklarını belirten Yılmaz, ''Şirketleşmeye engel olmayız, ama çekincemizi koyarız. Genel kurula kadar bu hazırladığımız 5 maddeye cevap verilirse, halka arzı destekleriz'' dedi. 
     Fenerbahçe 2000 Derneği'nin genel kurul tutanaklarında yer almasını istediği 5 madde şöyle 
     1- Şirketten gelecek her türlü kazancın Fenerbahçe Spor Kulübü Dereneği'nin genel bütçesine dahil edilmesi. 
     2. Gelirleri stat, maç hasılatı, isim hakkı, radyo ve TV yayın gelirleri, forma reklam gelirleri, saha içi reklam gelirleri ve futbol takımının kiralanması olan Fenerbahçe Sportif A.Ş'nin yüzde 15'inin halka arzından gelecek paranın, stadın numaralı tribün inşaatı ve buna ek olarak yapılacak iş merkezi ile otopark inşaatının finansmanında kullanılması. 
     3- Şirketin ileride borçlanabilmesi için gereken yetkinin Fenerbahçe Spor Kulübü Derneği tüzük hükümlerine göre verilmesi. 
     4- Yüzde 15'i aşacak olan ikinci halka arz için Fenrebahçe Spor Kulübü Genel Kurulu'ndan yeni yetki alınması. 
     5- Şirketin daha ileride yapılacak bedelli veya bedelsiz sermaye artırımlarına katılmasının ve rüçhan hakkının kullanılmasının Fenerbahçe Genel Kurul onayına tabi olması. 
     
     Kadıköy Grubu 

     Başkanlığını Kazım Bayülgen'in yaptığı Kadıköy Grubu da yaptığı yazılı açıklamada, halka arz girişimine karşı olmadıklarını, ancak yönetimin yaptığı çalışmalarla ilgili teknik bilgileri ve oluşan kaygıları üyelerle paylaşmak istediklerini bildirdi. 
     2 maddelik açıklamada, şu görüşlere yer verildi 
     ''1- Fenerbahçe Spor Kulübü Derneği Yönetim Kurulu, kulübümüzün sahibi olduğunu beyan ettiği ve yüzde 15 hissesini halka açmak için yetki istediği Fenerbahçe Sportif Hizmetler San. ve Tic. A.Ş'nin 22.10.1999 tarih 4904 sayılı Türkiye Ticaret Sicili Gazetesi'nin 
     220 221 nolu sayfalarında yapılan şirket genel kurul ilanına göre, 
     Fenerbahçe Spor Kulübü Derneği tüzel kişiliğine ait değildir. Gündemin 9. maddesinde artan sermayeyi sadece Fenerbahçe Spor Kulübü'nün 
     taahhüt ettiği sermaye arttırımına iştirak eden pay sahibi Fenerbahçe Spor Kulübü olarak belirtilmiştir. 
     Bu resmi ilana göre hisseleri devir alan Fenerbahçe Spor Kulübü ile Fenerbahçe Spor Külübü Derneği tüzel kişiliğinin hukuki bir bağı yoktur. 
     2- Fenerbahçe Spor Kulübü Derneği Genel Kurullarında tüzüğümüzün 3 
     ve 62. maddeleri ile ilgili bugüne kadar alınmış bir genel kurul kararı da mevcut değildir. Genel kurulumuzdan istenen yetkinin kapsamı ve çerçevesi son derece belirsiz olup, bu konularda ileride çok büyük hukuki ve mali sorunlar çıkmasına sebep olacağı endişesi taşımaktayız. 
     Kadıköy Grubu, Fenerbahçe Spor Kulübü Derneği'nin menfaatlerini daima ön planda tutarak genel kurul üyelerimizi uyarmayı ve ileride telafisi mümkün olmayacak zararların doğmasını önlemeyi görev bilmektedir.'' 
     





</TEXT>
</DOC>
