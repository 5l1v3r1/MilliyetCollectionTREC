<DOC>
<DOCNO> 89277 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/11/son/sontur02.html </URL>
<DATE> 2002/06/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Adını gizli tutan bir alıcı, müzayededen 1 trilyonluk parça aldı 
</HEADLINE>
<TEXT>

     Maçka Mezat'ın düzenlediği ''Bir Yaz Gecesi'' müzayedesinde, adının açıklanmasını istemeyen bir alıcı, yaklaşık 1 trilyon lira değerinde 45 parça eser satın aldı. 
     Çırağan Sarayı'nda Maçka Mezat'ın sahibi Ahmet Utku tarafından yönetilen müzayedede 71'i tablo, 127'si de antika eser olmak üzere toplam 199 parça eser satışa sunuldu. 
     Gecede Fikret Mualla'nın ''Sokak'' isimli kağıt üzerine guaj boya tablosu 102 milyar liraya alıcı buldu. 
     Fikret Mualla'nın ''kağıt üzerine guaj figürler'' adlı çalışması ile Halil Paşa'nın ''Halil Paşa Yalısı'ndan'' adlı yağlıboya tablosu da 90 milyar liraya satıldı. 
     Müzayedede, Türk hat sanatının büyük ustası Ahmet Karahisari'nin ''Karalama'' adlı hat çalışması ise teklif usulüne göre 50 milyar liraya satın alındı. 
     Gecede, 60 milyar lira başlangıç fiyatıyla satışa sunulan Osmanlı sultanlarının resmedildiği ''Soy Ağacı''na ise alıcı çıkmadı. 
     Müzayedede, adının açıklanmasını istemediği belirtilen genç bir kadının, yaklaşık 1 trilyon lira değerinde, aralarında Fikret Mualla'nın tablolarının da bulunduğu toplam 45 eser satın alması dikkat çekti. 
     Alıcı, müzayede sonunda basın mensuplarının ısrarlı sorularını yanıtsız bırakarak salondan ayrıldı. 
     





</TEXT>
</DOC>
