<DOC>
<DOCNO> 65805 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/04/yasam/yas01.html </URL>
<DATE> 2002/02/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Bilimin beklediği oldu 
</HEADLINE>
<TEXT>

Geçen yıl bölgede yaşanan orta şiddetli depremlerin Sultandağı depreminin habercisi olduğunu belirten bilim adamları, gelecek artçı şoklara dikkat çekti 
     SERHAT OĞUZ İstanbul 

     Afyon’un Sultandağı ilçesinde meydana gelen depremin ardından bilim adamları, bu sarsıntıyı uzun süreden beri beklediklerini söylediler. Geçtiğimiz yıl içinde bölgede yaşanan orta büyüklükteki depremlerin bu büyüklükte bir depremin öncüsü niteliğinde olduğunun anlaşıldığını söyleyen uzmanlar şu görüşleri dile getirdi 
     
     Dikkat Artçıları gelecek 
     Prof. Dr. Ahmet Ercan İTÜ Jeofizik Bölümü Afrika levhası, Fethiye’nin olduğu yerden Anadolu altına giriyor ve Burdur, Eğridir’den Bolvadin’de sonlanıyor. Bolvadin, tam bir makas noktası. Doğusunda da Kütahya’dan gelen kırık var. Burada depremi Sultandağ kırığı üretti. Geçen, 4.0 - 5.0 arasında olan depremlerin öncü olduğunu anladık. Bu ana deprem, zaten bölgede 6.2’den büyük deprem yok. Artçıları gelecek. Bu depremi bekliyorduk. En son 1914 yılında 5.1 büyüklüğünde olan depremde, 1500 ev yıkıldı, 700 kişi öldü. Deprem oluşum zamanı gecikmişti. 
     
     Deprem süresi dolmuştu 
     Prof. Dr. Şükrü Ersoy Yıldız Teknik Üniversitesi Sultandağı’nın Konya’ya bakan etekleri faylarla dolu. Depremi, bu kırıklar üretti. Önümüzdeki bir ay 4.0 - 5.0 büyüklüğünde artçılar yoğun şekilde olur. Bu nedenle en azından önümüzdeki günlerde, ağır hasar gören evlere girmemekte fayda var. Hasarlı evlere girmektense Kızılay çadırlarını kullanmak daha sağlıklı. Türkiye’de 3 - 4 yılda bir orta büyüklükte deprem oluyor. Bu süre dolmuştu. 
     
     Bu deprem sürpriz değildi 
     Yrd. Doç. Dr. Oğuz Gündoğdu İstanbul Üniversitesi Bölgede en yakın deprem 1995’deki 6.3 büyüklüğündeki Dinar depremi. Bölgede, farklı türde bir faylanma var. Kuzey Anadolu Fayı’nın aksine düşey hareketlenme var. Ancak çok büyük deprem üretmesi beklenmez. Burada bir depremi bekliyorduk. Bölgenin karakteristik özelliği nedeniyle sürpriz sayılmaz. 
     
Depremin adı Sultandağı      Afyon’da meydana gelen 6.0 büyüklüğündeki depreme, fay hattının iki kilometre yakınında bulunan Sultandağı’nın isminin verildiğini açıklayan Boğaziçi Üniversitesi Kandilli Rasathanesi ve Deprem Araştırma Enstitüsü Müdürü Prof. Dr. Ahmet Mete Işıkara, "Bu fay sistemi 6.5’ten büyük bir deprem üretmez" dedi. 
     Sultandağı’nın, Akşehir ve Eber göllerinin yer aldığı çukurluğa bakan kuzeydoğudaki etek kesiminde çok sayıda "normal - eğim atımlı" fayın bulunduğunu belirten Işıkara, bu depremde Kırca, Dörtköy, Yakasenek ve Gedil köylerinin yer aldığı fayın kırıldığını söyledi. Ana şoktan sonra en büyüğü 5.3 olan 23 artçı şokun kaydedildiğini belirten Işıkara, "Yer yırtılmış ve ana şok olmuştur. Bu deprem da büyük bir depremi tetiklemez" diye konuştu. 
     Peş peşe iki sallantı olduğunu belirten Prof. Dr. Işıkara, "Birinci ana şoktu, ikincisi ise bir derece altındaki artçı şok. Bunlar iç içe geçmiş olabilir" dedi. 
     
Yaralar sarılacakCumhurbaşkanı Ahmet Necdet Sezer ve deprem bölgesine giden Başbakan Ecevit, yaraların en kısa zamanda sarılacağına dair Afyonlulara söz verdi 
     Pazar sabahı Türkiye’yi sarsan deprem felaketinin ardından Başbakan Bülent Ecevit, eşi Rahşan Ecevit ile deprem bölgesine gidip incelemelerde bulundu. Askeri helikopterle önce Sultandağı İlçesi’ne inen Ecevit, Hükümet Konağı bahçesinde brifing aldı. İçişleri Bakanı Rüştü Kazım Yücelen, Sağlık Bakanı Osman Durmuş, Bayındırlık ve İskan Bakanı Abdulkadir Akcan tarafından karşılanan Ecevit, "Şimdilik dış yardıma ihtiyaç yok" dedi. Ecevit’e Afyon Valisi Ahmet Özyurt brifing verdi. 
     
     Hasarlı eve girmeyin 
     Yaraların sarılacağını söyleyen Ecevit, Ahmet Mete Işıkara ile de görüştüğünü, artçı depremlerin devam edeceğini belirterek, "Sağlam evlerin dışında binalara girilmemeli. Okullar da tatil edildi. Allah daha beterinden korusun" dedi. Daha sonra Çay ilçesine geçen Başbakan Ecevit, Afyon Belediye Başkanı’nın çadır ve yardım takviyesi talebi üzerine de 6 çadırın acil olarak bölgeye getirilip dağıtılmasını istedi. 
     Cumhurbaşkanı Ahmet Necdet Sezer ise depremin ardından yayınladığı mesajda şu ifadeleri kullandı 
     
     Kriz merkezi tetikte 
     "Geçtiğimiz yıllarda yaşanan deprem felaketlerinin ardından bugün de yeni bir depremin meydana gelmesi hepimize büyük üzüntü vermiştir. Ölü ve yaralı sayısının artmaması en içten dileğimizdir. Devletimiz ve ulusumuz depremin açtığı yaraları hep birlikte saracaktır." 
     Devlet Bahçeli kriz masalarının faaliyete geçirildiğini vurgularken Mesut Yılmaz, "Bu afetin zararlarının bir an önce giderilmesi için gerekenler süratle yapılacaktır" diye konuştu. TBMM Başkanı Ömer İzgi ise "Devletimiz, depremin açtığı yaraları, yine el ve gönül birliğiyle saracaktır" dedi. 
     

</TEXT>
</DOC>
