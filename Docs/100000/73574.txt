<DOC>
<DOCNO> 73574 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/20/son/sondun02.html </URL>
<DATE> 2002/03/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Dünyanın en yaşlı insanı öldü 
</HEADLINE>
<TEXT>

     Guinness Rekorlar Kitabı'nın dünyanın en yaşlı kişisi olarak kabul ettiği ABD'li Maud Farris-Luse adlı bayanın öldüğü bildirildi. 
     Farris-Luse'in Coldwater kentindeki Branch İlçesi Halk Sağlığı Merkezi'nde geçirdiği zatürreeden doğan komplikasyonlar sonucu 115 yaşında öldüğü belirtildi. 
     Guinness Rekorlar Kitabı'nın geçen yıl Haziran ayında yapılan düzenlemesine göre Farris-Luse dünyanın en yaşlı kişisi ilan edilmişti. Kitabın yazı işleri müdürleri, Farris-Luse'un doğum belgesinin kayıp olmasına karşın yaşını, ABD nüfus sayımı kayıtları ve 1903 yılındaki evlenme cüzdanı gibi belgelere dayanarak 
     belirlemişlerdi. 
     Yakınları tarafından sert ve bağımsızlığına çok düşkün biri olarak tanımlanan Farris-Luse'un, 1991 yılında evinde düşerek kalçasını kırana kadar tek başına yaşadığı ve hiçkimsenin yardımı olmadan kendi işlerini görebildiği belirtildi. Farris-Luse'un kalçasını kırdıktan sonra Laurels bakım evine taşındığı ve 5 yıl öncesine kadar ise bilincinin yerinde olduğu kaydedildi. 
     Yakınları, Farris-Luse'un 115. yaşgününü akrabalarıyla birlikte kutladığı ocak ayında görme ve duyma yetilerini kaybetmiş olduğunu ve ne olup bittiğini anlayamadığını, ancak yine de misafirlerle birlikte olmaktan mutluymuş gibi gözüktüğünü ifade ettiler. 
     Farris-Luse, 21 Ocak 1887'de doğmuş ve çiftçi eşi Jason Farris ile 1903 yılında evlenmişti. Evlendiğinde, Farris-Luse 16 yaşındayken eşi 
     ise 24 yaşındaydı. Evli çift Angola'da ve Indiana'da bir süre yaşadıktan sonra 1923'te Coldwater kentine yerleşmişti. Farris-Luse'un bu evlilikten 7 çocuğu dünyaya gelmişti. Farris-Luse, kocasını 1951'de kaybettikten sonra ikinci eşi Walter Luse ile evlenmiş, ancak kocasını evlendikten 3 yıl sonra kaybetmişti. Hayatı boyunca fabrika memurluğu, otel hizmetçiliği, fırıncılık ve bir lokantada aşçılık yaptıktan sonra 70'li yaşlarda emekli olan Farris-Luse, bir çocuğunun dışında diğer çocuklarının hepsinden daha uzun yaşadı. 
     






</TEXT>
</DOC>
