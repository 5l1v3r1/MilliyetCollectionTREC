<DOC>
<DOCNO> 95137 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/11/son/sonspo07.html </URL>
<DATE> 2002/07/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Trabzonspor, kamp yerinden şikayetçi... 
</HEADLINE>
<TEXT>

     Almanya'nın Osnabrück kenti yakınlarındaki Bramsche kasabasında hazırlık çalışmalarını yapan Trabzonspor, kamp yerinden memnun kalmadı. 
     Teknik direktör Samet Aybaba, kaldıkları otelin civarından memnun olmadığını belirterek, ''Sıkıcı bir yer, gezip görecek bir yer yok. Kampa girdik diye futbolcuyu otele hapsedemezsin. Onların da etrafı gezip görmeye ihtiyacı var. Moral depolamak, zihinsel olarak kendilerini rahat hissetmeleri önemli'' dedi. 
     Aybaba, Avusturya ve İsviçre'de çok daha iyi kamp yerlerinin bulunduğuna dikkati çekerek, ''Avusturya'da buradan güzel kamp yerleri var. Bir çok takımın tercih ettiği İsviçre ve Avusturya'daki dağlık bölgeler kamp yeri için mükemmel'' diye konuştu. 
     Aybaba ayrıca, kamp süresince yapacakları hazırlık maçları yerlerinin kendilerine uzak olduğunu ve zaman kaybına neden olduğunu söyledi. 
     
     TARAFTARSIZ KAMP GÜNLERİ 
     Almanya'da kampa giren Trabzonspor'u taraftarı da yalnız bıraktı. Bordo-mavililerin dünkü çalışmasını 10 kişi izledi ve yöneticileri protesto etti. 
     Trabzonspor'un eski oyuncusu Fatih'in kardeşi Mehmet Tekke ve beraberindekiler çalışma öncesi saha kenarına Trabzonspor'un bayrağını dikerek, ''Da Silva'yı satan, bizi de satar'' yazılı bir pankart astılar. Bu pankart, Trabzonsporlu yöneticileri rahatsız etti. 
     





</TEXT>
</DOC>
