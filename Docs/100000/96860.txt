<DOC>
<DOCNO> 96860 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/19/son/sontur24.html </URL>
<DATE> 2002/07/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Derviş seçim ekonomisi uygulatmamakta kararlı... 
</HEADLINE>
<TEXT>

     Devlet Bakanı Kemal Derviş, olası bir erken seçim için öngörülen 120 trilyon liralık ödeneği "makul" bulduğunu, bu ödeneğin ekonomik dengeler açısından "sorun" yaratmayacağını söyledi. 
     Bakan Derviş, Maliye Bakanı Sümer Oral ile Maliye Bakanlığı'nda yaklaşık iki saat süren bir görüşme yaptı. 
     Görüşmeye Hazine Müsteşarı Faik Öztrak, Gelirler Genel Müdürü Akif Hamzaçebi ve Bütçe Genel Müdürü Durmuş Öztek de katıldı. 
     Görüşmenin ardından Derviş ve Oral ortak açıklamalarda bulundu. Derviş ile 2002 yılı bütçe dengelerini gözden geçirdiklerini belirten Oral, yılın ilk yarısına ilişkin bütçe sonuçlarının "gayet" iyi olduğunu söyledi. Bütçe uygulamalarının, hedeflere uygun biçimde devam ettiğini kaydeden Oral, "Bugün sayın Bakan ile yıl sonu itibariyle durum nedir, onları değerlendirdik. Orada da uygulanmakta olan bütçe ve maliye politikalarının hedeflere uygun gideceği konusunda mutabakat sağladık" dedi. 
     2003 yılı bütçesinin 17 Ekim'e kadar Meclis'e sunulması 
     gerektiğini anımsatan Oral, görüşmede bu konunun da gündeme geldiğini kaydetti. Oral, bu kapsamda programın kararlılıkla sürdürülmesi gerektiğinin de bir kez daha kabul edildiğini vurguladı. Bakan Oral, Bakanlar Kurulu toplantısında olası bir seçimin 120 trilyon liraya mal olacağı yönündeki sözlerinin anımsatılması üzerine "2002 yılı bütçesinde önümüzdeki 6 ay itibariyle yapılacak harcamaların içinde tabii yer aldı. Konulması gerekir. Eğer 3 Kasım'de seçimin yapılmasıyla ilgili karar çıkarsa, biz çıkacağına şüphe görmüyoruz. O ödeneğin de sağlanması gerekiyor" dedi. Bakan Derviş ise 120 trilyonunun "makul" bir ödenek olduğunu vurgulayarak, "Sorun yaratacak bir rakam değildir. Önemli olan önümüzdeki aşağı yukarı 5.5 aylık dönemde de dengeleri takip etmek, dengelerin korunmasını sağlamaktır. Bu konuda hep birlikte çalıştık" diye konuştu. Maliye ve Hazine'nin Türkiye'nin en köklü kuruluşları olduklarına işaret eden Derviş, bu örgütlerin birlikte çalışması ve kamu maliyesindeki dengeleri korumasının çok önemli olduğunu kaydetti. Bu konuda işbirliği içinde olduklarını vurgulayan Derviş, "Bu dengeler açısından ufak tefek bazı sorunlar çıkıyor. Gayret sarf etmek gerekiyor. Türkiye hedeflerini hep tutturmuştur. Bugünkü toplantıda da ek çabalarla önümüzdeki 5-6 ayda bir sorun görmüyoruz" dedi. Derviş, siyasal dalgalanma ve tartışmalar ne olursu olsun programın aynen devam edeceğini söyledi. 
     





</TEXT>
</DOC>
