<DOC>
<DOCNO> 51844 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/12/son/sondun01.html </URL>
<DATE> 2001/11/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Bulgaristan Cumhurbaşkanlığı seçiminde sürpriz... 
</HEADLINE>
<TEXT>

     Bulgaristan'da yapılan cumhurbaşkanlığı seçimi, 18 Kasım pazar günü yapılacak ikinci tura kalırken, alınan ilk sonuçlara göre Bulgaristan Sosyalist Partisi BSP Genel Başkanı Georgi Pırvanov, Cumhurbaşkanı Petar Stoyanov'u beklenmedik biçimde geçti. 
     Kamuoyu kuruluşlarının ve Merkez Seçim Kurulu'nun ilk rakamlarına göre, BSP Genel Başkanı Pırvanov, seçimlerin ilk turunda bir sürpriz yaparak Cumhurbaşkanı Petar Stoyanov'un önüne geçti. Son rakamlara göre, katılım oranının yüzde 41 olduğu ilk turda Pırvanov, oyların yüzde 35.8'ini alırken, Stoyanov yüzde 34.1'de kaldı. 
     Georgi Pırvanov, düzenlediği basın toplantısında, ilk turun sonuçlarının ve seçime katılım oranının son derece düşük olmasının, ''halkın, devlete olan güveninin çöküşünü gösterdiğini'' ifade etti. 
     Pırvanov ayrıca, seçimden önce kendisine fazla şans tanımayan kamuoyu araştırma şirketlerinin yöneticilerine gönderme yaparak, ''Sizin kafanızı karıştırdığım için de özür dilerim'' diyerek espri yaptı. Pırvanov, halkın, yeni bir cumhurbaşkanı istediğini söyledi. 
     Pırvanov, İkinci turda kendisine verilen ''tüm desteklere açık olduğunu'' bildirdi. 
     İlk turun kesin sonuçlarının bu sabah açıklanması bekleniyor. 
     İkinci tur, 18 Kasım Pazar günü yapılacak ve Cumhurbaşkanı Petar Stoyanov ile Georgi Pırvanov karşı karşıya gelecekler. 
     Petar Stoyanov, paralel seçim sayım sonuçlarının ortaya çıkmasının ardından yaptığı açıklamada, katılım oranının son derece düşük kalmasının endişe verici olduğunu belirterek, ''Demek ki, Bulgaristan halkı, son 10 yıldır politikacılardan beklediğini bulamadı. Halkın yaşadığı hayal kırıklığının sorumluluğunu, ben dahil bütün politikacılar üzerine almalıdır'' diye konuştu. 
     Stoyanov, ikinci turda seçime katılım oranının daha yüksek olacağına inandığını dile getirerek, ''Gerçek demokrasi, ancak halkın katılımıyla mümkündür'' dedi. 
     






</TEXT>
</DOC>
