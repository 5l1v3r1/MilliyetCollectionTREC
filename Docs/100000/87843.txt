<DOC>
<DOCNO> 87843 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/04/son/sondun05.html </URL>
<DATE> 2002/06/04/ </DATE>
<TIME>  </TIME>
<AUTHOR>  </AUTHOR>
<HEADLINE>
İsrail askerleri yine Cenin'e girdi 
</HEADLINE>
<TEXT>

     İsrail askerlerinin Batı Şeria'daki Filistin kenti Cenin'e yeniden girdiği bildirildi. 
     Filistin güvenlik yetkilileri ve görgü tanıkları, Amerikan Merkezi Haberalma Teşkilatı CIA Başkanı George Tenet'in bölgede bulunduğu sırada meydana gelen işgalde, askerlerin havaya ateş açtığını ve zırhlı araçların Cenin caddelerinde gezdiğini söylediler. 
     Filistinli yetkililer, şu ana kadar İsrail askerleriyle Filistinli militanlar arasında herhangi bir çatışma olmadığını bildirirken, İsrail ordusu ise operasyonla ilgili açıklama yapmadı. 
     Bu arada görgü tanıkları, Cenin kentindeki İsrail askerlerinin şehrin bitişiğindeki Cenin mülteci kampına ise girmediklerini belirttiler. 
     İsrail askerleri Filistinli militanlara yönelik operasyonları çerçevesinde sık sık Filistin kentlerini işgal ediyor. Cenin kenti Nisan ayındaki İsrail operasyonları sırasında şiddetli çatışmalara sahne olmuştu. 
     ABD Başkanı George Bush'un terörle savaşta birleşik bir Filistin güvenlik kuvveti oluşturulması çabaları kapsamında bölgeye gönderdiği Tenet'in ise bugün Ramallah kentinde Filistin lideri Yaser Arafat ile görüşmesi bekleniyor. 
     





</TEXT>
</DOC>
