<DOC>
<DOCNO> 70810 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/05/guncel/gun01.html </URL>
<DATE> 2002/03/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Korkuyoruz ama hazırlanmıyoruz 
</HEADLINE>
<TEXT>

İSTANBUL’da beklenen depreme halkın hazır olmadığını vurgulayan Işıkara, "Bin kişi üzerinde anket yaptık. Sadece yüzde 28’i tehdidin bilincindeydi" dedi. İLK ÖNLEM olarak herkesin evindeki eşyaları sabitlemesi gerektiğini söyleyen Işıkara, stat, viyadük ve okullardaki tehlikeye de tekrar dikkat çekti 
     ÜMRAN AVCI İstanbul 

     Deprem bilincini oluşturmak için eğitici filmlerden, klip çekimlerine kadar her tür etkinliğe katılan, hatta çizgi film kahramanı bile olan Boğaziçi Üniversitesi Kandilli Rasathanesi ve Deprem Araştırma Enstitüsü Müdürü Prof. Dr. Ahmet Mete Işıkara, deprem hazırlığına makam odasından başladı. Depremin bu kez 17 - 18 kilometre uzaklıkta olacağına dikkat çeken Işıkara, odasındaki bilgisayardan, faksa, kütüphaneden, tablo ve televizyona kadar her eşyayı sabitledi. 
     
     Ali Sami Yen’i taşıyabilseler... 
     "Eşyanın sabitlenmesi deprem anında kişinin emniyet kemeridir" diyen Işıkara, hala insanların depreme karşı gereken hazırlıkları yapmadığından yakınarak, "Bin kişi üzerinde depreme ne kadar hazır olduğumuz yönünde bir araştırma yaptık. Sonuç yüzde 28 çıktı. Bu oranın yüzde 90’ların üzerine çıkması lazım" diye konuştu. Bu sözlerin ardından yeniden statlardaki tehlikeye dikkat çeken Işıkara, "Keşke Ali Sami Yen’i başka bir yere taşıyabilseler" diye başladığı sözlerini şöyle sürdürdü "İstanbul’da yer bulmak çok kolay bir olay değil ama statlar daha ferah yerlerde olmalı. Mesela İnönü’nün konumu çok rahat. Fenerbahçe de kolay boşalabiliyor. Ali Sami Yen ise tam viyadüğün yanında. Bu tamamen bir uyarı başka hiçbir art niyetim yok. Ben de taraftarım." 
     
     Köprüler iyi, peki viyadükler 
     Asma köprülerin iyi durumda olduğunu ancak köprü yaklaşımlarında sorun bulunduğunu belirten Işıkara, "Ortaköy ve Mecidiyeköy viyadüğünden başlamak üzere hepsinin güçlendirilmesi lazım. Ortaköy viyadüğü yıkıldı diyelim. Asma köprünün fonksiyonu kalacak mı Dönüp baktığınız zaman rakamlar çok büyük. 150 - 200 trilyon liraya ihtiyaç var gibi görünüyor" dedi. Olası depreme karşı okul binalarının da elden geçmesi gerektiğini vurgulayan Işıkara, bu konuda da şunları söyledi 
     
     Okul binalarına dikkat 
     "17 Ağustos’tan sonra Milli Eğitim Bakanı Metin Bostancıoğlu’nun duyarlı yaklaşımıyla bütün okullar gözden geçirilmişti. Ancak bu sefer deprem bize 17-18 kilometre uzakta. Bu nedenle Marmara depreminin tehdit edeceği bölgedeki tüm okulların tekrar elden geçmesi lazım. 1999 depreminden sonra bütün okulların 1998 yapı şartnamesine göre yapıldığını biliyorum ancak eskilerinin bir şekilde gözden geçirilmeli." 
     
Afet yönetim kampusu şart      En kısa zamanda bir "Afet Yönetim Kampusu" oluşturulmasını isteyen Prof. Işıkara, afetten sorumlu vali yardımcısı, sivil savunma, acil yardım ekipleri ve itfaiye mensuplarının orada kalması gerektiğini söyledi. Bu projeyi Cumhurbaşkanı Sezer ile Vali Erol Çakır’a sunduğunu söyleyen Işıkara sözlerini şöyle sürdürdü "İstanbul Valiliği, havalimanı karşısında CNR fuarın yanında bir yer aldı. Oranın Afet Yönetim Kampusu haline getirilmesini önerdim." 
     



 GÜNCEL 





















</TEXT>
</DOC>
