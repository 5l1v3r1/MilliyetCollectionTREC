<DOC>
<DOCNO> 76445 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/04/son/sonspo18.html </URL>
<DATE> 2002/04/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Ülkersporlu oyuncular İsrail deplasmanı için tedirgin... 
</HEADLINE>
<TEXT>

     Basketbolda Erkekler Avrupa Ligi'nde gelecek hafta Maccabi Elite Tel Aviv ile deplasmanda karşılaşacak Ülkerspor'un oyuncuları, İsrail'de yaşanan olaylardan tedirginlik duyuyor. 
     Ülkerspor Kaptanı Harun Erdenay, İsrail'de yaşanan olayların herkes tarafından bilindiğini belirterek, ''Biz de bu olaylardan tedirginlik duyuyoruz'' dedi. 
     A Milli Erkek Basketbol Takımı ile Kar Gıda arasında yapılan sponsorluk anlaşmasının imza törenine katılan Harun, İsrail'e yolculuk yapmanın da kendilerini çok zorladığını vurgulayarak, ''Havaalanında kontroller nedeniyle 5 saat beklemek zorunda kalıyoruz. Bu da bizi yoruyor. İsrail'de büyük olaylar yaşanıyor. Maccabi Elite Tel Aviv, güvenliği artıracağını söylüyor. Ama yine de yaşananlar ortada. 
     Kulübümüz de maçın başka bir yerde oynanması için girişimlerini sürdürüyor. Ama yetkililer İsrail'de oynanması yönündeki kararı değiştirmezse biz de gidip oynarız'' diye konuştu. 
     






</TEXT>
</DOC>
