<DOC>
<DOCNO> 66135 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/06/siyaset/siy01.html </URL>
<DATE> 2002/02/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Bahçeli’den Yılmaz’a Gerçek niyetini açıkla 
</HEADLINE>
<TEXT>

Uyum yasasının tartışmaya açılmasına karşı çıkan Bahçeli, "MHP, liderlerin altında imzası bulunan tüm metinlere sadık kalmıştır" dedi 
     ANKARA Milliyet 

     MHP Genel Başkanı Devlet Bahçeli, uyum yasaları için yeniden liderler zirvesinin toplanmasının gereksiz olduğunu söylerken, ANAP Genel Başkanı Mesut Yılmaz’ı "gerçek niyetini" açıklamaya davet etti. Bahçeli, partisinin dünkü grup toplantısında, uyum paketi üzerinde hararetli tartışmaların ve "renkli ittifakların" MHP’ye geri adım attıramayacağını belirtti. Bahçeli, ilgili birçok kurumun süzgecinden geçerek liderler zirvesinde karara bağlanan bir konunun yeniden tartışılmasını uygun bulmadığını ifade etti. Bahçeli, "MHP, liderlerin altında imzası bulunan tüm metinlere sadık kalmıştır" dedi. 
     Devlet kurumlarının liderler zirvesinde benimsenen metnin ne olduğu konusunda birbirlerini suçlar konuma düşmesini "hazin tablo" olarak nitelendiren Bahçeli, "Bu bizim devlet yönetimi anlayışımızla bağlaşmamaktadır" dedi. 
     Bahçeli, 312. maddenin somut bir tehlike suçunu düzenlediğini belirterek, Yılmaz’ın "gerçek niyetini" açıklamasını isterken şöyle konuştu "312. maddeyi tartışmaya açanların bundan somut olarak neyi amaçladıklarını, 312. maddenin ne şekilde, niçin değiştirilmesini istediklerini kamuoyuna bütün açıklığı ile anlatmaları gerekir. Tehlike suçu’nun, zarar suçu’na dönüştürülmek istenip istenmediğinin netliğe kavuşması gerekmektedir. Gerçek niyetler açıkça ortaya konulmalıdır. Kelimeler etrafındaki tartışmalarla gerçek amaçların gizlenmesini siyasi ahlakla bağdaştırmak mümkün değildir." 
     



 SİYASET 











</TEXT>
</DOC>
