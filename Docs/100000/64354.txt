<DOC>
<DOCNO> 64354 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/27/ekonomi/eko07.html </URL>
<DATE> 2002/01/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Arjantin halkı silahlanıyor 
</HEADLINE>
<TEXT>

Arjantin'de esnaf ve halk silahlanmaya yönelince silah satışları patladı. Özel güvenlik elemanı sayısı polis sayısını geçti. Göstericiler ise artık internetten haberleşiyor 
     EKONOMİ SERVİSİ 

     Arjantin'de protesto gösterilerinin önü alınamazken, şimdi de dükkanlarını korumak isteyen esnafın ve kaos ortamında kendini güvensiz hisseden halktan kişilerin silahlandığı haberleri geliyor. 
     Arjantin'de dün de erken saatlerde ülkenin büyük şehirlerini dolduran binlerce gösterici hükümetin yeni ekonomi politikalarını protesto etti. Başkent Buenos Aires'teki ünlü Mayıs Meydanı'na toplanan binlerce kişi daha sonra polisle çatıştı. Olaylarda 11 gösterici ve 10 polis yaralanırken, 21 kişi güvenlik güçleri tarafından gözaltına alındı. 
     
     Hükümet Dikkatliyiz 
     Üç haftalık Eduardo Duhalde yönetimi, aralık ayında 27 kişinin ölümü ile sonuçlanan olayların tekrar etmemesi için büyük dikkat sergilediklerini açıkladı. Ülkenin birçok noktasında eş zamanlı olarak başlayan gösterilerde ise on binlerce Arjantinli ellerinde boş tencere ve tavalarla Duhalde'yi protesto etti. Dün erken saatlerde Başkanlık Sarayı'nın önünde toplanan yaklaşık üç yüz kişilik grup ile polis arasında çıkan çatışmada da yaralananlar oldu. 
     
     Eylem çağrıları internetten 
     Göstercilerin, kitlesel protestolarına çağrı için internetten yararlandıkları ve bu sayede oldukça organize hareket ettikleri belirtilirken, özellikle silahlanma çabaları ülkede kaygı uyandırıyor. Silah satıcılarından alınan bilgilere göre geçen aralık ayının ortalarından bu yana tabanca satışlarında yüzde 50, tüfek satışlarında da yüzde 300 artış oldu. Yağma olaylarından sonra satışların arttığını belirten silah satıcıları, özellikle Çinli ve Koreli küçük esnafın yoğun biçimde silah satın aldıklarını belirttiler. 
     
     Polisten çok özel güvenlikçi 
     Ayrıca, bankalar da çalışanlarını silahlandırıyor. Suç oranının artması üzerine sayıları gittikçe artan güvenlik şirketlerinin de özellikle plastik mermiye yoğun talep gösterdiği belirtiliyor. Arjantin'de özel güvenlik şirketlerinde çalışanların sayısı son zamanlarda 50 bine ulaşarak, polis teşkilatındakilerle aynı sayıya erişti. 
     



 EKONOMİ 



















</TEXT>
</DOC>
