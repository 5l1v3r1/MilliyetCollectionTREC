<DOC>
<DOCNO> 71072 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/06/yazar/cem.html </URL>
<DATE> 2002/03/06/ </DATE>
<TIME>  </TIME>
<AUTHOR> İpek CEM  </AUTHOR>
<HEADLINE>
Bilgi toplumunu kavrayamadık 
</HEADLINE>
<TEXT>

İnsana yatırım en önemli değerdir. Bilişimi makine yatırımı olarak algılıyoruz. Bu değişmedikçe, bilgi toplumu olmamız zor 
     TÜSİAD Başkanı Özilhan şubat ayındaki bir demecinde krizden çıkış yolu ve AB üyeliği BT’den geçiyor’ demiş. Bu görüşe katılmakla beraber, Türkiye’de BT, yani bilişim teknolojisinin, yeni bir jargon olmaktan öteye gittiği konusunda kuşkuluyum. 
     İşin enteresan tarafı, sade vatandaş bu teknolojileri çok daha yakından takip ediyor. Oysa tüm imkanlarına rağmen, devlet ve iş dünyasındaki değişim kaplumbağa hızında gerçekleşiyor. Bir yandan büyük yatırımlar boşa giderken, bazı gerçek ihtiyaçların farkına bile varılmıyor. 
     
Teknoloji araç      Bunun nedenlerini kısaca özetlemek gerekirse 1 Bilişimi yalnızca bilgisayar, akıllı kart, cep telefonu gibi teknolojik araçlarla özdeşleştirme yanlışına düşüyoruz. Teknoloji bir araç. Amaç olarak algılanmasın. Teknolojiyi anlayıp, onun sizi nereye ulaştırabileceğini görüp, yapmak istenilenleri ona göre belirlemek lazım. 
     2 Strateji ve vizyon anlamında bol konuşuyor ama az üretiyoruz. Internet ve yeni teknolojiler adeta bir moda gibi algılandı. Bazı işadamları iyi bir ofis döşercesine, teknolojinin son harikalarına yatırım yaparak modaya uydular. Ancak bu yatırımlardan - özellikle internet tarafında - çok azının arkasında ciddi bir iş planı yatmaktaydı. 
     3 BT’yi destekleyecek içeriklerin hazırlanması için kaynak ayırmaya hazır değiliz. Örneğin internet en yeni medya gücü. Bu güç ülkemizde de çok daha hızlı ve yaygın bir şekilde kullanılmaya başladı. Yine de internet sitelerindeki ortak özellik, içeriğe gösterilen özensizlik. Biz halen internet teknoloji işi diyoruz ve içeriği göz ardı ediyoruz. 
     4 Ne yapılacağından çok hangi yöntemle yapılacağı üzerine odaklanıp, ağaçları incelerken, ormanı göremiyoruz. Devlet bir yandan bilişime destek verdiğini komisyonlar ve sloganlarla açıklarken, bunun arkasında dişe dokunur bir politik öncelik göze çarpmıyor. Böylece bilişim de, aynen şeffaflaşma gibi bir slogan olmanın ötesine geçemiyor. 
     
Bilişimin merkezinde insan var      Türkiye’nin tüm meseleleri birbiriyle o denli bağlantılı ki, hiçbirini ayrı bir saksıya dikip yeşertmek mümkün değil. Bilişim dediğinizde okuma yazma oranından bilgisayar kullanımına, yabancı dilden eğitim seviyesine, kaçınılmaz sosyo - ekonomik dinamiklerle karşılaşılıyor. 
     İşin acı tarafı, bilişim teknolojileri - İsrail veya İrlanda örneğinde olduğu gibi - Türkiye için yeni bir çıkış kapısı, yeni bir rekabet avantajı oluşturabilirdi. Belki yine de çok geç değil. Nüfusumuzun büyük çoğunluğunu oluşturan gençlerimizin, en az imkanla bile, teknolojiden ne denli faydalanabildiğini görüyoruz. 
     Devlet yabancı yatırımı artırmak için kara kara düşünürken, bilişim sektörü nedense öne çıkmıyor. Onun yerine, dış yatırım ve ticaretin tek dengesiymişçesine, kamuoyumuz ağırlıklı olarak tekstil kotalarına yoğunlaşıyor. 
     Türkiye değişiyor, dünya değişiyor. İnsana yatırımın en önemli değer olduğu günümüzde, bizler bilişimi hala makine yatırımı olarak algılıyoruz. Bu yaklaşım değişmedikçe, Türkiye’nin bilgi toplumu olması zor 
     
     







Bilim ve resmi ideoloji 


Yassah babo... 


MHP'nin itirazı 


Bilgi toplumunu kavrayamadık 


Doğu'ya değil Batı'ya gittik 


Cem, Denizli ve Güneş... 


Sorunlar yumağı 


Enflasyonun düşmesi mi, resesyon mu 


Yasadışı kahraman ve rantı 


Savaş bitmedi 


Gerçekçi ol, imkansızı iste 


Futbol taraftarları oyunu nasıl kaybediyor 


Hayır, bu film yasaklanmamalı... 


Enflasyon düşüyor mu dediniz 


Bahar Tamamdır 


Taksit kart 


</TEXT>
</DOC>
