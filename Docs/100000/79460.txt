<DOC>
<DOCNO> 79460 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/20/son/soneko04.html </URL>
<DATE> 2002/04/20/ </DATE>
<TIME>  </TIME>
<AUTHOR>  </AUTHOR>
<HEADLINE>
IMF, liranın değer kazanmasından ilk kez kaygılı... 
</HEADLINE>
<TEXT>

     Uluslararası Para Fonu IMF , yayınladığı bir raporda, Türk Lirası'nın TL son zamanlarda yüksek oranda değer kazanmasından kaygı duyduğunu ilk defa dolaylı şekilde dile getirerek, çözüm olarak, Merkez Bankası'nın önceden ilan edilen döviz ihalesi yoluyla döviz rezervlerini güçlendirmeyi sürdürmesini önerdi. 
     IMF, bütün üye ülkelerle gerçekleştirdiği ''Dördüncü Madde Danışmaları'' çerçevesinde, Türkiye'nin ekonomik durumuyla ilgili yayınladığı raporda, büyümeye ilişkin kaygılarını ve tavsiyelerini ifade etti. Fon, kuruluş yasasının dördüncü maddesi uyarınca, bütün üye ülkelerle ilgili her yıl bu adla bir değerlendirme raporu yayınlıyor. 
     Raporda, ana hatlarıyla, IMF İcra Direktörleri Kurulu'nun Türkiye için 1.1 milyar dolarlık yeni kredi dilimini pazartesi günü onaylamasının 
     ardından IMF Birinci Başkan Yardımcısı Anne Krueger'in yayınladığı açıklamaya çok benzer ifadeler kullanıldı. Ek olarak ise, TL'nin durumu ve büyümeye ilişkin bazı yeni ifadeler bu raporda yer aldı. IMF raporunda, ''IMF İcra Direktörleri, TL'nin son zamanlardaki değer kazanması ışığında Türkiye'nin dış rekabet gücünün yakından izlenmesi gereğini vurguladılar'' denildi. Bu ifadelerle IMF, değeri yüksek TL'nin, ihracatı olumsuz etkileyebileceğini ilk defa dolaylı olarak dile getirdi. Raporda, bu durumun telafisi için de, ''İcra Direktörleri, Merkez Bankası'na, beklenenden daha iyi olan ödemeler dengesi gelişmelerinden yararlanarak döviz rezervlerini artırma ve böylece güveni ilerletme çağrısında bulundu ve hükümetin önceden açıklanan döviz ihaleleri düzenleme kararını memnuniyetle karşıladı'' ifadeleri kullanıldı. Büyümeye ilişkin olarak da, üretimde toparlanmanın zamanlama ve gücünün halen belirsiz olduğu kaydedilerek şöyle denildi ''İcra Direktörleri, yavaş ekonomik büyümenin uzun süre devam etmesi halinde bunun, Türkiye'nin borçlarının döndürülebilirliğine olumsuz etki yapacağı kaygısını ifade etti. İcra Direktörleri, büyüme için yatırımları artıracak, verimliliği yükseltecek ve reel faiz oranlarını düşürecek yapısal reformların önemini vurguladı.'' Raporun diğer değerlendirmelerinde Krueger'in yanı sıra IMF Başkanı Horst Köhler ve IMF'nin Türkiye'den sorumlu Avrupa Birinci Bölge Direktörü Michael Deppler'ın son günlerde vurguladığı noktalar yinelendi. Bu çerçevede, Türk hükümetinin gelecek aylarda tam desteğiyle ekonomik programı harfiyen uygulaması istendi. Ayrıca bunun için öngörülen faiz dışı bütçe fazlası hedefinin yakalanması için ek önlemler gerekebileceği ifade edildi. Programın makro açıdan başarılı uygulanmasından dolayı, enflasyon ve faiz oranlarında düşme elde edildiği kaydedildi. 
     





</TEXT>
</DOC>
