<DOC>
<DOCNO> 53758 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/23/son/sonspo02.html </URL>
<DATE> 2001/11/23/ </DATE>
<TIME>  </TIME>
<AUTHOR>  </AUTHOR>
<HEADLINE>
İşte araştırma...Hangi takımın en çok taraftarı var 
</HEADLINE>
<TEXT>

     Strateji Mori Araştırma Planlama Şirketi'nin, Mayıs 2000-Mayıs 2001 tarihleri arasında yaptığı ''Taraftarlık Araştırması''nda, takım tutanların, tutmayanlara göre çoğunlukta olduğu saptandı. 
     Gençlik ve Spor Genel Müdürlüğü'nün resmi internet sitesi ''sporum.gov.tr'' de yayınlanan araştırmada ayrıca, Galatasaray'ın, Fenerbahçe ve Beşiktaş'tan daha çok taraftara sahip olduğu, ancak sarı-kırmızılıların bu yıl yaklaşık yüzde 5'lik taraftar kaybına uğradığı ortaya çıktı. 
     Proje Lideri Güçlü Atılgan, Proje Uzmanı Yavuz Saltık, Proje Uzman Yardımcısı İrem Ataibiş, Proje Uzman Yardımcısı Çiğdem Timurçin, Proje Uzman Yardımcısı Bengi Özboyacı tarafından yapılan araştırma, Türkiye'de taraftarlığa dair aydınlatıcı bilgiler sunuyor. 
     
     Türkiye'de taraftarlık oranları 
     Futbolla ilgilenenlerin oranı 2000 yılında yüzde 40.8 iken, 2001 yılında bu oran yüzde 47.8'e yükseldi. 
     Futbolla ne ilgiliyim, ne de değilim diyenlerin oranı 2000 yılında yüzde 21.9 iken, 2001 yılında yüzde 17.8'e geriledi. 
     Futbolda, taraftar olanların oranı 2000 yılında yüzde 79.8 iken, 2001 yılında bu oran yüzde 79.6'ya düştü. 
     Futbolda, taraf olmayanların oranı 2000 yılında yüzde 20.2 iken, 2001 yılında yüzde 20.4'e çıktı. 
     
     Galatasaray lider 
     Galatasaray, 3 büyük kulüpler arasında en fazla taraftara sahip olmakla beraber, sarı-kırmızılı ekibin taraftarı, 2000 yılında, yüzde 40.3 iken, 2001 yılında yüzde 35.9'a geriledi. 
     Fenerbahçe'nin taraftar oranı 2000 yılında yüzde 25.2 iken, 2001 yılında, yüzde 31.6'ya yükseldi. Araştırmada, Fenerbahçe'nin 2000-2001 sezonunu şampiyon olarak tamamladığı ve şampiyonluğun 
     taraftar oranında artış sağladığı belirtildi. 
     Beşiktaş'ın taraftar oranı, 2000 yılında yüzde 12.9 iken, 2001 yılında yüzde 14.3'e çıktı. 
     Trabzonspor'un taraftar oranı ise 2000 yılında yüzde 8.7 iken, 2001 yılında yüzde 8.5'e düştü. 
     Araştırmada, diğer takımların taraftar oranı, 2000 yılında yüzde 8.5'tan 2001 yılında yüzde 7.4'e geriledi. 
     






</TEXT>
</DOC>
