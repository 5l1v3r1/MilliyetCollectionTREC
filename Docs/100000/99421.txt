<DOC>
<DOCNO> 99421 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/01/son/sonspo11.html </URL>
<DATE> 2002/08/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Bursaspor, İstanbulspor galibiyetiyle moral buldu 
</HEADLINE>
<TEXT>

     Bursaspor, İstanbulspor karşısında alınan galibiyetle moral buldu. 
     Teknik Direktör Nejat Biyediç, dün akşam İstanbulspor karşısında alınan 2-1'lik galibiyeti değerlendirirken, hazırlık maçlarında skorun önemli olmadığını, ancak ligin başlamasına 1 hafta kala güçlü bir takım karşısında alınan galibiyetin kendilerine moral verdiğini söyledi. 
     Hazırlık maçlarında eksiklikleri görme fırsatı bulduklarını kaydeden Biyediç, ''İyi bir hazırlık dönemi geçirdik. Futbolcularımın hırsı beni umutlandırıyor. Şu ana kadar en büyük sorunumuz eski oyuncularla yeni transferler arasında uyumun sağlanamamasıydı. Uyum sorununu da aşıyoruz. Lige kadar hazır olacağız'' dedi. 
     Hazırlıklarını Vakıfköy Orhan Özselek Tesisleri'nde sürdüren Bursaspor, 3 Ağustos'ta Atatürk Stadı'nda Çanakkale Dardanelspor ile hazırlık maçı yapacak. 
     





</TEXT>
</DOC>
