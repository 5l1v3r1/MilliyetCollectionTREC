<DOC>
<DOCNO> 70355 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/02/spor/ysenay.html </URL>
<DATE> 2002/03/02/ </DATE>
<TIME>  </TIME>
<AUTHOR> ERDOĞAN ŞENAY  </AUTHOR>
<HEADLINE>
Futbol nerede 
</HEADLINE>
<TEXT>

     Simao isimli Brezilyalı'nın nüfus kağıdındaki doğum tarihini gözümle görmek isterdim doğrusu... Öyle ya, ilk yarıda Fener'in bütün hücum çıkışlarının içine eden bu yaşlı siyahinin 34 değil de, 36'lık veya 38'lik olup, olmadığını başka nasıl anlayacağız ki .. Yani bizim Ömer Kaner kardeşimiz çok mu aramış Brezilya'da böylesine yorgun, hatta bitkin bir çift kramponu bulmak için 
     Rizespor, Revivo'nun üstüne elleriyle basan Recep'in penaltısına niçin bu kadar itiraz etti ki .. Nicolas'ın kırmızı kartına kadar uzanan bu protesto yolculuğu, Rize'nin aslında çok akılcı ve zaman zaman Fenerbahçe'den çok da üstün oynadığı futbola çok da aykırı düşen bir enayilikti bence... Fenerbahçe'nin attığı golleri bir yana koyup, futboluna bir bakalım derseniz, ben de size boşverin oynanan oyunu, siz puanlara bakıp, bu haftalık da sevinin derim doğrusu. 
     
     Fenerbahçe'de Mustafa Denizli'nin gidip, bay Lorant'ın geldiği günden beri sahada yarışan takımda ne bir gençleştirme harekatı var, ne de forma giyen isimlerde göze batan fizik güç veya pas tekniği devrimi bizce... Revivo, 45 dakika sol kulvarda futbol değil de saklambaç oynadı sanki... Yani Revivo'nun gol atması için hakemlerden sürekli ölü top düdüğü mü bekleyeceğiz .. Ogün orta alanda "kontenjan senatörü" sanki... Yanında bir de Simao olduğu zaman orta alandaki futbol tam bir Boğaz Köprüsü trafiği kıyafetine bürünüp, santim santim yürüyor... Üzüldüğüm o dur ki, Oğuz Çetin gibi bir orta alan profesörünün antrenör olduğu takımdaki en sorunlu bölge orta saha maalesef... Oğuz ileride iyi bir teknik direktör olmak istiyorsa eğer, Fenerbahçe'nin gollere hazırlık bölgesindeki hastalıklarının tedavisi şarttır... Aksi halde Oğuz kardeşimin yaptığı işi meslek edinmesi tatlı bir hayal olur, haberi ola... 
     Yani üç puan dışında Fenerbahçe'de hüzün dolu haberlerden başka bir şey yok... Sahada on kişi kalmış bir Rize kalesini koca Fenerbahçe gol sayısıyla dolduramıyorsa eğer, onun KOCAMANLIĞI nerede kalır ki .. Dün alkışlanması gereken tek özellik, kötü oyunu büyük bir ıslık bütünlüğüyle protesto edip, futboldan ne kadar iyi anladığını teknik kulübeye hissettirmesini bilen büyük taraftardı. 
     
     



 SPOR 


























</TEXT>
</DOC>
