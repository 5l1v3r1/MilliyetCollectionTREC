<DOC>
<DOCNO> 50045 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/01/son/sonspo18.html </URL>
<DATE> 2001/11/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Mehmet Cansun "Bayer Leverkusen'le eşleşmek isteriz" 
</HEADLINE>
<TEXT>

     Avrupa Şampiyonlar Ligi kura çekimi öncesinde konuşan Galatasaray Kulübü Başkanı Mehmet Cansun, Avrupa Şampiyonlar Ligi 2. turunda, Almanya'nın Bayer Leverkusen takımıyla eşleşmek istediklerini söyledi. 
     Cansun, konuyla ilgili şunları söyledi 
     ''Şampiyonlar Ligi 2. turunda yeni grubumuzda, Almanya'nın Bayer Leverkusen takımıyla eşleşmek isteriz. Bu sayede, Fenerbahçe'nin de intikamını alabilme fırsatı da doğar. Şampiyonlar Ligi'nde, 2. turda grupta oynayacağımız ilk deplasman maçına Kulüpler Birliği'nin tüm başkanlarını davet ediyoruz. Grupta, Portekiz'in Boavista ya da Almanya'nın Bayer Leverkusen takımları olabilir. Galatasaray'ın ligdeki mücadelesi devam ediyor. Futbolcularımızın ortaya koyduğu performanstan fazlasıyla memnunum. Hedefimiz bellidir ve finale kadar çıkmak istiyoruz.'' Cansun, Galatasaray'ın yarın yapacağı Bursaspor maçının ertelenmemesi konusunun Futbol Federasyonu'ndan kaynaklanmadığını, erteleme taleplerine Bursaspor Kulübü'nün karşı çıktığını söyledi. 
     Gençlerbirliği Kulübü Başkanı İlhan Cavcav ise, ''3 büyük kulübün başkanlarının ağzından çıkan en küçük laf bizi direkt etkiliyor'' dedi. 
     Tolga'nın transferi konusunda da bu sıkıntıyı yaşadıklarını anlatan Cavcav, ''Sezon başında Fenerbahçe'den söz aldığını söyleyen Tolga'yı, kulüp tarihinde olmayan bir şekilde 150 milyar lira ödeyerek, satışa koyduk. Ancak Fenerbahçe'den ses çıkmadı. Şimdi Beşiktaş istiyor. Başkan Bilgili arayıp, resmen istedi. Gelecek yıl Temmuz, Ağustos ve Eylül aylarında ödenmek üzere 750 bin dolar fiyat biçtik. Bu seferde, dolar kurunu 1 milyon liraya çekmemizi istiyorlar.'' Cavcav, bir basın mensubunun ''havuz''un dağılacağı yönündeki haberleri hatırlatması üzerine ''Havuzun dağılması söz konusu olamaz'' dedi. 
     






</TEXT>
</DOC>
