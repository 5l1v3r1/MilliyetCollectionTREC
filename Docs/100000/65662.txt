<DOC>
<DOCNO> 65662 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/03/yasam/yas03.html </URL>
<DATE> 2002/02/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Aile boyu VAHŞET 
</HEADLINE>
<TEXT>

Mert Kulabaş, ortağı Ali Cafer Lüle’yi ilaçlı nescafe ile uyuttu, öldürüp parçalara ayırdı. Ve bu parçaları ailesiyle 21 saksıya doldurup gömdü.. 
     Serhat ÜNAL, İsmail POLAT İstanbul 

     Kaybolan oğlu Ali Cafer Lüle’yi 30 arayan emekli savcı Hıdır Lüle’nin çabaları sonucu, korkunç bir cinayet ortaya çıkarıldı. 
     Herşey, Emekli savcı Hıdır Lüle, bir ay önce kaybolan oğlunun bulunması için önce Kadıköy Cumhuriyet Savcılığı ile emniyete başvurmasıyla başladı. İddiaya göre Ali Cafer Lüle’nin ortağı Mert Kulabaş da bu gelişmeyi öğrendi ve Asayiş Şube Müdürlüğü’ne giderek, Lüle’den haber alamadığını bildirdi. Böylece Kulabaş şüphelerin üzerinde toplanmasını önlerken, baba Lüle de, İstanbul DGM Cumhuriyet Başsavcılığı’na başvurdu ve oğlunun en son Kulabaş’la görüştüğünü söyledi. 
     
     Sebep 100 bin dolar 
     Soruşturmayı devralan Organize Suçlar Şube Müdürlüğü, ilk önce Mert Kulabaş’ı gözaltına alarak sorguladı. 
     Bu sorguda Kulabaş suçunu ve ailesinin kendine yardımcı olduğunu itiraf etti. Bunun üzerine cinayete yardım’ iddiasıyla TEMA Vakfı’nda Teknik Projelerden Sorumlu Bölüm Başkanı baba Erkan Kulabaş ile anne Erbükem Kulabaş ve ailenin küçük ferdi Onur Kulabaş da gözaltına alındı. Polisin verdiği bilgiye göre Lüle ile ortak bahçe peyzaj işleri yapan Kulabaş arasında, İtalya’ya ihraç ettikleri bitkiden kazandıkları 100 bin dolar yüzünden anlaşmazlık çıktı. 
     Paradan payına düşeni alamayan Kulabaş, Lüle’yi Ataşehir’deki evine davet etti. İçine uyku ilacı koyduğu nescafeyi Lüle’ye içiren Kulabaş, kendinden geçen ortağını ekmek bıçağıyla öldürdü ve parçalara ayırdı. Kulabaş, ardından da babası Erkan, annesi Erbükem ve kardeşi Onur’dan yardım istedi. 
     
     Önce yaktılar 
     Baba, anne ve iki oğul Kulabaş ailesi, vahşice öldürülen Lüle’nin parçalarını tam 21 ayrı saksıya koydu, ardından da üzeri toprakla kapatılan ceset parçalarının bulunduğu saksıları üç gün boyunca balkonda bekletti. 
     Daha sonra saksıları otomobillerine koyan Kulabaş ailesi, bunları Şarköy İğnealtı Köyü’ndeki diğer evlerine götürdü. Burada ceset parçalarından bir bölümü yakılırken diğer bölümü de araziye gömüldü. 
     Anne - baba ve kardeşi sağlık kontrolünden geçirilirken, çelik yelek giydirilen Kulabaş’a Ataşehir’deki evinde tatbikat yaptırıldı. Çıkışta, Kulabaş gazetecilerin sorusu üzerine ailesinin cinayete karışmadığını’ iddia etti. Polis, psikolojik sorunları olduğu belirlenen Kulabaş’ın başka cinayetlere karışıp karışmadığını araştırıyor. 
     Bu arada, öldürülen Ali Cafer Lüle’nin de, geçen yıl Kumkapı Balık Hali’nde haraç, Antalya ve Bodrum’da iki ayrı tehdit olayına karıştığı gerekçesiyle, 21 kişi ile gözaltına alındığı ortaya çıktı. Lüle ve 6 zanlı, bu suçlardan mahkemeye sevk edilmiş, ancak tutuksuz yargılanmak üzere serbest bırakılmıştı. 
     



 YAŞAM 















</TEXT>
</DOC>
