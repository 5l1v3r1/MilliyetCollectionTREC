<DOC>
<DOCNO> 51756 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/11/son/sonspo08.html </URL>
<DATE> 2001/11/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Milli futbolcularımız maç için neler söyledi 
</HEADLINE>
<TEXT>

     Dünya Kupası Avrupa elemeleri play-off baraj maçında deplasmanda Avusturya'yı 1-0 yenerek büyük bir avantaj sağlayan A Milli Futbol Takımı oyuncuları, rövanş için de umutlu konuştu. 
     A Milli Takımı'nın ve Aston Villa'nın deneyimli futbolcusu Alpay Özalan, internetteki ''www.alpayozalan.com'' adresli sitesinde yaptığı açıklamada, ''Bizi çok sevindiren bir galibiyet aldık ve Avusturya'yı Viyana'da yenmeyi başardık. Avusturya'da ilk kez kazanan milli takımın kadrosunda yer almak da bana ayrı bir mutluluk veriyor'' dedi. 
     Bu maç öncesi kendilerine şans verenlerin fazla olmadığını belirten Alpay, şunları söyledi 
     ''Ama açıkçası biz bu işe çok iyi motive olmuştuk. Arkadaşlarımı saha içinde seyrederken bunu daha iyi gözlemledim ve hafta içindeki çalışmalarda edindiğim düşüncelerin yanlış olmadığını gördüm. Bizi orada destekleyen 15 bin Türk futbolsever de bizleri çok sevindirdi. 
     Gerçekten sahaya ilk çıktığımızda, onca Türk seyirciyi görünce çok mutlu olduk ve bu başarıyı onlarla birlikte yaşadık.'' 
     
     'İşimiz daha bitmedi' 
     Avusturya'da elde ettikleri galibiyetle henüz işlerinin bitmediğini vurgulayan deneyimli futbolcu, ''Eğer bitti gözüyle bakarsak çok büyük yanlışlığa düşeriz. Aynı İsveç maçında olduğu gibi. 
     Gerçi o maçta bitti diye hiç düşünmedik ama 2 hata 2 gol getirdi ve iş buraya kadar uzadı. Şimdi aynı hatayı yapmayacağız. Ali Sami Yen'deki bitiş düdüğüne kadar en ufak bir hata yapmadan oynamaya gayret edeceğiz'' diye konuştu. 
     Alpay, Avusturya'nın güçlü bir ekip olduğunu ifade ederek, sözlerini şöyle tamamladı 
     ''Ama bir karşılaştırma yapıldığında bizim daha iyi bir takım olduğumuz ortaya çıkar. En azından biz onlardan çok daha yaratıcı bir ekibiz. Bu nedenle onlara oranla Dünya Kupası finallerini bizim hakettiğimize inanıyorum. Ama onlar da olaya oldukça inanmışlar. Bunu sahaya yansıttılar. Ancak istedikleri olmayınca saha içinde zaman zaman gergin anlar yaşadılar ve bu bize de yansıdı. Tartışmalar oldu ama bu futbolda olur. Bu maç geride kaldı. Artık çarşambayı düşünüyoruz. Ve Çarşamba akşamı Ali Sami Yen'de hep beraber kutlayacağımız Dünya Kupası'na gitme mutluluğunu.'' 
     
     Ümit Davala 'Ata'ya armağan' 
     AC Milan'da da forma giyen milli futbolcu Ümit Davala ise ''www.umitdavala.com'' adresli sitesinde yaptığı açıklamada, '' Bu zaferle Türkiye Cumhuriyeti'nin kurucusu Ulu Önder Atatürk'ü ölüm yıldönümünde en iyi şekilde andığımızı düşünüyorum. Ata'mıza ve Türk ulusuna en büyük hediyeyi ise Çarşamba günü Ali Sami Yen'de vereceğiz ve Türk'ün gücünü tüm dünyaya ispat edeceğiz'' diye konuştu. 
     Ümit, Viyana'da düne dek galip gelemediklerini hatırlatarak, şöyle konuştu 
     ''Bir türlü bu kente girememişiz veya sportif açıdan başarı yakalayamamışız. 1529 yılında ilk kez Kanuni Sultan Süleyman zorlamış Viyana kapılarını. Olmamış elimiz boş dönmüşüz. 1683'de bu kez Merzifonlu Kara Mustafa Paşa tarihi savaşlarla mücadele etmiş yine olmamış. Yakın tarihimizde de sportif başarısızlıklar yaşamışız. O zamanlar milli takımızın başında Metin Türel, kalemizde de şimdiki hocamız Şenol Güneş varmış. Sonuç yine hüsran olmuş. Ama bu kez Viyana'yı düşürdük. Belki kenti fethetmedik ama bu kentte yaşayan gurbetçilerimizin ve de tüm Türk ulusunun gönlünü fethettik.'' 
     
     Taraftarlara armağan 
     Türkiye'nin ekonomik nedenlerle zor günler yaşadığı şu dönemde, Türk insanın yüzünü güldürmek için ellerinden ne geliyorsa yapacaklarını ifade eden Ümit Davala, ''Üzerimize ne denli büyük sorumluluk aldığımızı biliyoruz. Bu bilinçle çıkacağımız İstanbul'daki ikinci maçta, taraftarlarımızın tribünleri doldurmasını ve bu son 90 dakikada bizi yalnız bırakmamalarını istiyoruz'' dedi. 
     
     Karan 'Tarihi geceyi kaçırmayın' 
     Avusturya maçında forma şansı bulamayan Ümit Karan da ''www.umitkaran.org'' adresli sitesinde yarım yüzyıllık rüyayı gerçekleştirmelerine yalnızca 90 dakika kaldığını kaydederek, ''Taraftarlarımız 14 Kasım Çarşamba günkü tarihi geceyi kaçırmasın. 
     Dünya Kupası finallerine kesinlikle gideceğiz'' dedi. 
     Avusturya karşısında forma giyme şansı bulamadığını hatırlatan Ümit Karan, ''Ancak şu bilinmeli ki, bu takımın yedek kulübesinde beklemek bile büyük onur. Düşünün futbolun en büyük turnuvası olan Dünya Kupası'na tam 47 yıldır katılamayan bir ülkeyiz. İlk kez bu kadar yaklaştık ve çok büyük aksilik olmazsa finallerdeki yerimizi de alacağız. Milli takımımızı en son Dünya Kupası'nda izleyen gençler, bugün yaklaşık 70'li ve 80'li yıllarını yaşıyorlar. Bırakın futbolcu olmayı bu takımın taraftarı olmak bile gurur verici bir duygu olsa gerek'' diye konuştu. 
     






</TEXT>
</DOC>
