<DOC>
<DOCNO> 92473 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/27/son/sonspo19.html </URL>
<DATE> 2002/06/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Türk turizmi kurtuluşu futbolda buldu.. 
</HEADLINE>
<TEXT>

     Dünya Kupası'nda ilk 4 takım arasına kalarak büyük başarı elde eden A Milli Futbol Takımı, hedef kitle olarak Uzak Doğu'yu seçen Türk turizmciler için yeni ufuklar açtı. 
     Tur Operatörleri Derneği Başkan Vekili Sinan Vardar, harcama problemi olmayan Uzak Doğuluları, Türkiye'ye getirerek turizmde gerekli patlamayı yapabileceklerini söyledi. 
     Vardar, hem turizmin ve ekonominin kalkınması, hem de Türkiye'nin tanıtımı açısından büyük önem taşıyan gizemli Uzak Doğu insanını Türkiye'ye çekmenin en iyi yolunun futbol olduğunu ifade ederek, şöyle konuştu 
     ''Bir fon oluşturalım. Bu fonda toplanan paralarla Çin, Japon ve Güney Koreli 15-20 futbolcuyu Türkiye'ye getirerek, 1. ligde ekonomik durumu yeterli olmayan kulüplerimize verelim. Bu futbolcuların transfer dahil buradaki tüm harcamalarını da bu fondan karşılayalım. Böylece Türk turizminin hedef kitlesi olan Uzak Doğu insanına Türkiye'yi tanıtma imkanını da bulmuş oluruz. Yani turizmin hedefi Uzak Doğu, bunu da ancak futbolla sağlayabiliriz.'' Sinan Vardar, konuyu Turizm Bakanı Mustafa Taşar ile de görüştüğünü ve bakanın da bu fikri çok beğenerek, destek vereceğini söylediğini belirterek, ''Turizm Bakanı sayın Mustafa Taşar'a bu fikrimi açıkladım. Düşüncemi çok beğendi ve bu konuda gerekli girişimleri ve çalışmaları yapacağını söyledi. Hatta Güney Kore ile yapacağımız üçüncülük maçından sonra Güney Koreli futbolcuları eşleriyle Türkiye'ye davet etmeyi bile düşünüyoruz'' diye konuştu. 
     A Milli Takıma, Türkiye'nin tanıtımı ve turizmine yaptıkları bu eşsiz katkıdan dolayı çok şey borçlu olduklarına da değinen Vardar, konuşmasını şöyle sürdürdü 
     ''Yıllarca avuç dolusu paralar harcayarak yapamadığımız tanıtımın kat kat fazlasını futbolcularımız elde ettikleri başarıyla gerçekleştirdiler. Onların Türkiye'ye ve Türk halkına yaptıkları bu hizmetin bedeli hiçbir şeyle ölçülemez. Şimdi sıra bu tanıtımın ardından turizmin meyvelerini toplamaya geldi. Bunun için de tüm Türkiye'yi planladığımız bu projeye katkıya ve desteğe çağırıyorum.'' Tur Operatörleri Derneği Başkan Vekili Vardar, bu projenin detaylı bir şekilde görüşülüp, bir koordinasyona bağlanması için önümüzdeki günlerde Turizm Bakanlığı, Futbol Federasyonu, Tur Operatörleri Derneği, Türk Tanıtma Fonu, turizm acente ve şirketleri yetkilileriyle bir toplantı yapacaklarını sözlerine ekledi. 
     





</TEXT>
</DOC>
