<DOC>
<DOCNO> 62983 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/18/son/sonspo10.html </URL>
<DATE> 2002/01/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Albayrak "Fenerbahçe'den Fatih için en doğal hakkımızı istiyoruz" 
</HEADLINE>
<TEXT>

     Galatasaray Kulübü Futbol Komitesi Üyesi Abdurrahim Albayrak, Fenerbahçe Kulübü'nden Fatih Akyel için talep ettikleri 500 bin doların en doğal hakları olduğunu savundu. 
     Albayrak, sarı-lacivertli yöneticilerle Fatih için yapılan görüşmelerden henüz sonuç çıkmadığını kaydederek, şöyle konuştu 
     ''Bizce Fatih konusu çözümlenmeli. Önümüzde Dünya Kupası maçları var ve futbolcumuzun formda bir şekilde A Milli Takım kadrosunda yer almasını isteriz. Hatırı sayılır ağabeylerimizin aracılığı sürüyor. 
     Fenerbahçe'den Fatih Akyel için en doğal hakkımız olan yetiştirme payımızı istiyoruz. Fenerbahçeli yöneticiler de zaten bu transferde ısrarlı. Sanırım yeni hocaları Werner Lorant bu konunun acilen çözümlenmesini talep etmiş.'' 
     
     "Vedat gidebilir.." 
     Bursaspor'dan transfer edilen Murat Sözkesen'e karşılık Vedat İnceefe'nin bu kulübe gönderileceği haberlerine de değinen Albayrak, kendilerinin bu konuda bir ısrarlarının bulunmadığını kaydetti. 
     Bursaspor Kulübü Başkanı Erdoğan Bilenser'in kendisini arayarak, Vedat'a talip olduğunu bildirdiğini belirten Albayrak, ''Biz sadece bu teklifi Vedat'a ilettik. Oyuncumuz anlaşırsa kiralık olarak gider. 
     Aksi halde burası zaten onun evi. Öğrendiğim kadarıyla pazarlıklar bugün de devam ediyor. Hayırlısı ne ise olsun'' diye konuştu. 
     
     Sergen'in bonservisi 
     Galatasaray'da Sergen Yalçın'ın bonservisini alabilmek için çalışmalar da sürerken, Siirt Jet-Pa Spor Kulübü Başkanı Takiddin Yarayan'ın yarın İstanbul'a geleceği öğrenildi. 
     Albayrak'la bir kez daha biraraya gelmesi beklenen Yarayan'ın, Galatasaray-Gaziantepspor karşılaşlaşmasını da izleyeceği bildirildi. 
     






</TEXT>
</DOC>
