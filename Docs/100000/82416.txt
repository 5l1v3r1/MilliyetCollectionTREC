<DOC>
<DOCNO> 82416 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/06/son/soneko17.html </URL>
<DATE> 2002/05/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Afganistan'a şimdi de çekirge saldırısı 
</HEADLINE>
<TEXT>

     Dünyada adını işgal, iç savaş ve operasyonlarla duyuran Afgan halkı şimdi de ekmeğine göz diken yeni bir saldırganla karşı karşıya. 
     Birleşmiş Milletler Gıda ve Tarım Örgütü FAO , Afganistan'ın en verimli tarım alanlarının yıllardır görülmemiş büyüklükte bir çekirge istilası tehdidiyle karşı karşıya bulunduğunu bildirdi. 
     Hindikuş dağlarının kuzeyindeki yaylaların çevresinde bu yıl olağanüstü bir çekirge nüfusunun ürediği, milyonlarca çekirgeden oluşan sürülerin ekili alanlara doğru harekete geçtiği belirtildi. 
     Uzun savaş yıllarında çekirgeyle mücadelenin ihmal edildiğini belirten FAO yetkilileri, yöre halkının BM'nin yardımlarıyla istilacılara karşı harekete geçtiğini kaydettiler. 
     FAO ve diğer sivil toplum kuruluşlarınca sağlanan 1,300 el spreyi ve beş motorlu pompa ile istilacı sürülere karşı kimyasal savaş verildiğini belirten yetkililer, savunmanın etkili olduğunu ve çekirgelere ağır kayıplar verdirildiğini vurguladı. 
     





</TEXT>
</DOC>
