<DOC>
<DOCNO> 93357 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/02/son/sontur21.html </URL>
<DATE> 2002/07/02/ </DATE>
<TIME>  </TIME>
<AUTHOR>  </AUTHOR>
<HEADLINE>
DSP'den Ecevit'ler için savunma 
</HEADLINE>
<TEXT>

     DSP Genel Başkan Yardımcısı Tayfun İçli, ''Ecevitlere karşı yıllardır yapılan haksız suçlamalar artık nitelik değişirmiş, terbiye sınırlarını dahi aşmıştır'' dedi. 
     İçli, yaptığı açıklamada, bazı gazetelerin DSP Genel Başkanı ve Başbakan Bülent Ecevit'in sağlık durumuyla ilgili bugünkü yayınlarına yanıt verdi. 
     ''Basın meslek ilkeleri ve basın ahlak esaslarıyla bağdaşmayan ve son örneği bugün bir gazetede yer alan asılsız ve iftira niteliği taşıyan yazı ve yorumlar, Ecevitlerin ve DSP'lilerin direncini kırmayı amaçlamaktadır'' diyen İçli, Ecevitlere karşı yıllardır yapılan haksız saldırıların artık nitelik değiştirdiğini ve ''terbiye sınırlarını dahi aştığını'' savundu. 
     İçli, şunları kaydetti 
     ''Aylardır devam eden ve terbiye sınırlarını aşan bu tür benzeri yazı ve yorumlar, geçmişte nasıl bizleri yıldırmayıp önce Sol'un, sonra Türkiye'nin birinci partisi yaptıysa şimdi de mücadele azmimize güç katmıştır. 
     Çıkarları bozulan güç odakları, bölücüler ve laiklik karşıtı akımların el ele yürüttükleri bu tür kampanyalar, bizlerin mücadelesinin ne kadar doğru olduğunu bir kez daha kanıtlamaktadır. 
     Bu kampanyalar, Ecevitlere, DSP'ye ve DSP'lilere saldırmanın ötesinde ülkeye zarar vermekte, ekonomik ve siyasi dengeleri altüst etmektedir.'' İçli, Bülent Ecevit'in, Başbakan olmasının ötesinde ''gerçek bir gazeteci'' olduğunu belirterek, ''Basın Konseyi'nin, basın örgütlerinin ve basın emekçilerinin bu tür çirkin, basın ilkeleri ve ahlakı ile bağdaşmayan maksatlı yayınlara karşı çok duyarlı olduklarını biliyor ve gereğini yapacaklarına inanıyoruz. Bu tür kötü niyetli kişileri halkımızın sağduyusuna havale ediyoruz'' dedi. 
     





</TEXT>
</DOC>
