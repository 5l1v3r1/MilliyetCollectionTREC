<DOC>
<DOCNO> 96714 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/19/spor/yturk.html </URL>
<DATE> 2002/07/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Lorant arayışta 
</HEADLINE>
<TEXT>

     YALÇIN TÜRK 

     Fenerbahçe, Alpen Kupası’ndaki ikinci maçında sergilediği tutuk oyunla etkili olamadı. Rakibine 2 - 0’lık skorla boyun eğdi. İdeal kadroyu oluşturma arayışları içinde olan Lorant, Johnson - Ceyhun ikilisini göbekte denedi. Ortega’yı forvetin arkasına koyarken, kanatları Hakan ile Cem Karaca’ya teslim etti. Bu orta saha kurgusu ilk yarıda savunma ve hücum girişimlerinde başarısız oldu. Cem Karaca, sürekli yerini kaybetti, arkasına çok adam kaçırdı. Hakan’ın da Cem’den bir farkı yoktu. Ceyhun ve Ortega ise servis görevinde çok zayıf kalırlarken, savunmaya da destek vermediler. Fenerbahçe’nin orta saha zaaflarını iyi değerlendiren Hamburg, oyunun hakimi oldu. Hem göbekten, hem de kanatlardan Sarı - Lacivertliler’i çok zorladı. Bir türlü hücum organizasyonlarını oturtamayan Fenerbahçe, gol pozisyonu üretmekte becerili olamadı. 
     İkinci yarıda Lorant, kanatları güçlendirmek yerine Rapajc ve Oktay gibi ofansif yönü olan oyuncuları sahaya sürünce Fenerbahçe’nin oyun kurgusunda pek fazla değişen birşey olmadı. Orta alanı iyi kontrol eden ve çabuk toplarla rakip alana geçmeyi başarıyla uygulayan Alman takımı, bir çok kez gol pozisyonu üretmesine rağmen ikinci yarıda da ancak bir gol buldu. Fenerbahçeli futbolcular, mücadele olarak istekliydiler ancak, savunma, orta saha ve forvet arasındaki uyumsuzluk nedeniyle 90 dakika boyunca beklenen tempoyu ve süratli futbolu sergileyemediler. 
     Büyük umutlarla alınan Ortega, bu maçta da tutuk gözükürken, henüz hazır olmadığını bir kez daha kanıtladı. Fenerbahçe, Kaiserslautern maçının aksine Hamburg önünde gurbetçileri hayalkırıklığına uğrattı. Hamburg önünde gözüken şu oldu Lorant kafasındaki ideal kadroyu henüz tam olarak oluşturmamış. Alman hoca Sarı - Lacivertli ekibin göbekteki zaafı ile kanatlarına iyi bir çözüm bulursa Fenerbahçe yeni sezona daha iddialı ve umutlu girer. 
     



 SPOR 



























</TEXT>
</DOC>
