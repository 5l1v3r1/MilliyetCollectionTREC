<DOC>
<DOCNO> 85759 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/23/son/sontur24.html </URL>
<DATE> 2002/05/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Cinsel organına eroin saklayan Bulgar kadın cezaevinde... 
</HEADLINE>
<TEXT>

     Uyuşturucu kuryeliği yaptığı gerekçesiyle gözlem altına alınan ve midesi, kalın bağırsağı ile cinsel organında küçük paketler halinde eroin ele geçirilen Bulgaristan uyruklu kadın tutuklandı. 
     İstanbul Narkotik Şube Müdürlüğü'ndeki işlemlerinin ardından DGM'ye sevk edilen Atanaska Dimitrova Ruseva 63 , Cumhuriyet Savcısı Hadi Salihoğlu tarafından sorgulandı. 
     Savcı Salihoğlu, Ruseva'yı, tutuklanması istemiyle mahkemeye sevk etti. İstanbul Nöbetçi 3 No'lu DGM'de tekrar ifadesi alınan Ruseva, tutuklanarak cezaevine gönderildi. 
     Bu arada, İstanbul Narkotik Şube Müdürlüğü'nden konuya ilişkin yapılan basın açıklamasında, Ruseva'nın, polisin 3 aylık çalışması sonucu, İsveç'e gitmek üzereyken yakalandığı belirtildi. 
     Haseki Hastanesi'ndeki kontrolleri sırasında Ruseva'nın mide, kalın bağırsak ve cinsel organında gizlenmiş, 59 adet küçük paket içerisinde toplam 795 gram eroin ele geçirildiği kaydedilen açıklamada, bu kişinin daha önce de 3 kez aynı yöntemle Almanya'ya uyuşturucu götürdüğünün belirlendiği kaydedildi. 
     Olayla ilgili olarak, 2'si yabancı uyruklu 3 kişinin arandığı bildirildi. 
     





</TEXT>
</DOC>
