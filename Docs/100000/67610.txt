<DOC>
<DOCNO> 67610 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/14/son/sondun22.html </URL>
<DATE> 2002/02/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Alman basını, İstanbul forumu için ne dedi 
</HEADLINE>
<TEXT>

     İstanbul'da düzenlenen İKÖ-AB Ortak Forumu'na ilişkin haber ve yorumlar, Alman basınında yer almaya devam ediyor. 
     Der Tagesspiegel gazetesi, konferansa katılan 72 İslam ve AB ülkesi temsilcisinin, terörizme karşı mücadelede ortak sorumluluk üstlenilmesi konusunda anlaşmaya vardığını, ancak daha derinde yatan görüş ayrılıklarının giderilemediğini yazdı. 
     Uzlaşmanın daha rahat sağlanması için ABD'nin konferansa davet edilmediği belirtilen yorumda, terör tanımının çeşitli ülkeler tarafından farklı yorumlandığına dikkat çekildi. 
     İslam ülkelerinin, İsrail'in Filistinlilere yönelik baskı politikasını da terörizm olarak gördüğü kaydedilen yorumda, ''Üst düzey politikacıların konferans sırasında Irak'ı da dahil ederek yaptıkları ikili görüşmeler, muhtemelen bu toplantının en verimli sonuçları. Belki Saddam Hüseyin şimdi durumun ciddiyetini kavrar ve yeni bir savaş olmadan yön değiştirir'' denildi. 
     Die Tageszeitung gazetesi de, ''İstanbul ruhu kendini göstermese de buluşma amacına ulaştı Kültürler arası diyalog'' ifadesini kullandı. 
     AB ülkeleri dışişleri bakanlarının ilk kez İslam ülkelerinden meslektaşlarıyla biraraya geldiğine işaret edilen haber-yorumda, konferans yeri olarak İstanbul'un seçilmesinin de önemli bir işaret olduğu belirtildi. 
     ''Araplar Batı'nın adil olmayan davranışını yoğun şekilde sorgularken, Avrupalılar da doğudaki bireysel özgürlüklerin eksiklerini eleştirerek karşılık verdiler'' denilen haber-yorumda, Almanya Dışişleri Bakanı Joschka Fischer'in de özellikle kadın haklarına işaret ederek, karşılıklı anlayış yolunun ne kadar uzak olduğunu bu konunun yansıttığını söylediği kaydedildi. 
     Konferansta, Saddam Hüseyin'in Bush'a karşı bir iyi niyet gösterisinde bulunmaması durumunda, savaşın kaçınılmaz olacağı şeklindeki görüşün de savunulduğu belirtilen haber-yorumda, Başbakan Bülent Ecevit'in, Irak'a olası bir saldırıdan duyduğu endişeyi dile getirdiği hatırlatıldı. 
     






</TEXT>
</DOC>
