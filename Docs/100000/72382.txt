<DOC>
<DOCNO> 72382 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/13/son/sonspo02.html </URL>
<DATE> 2002/03/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Cansun "Emeğimizin karşılığını istiyoruz" 
</HEADLINE>
<TEXT>

     Galatasaray Kulübü Başkanı Mehmet Cansun, Avrupa Şampiyonlar Ligi'nde bu sezon harcadıkları emeklerinin karşılığını almak için Roma'ya geldiklerini söyledi. 
     Galatasaray'ın yarın Roma ile yapacağı maç öncesinde Olimpiyat Stadı'nda son antrenmanı izleyen Cansun, Türk basın mensuplarının sorularını yanıtladı. 
     Mehmet Cansun, ''Bu maça çok iyi konsantre olduk. Yaklaşık 6 aylık bir emeğimiz var. Bu zamana kadar yaptığımız çalışmaların sonuçlarını burada alacağımızı tahmin ediyorum'' dedi. 
     Galatasaray'da gerek futbolcu, gerekse teknik heyetin yarınki maçtan puan almak için hazır olduğunu ifade eden Cansun, ''Roma'nın güçlü bir takım olduğunu biliyoruz. Ancak, Galatasaray'ın da bu zamana kadar yaptıkları bellidir. Şampiyonlar Ligi'ndeki hedeflerimize ulaşmak istiyoruz'' diye konuştu. 
     Cansun, son olarak İsveçli hakem Andres Frisk ile ilgili yöneltilen bir soruya, ''UEFA bu tip maçlara ciddi hakemler atıyor. 
     Yarın herhangi bir şey olacağını sanmıyorum'' diye yanıt verdi. 
     
     Roma yöneticisi "Bu maç farklı" 
     Bu arada Galatasaray heyetiyle beraber Roma Olimpiyat Stadı'nda bulunan Roma Kulübü İkinci Başkanı Generale Di Martino ise şunları söyledi 
     ''Tabii ki Roma yöneticisi olarak yarınki maçı kazanıp, turu garantilemek istiyoruz. Lazio karşılaşması lig maçıydı. Yarınki maçın ortamı çok farklı. Herhangi bir şekilde derbi galibiyetinden etkileneceğimizi zannetmiyorum. Galatasaray'ın ilk maçtaki oyununu ve deplasman maçlarındaki başarısını biliyoruz. Fakat bizim galibiyetten başka düşüncemiz yok.'' 80 bin kişilik Roma Olimpiyat Stadı'nda Türk taraftarlar için 1000 
     kişilik yer ayrılırken, maçı 70 bin kişinin izlemesinin beklendiği öğrenildi. Karşılaşmayı izleyecekler arasında Türkiye'nin Roma Büyükelçisi Necati Utkan, Vatikan Büyükelçisi Filiz Dinçmen, İtalyan Birinci Basketbol Ligi'nden Siena'yı çalıştıran Ergin Ataman'ın da yer alması bekleniyor. 
     






</TEXT>
</DOC>
