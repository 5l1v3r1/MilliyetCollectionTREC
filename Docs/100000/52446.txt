<DOC>
<DOCNO> 52446 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/15/son/soneko07.html </URL>
<DATE> 2001/11/15/ </DATE>
<TIME>  </TIME>
<AUTHOR>  </AUTHOR>
<HEADLINE>
IMF teknik bazda Türkiye'nin ek kaynak ihtiyacı olduğunu kabul etti 
</HEADLINE>
<TEXT>

     Türkiye Masası Şefi Juha Kahkonen başkanlığındaki Uluslararası Para Fonu IMF heyetinin, 10. Gözden Geçirmeyi tamamlayarak bugün Türkiye'den ayrıldıkları öğrenildi. 
     10. Gözden Geçirme'de hiç bir 
     pürüz çıkmadığı belirtilirken, ''IMF teknik bazda, Türkiye'nin ek finansman ihtiyacı olduğunu'' kabul etti. Öte yandan, teknik bazı sorunlar nedeniyle, Juha Kahkonen'in, dün IMF İcra Direktörleri'yle gerçekleştirmeyi planladığı video konferansın gerçekleştirilemediği öğrenildi. IMF İcra Direktörleri, 10. Gözden Geçirme ve ek finansman ihtiyacı konusunda diğer yollardan bilgilendirilirken, İcra Direktörleri'nin, bugün Washington'da ''gayri resmi'' bir toplantı yaparak, 10. Gözden Geçirme raporunu ve ek finansman ihtiyacı konusunu değerlendirecekleri öğrenildi. Türkiye'ye verilecek ek finansmanın miktarının, İcra Direktörleri ve G-7'ler tarafından daha sonra netleştirileceği belirtilirken, iç borçların sürdürülmesi açısından, bu kaynağın 9 milyar doların altında olamayacağı ve bu kaynağın büyük bir ihtimalle Stand By düzenlemesiyle verilebileceği kaydediliyor. Ek kaynağın, IMF'nin, Stand By, Ek Rezerv Kolaylığı, Süresi Uzatılmış Fon Kolaylığı gibi diğer enstrümanların bir kombinasyonuyla da sağlanabileceği, gerek ek kaynak miktarı, gerek kredinin türü ve şartlarının henüz kesinleştirilmediği ifade ediliyor. Bu arada, tasarruf önlemleri paketinde yaklaşık 7 katrilyon lira olarak tespit edilen rakamın, sosyal kesimleri desteklemek amacıyla daha düşük tutulabileceği, fakat faiz dışı fazladaki yüzde 6.5'luk hedefi tutturmak için gerekli olan aradaki farkın ek finansmandan karşılanabileceği kaydediliyor. 
     






</TEXT>
</DOC>
