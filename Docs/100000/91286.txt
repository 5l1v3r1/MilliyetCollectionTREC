<DOC>
<DOCNO> 91286 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/21/son/sontur18.html </URL>
<DATE> 2002/06/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Çiller ''Görüşlerde birliktelik var. Memnun olduk'' 
</HEADLINE>
<TEXT>

     DYP Genel Başkanı Tansu Çiller, ANAP Genel Başkanı Devlet Bakanı ve Başbakan Yardımcısı Mesut Yılmaz'ın idam konusunun kültürel meselelerle birlikte ele alınması tezini ortaya koyduğunu ve bundan memnun olduğunu söyledi. Çiller, ''Biz elbette AB'yi seçeriz, ama kısa vadeli kıstaslar kucaklanmadan AB yolu açılmaz'' dedi. 
     Çiller, Yılmaz'la yaptığı görüşmenin ardından Parlamento'ya gelerek bir basın toplantısı düzenledi. 
     Yılmaz'a iki teklif götürdüğünü bildiren Çiller, bunlardan birincisinin Meclis'in Yaz aylarında çalışarak Ulusal Program'daki kısa vadeli hedeflerin bir bütün olarak ele alınması olduğunu söyledi. 
     Avrupa Birliği'nin son derece önemli bir devlet hedefi olduğunu, üyeliğe giden yolda başta kültürel kıstaslar olmak üzere kısa vadeli hedeflerin gerçekleştirilmesi gerektiğini belirten Çiller, şunları söyledi 
     ''Vakit kalmamıştır, Meclis çalışmalıdır ve bu meseleleri ele almalıdır. Bu meseleler dediğimiz, AB yetkililerinin de ifade ettiği kısa vadeli kültürel meselelerden başlayan bir süreçte bütün kıstasların kucaklanabilmesidir. Sayın Yılmaz, Sadece televizyon, öğrenim, RTÜK önündeki engelleri aşarsak bu yeterli olur görüşünü ifade etti. İdam mutlaka bununla birlikte ele alınmalı tezini ortaya koydu. Ben memnun oldum. Çünkü biz, bütün olarak ele alınması gerektiğini söylemeye çalışıyorduk.'' Görüşmede DYP'nin düşüncelerini ortaya koyarak Hükümet'in görüşünü öğrenmeyi istediğini bildiren Çiller, Yılmaz'ın, ''Hükümet'in farklı düşündüğünü, sorunun da zaten burada olduğunu'' söylediğini ifade etti. 
     
     ''HÜKÜMET'İN TEZİ YOK, ANAP UZLAŞMAYA HAZIR'' 

     Çiller, Hükümet'in bir tezi olmadığını, bölünmüşlük yaşandığını, ANAP'ın da uzlaşmaya hazır olduğunu gördüklerini söyledi. Yılmaz'ın televizyon yayınları, öğrenim ve RTÜK konusunun içine idamın da alınması ile sorunun aşılacağına inandığını bildiren Çiller, sözlerini şöyle sürdürdü 
     ''Biz hepsinde tezimizi ortaya koyuyoruz. İdamın kalkmasına da karşı değiliz. Terör mücadelesi yapmış bir ülkede hassas olmalıyız. Biz elbette AB'yi seçeriz, ama kısa vadeli kıstaslar kucaklanmadan AB yolu açılmaz. Görüşlerde bir birliktelik tespit ediyoruz, bu bakımdan olumlu görüyorum. Meclis'in açık kalarak bu meseleleri kucaklaması gereği var. Sayın Yılmaz, bunun önündeki en önemli engelin, engel kelimesini kullandı, Kıbrıs olduğunu da ifade ediyor.'' 
     
     KIBRIS SORUNU 

     DYP Genel Başkanı Çiller, görüşmede bu konuyu da ayrıntılı olarak ortaya koyduğunu ve görüşmelere ilişkin bazı dokümanları da Yılmaz'a verdiğini anlattı. Kıbrıs konusunda Gümrük Birliği sürecinde tavizler verildiği eleştirilerine de değinen Çiller, şunları söyledi 
     ''Bu konuyu açma fırsatını buldum. Gümrük Birliği anlaşmasını kendisine tek tek okudum. Kendisi şunu söylüyor Gümrük Birliği'nde Türkiye zımnen de olsa Zürih ve Londra Anlaşmaları'nın kendisine verdiği garantörlük haklarından vazgeçti ve bu anlaşmalar uygulanamaz hale geldi . Gümrük Birliği'nde böyle bir atıf yok. Eğer bir şey arıyorsanız, Kıbrıs maalesef Helsinki'de yazıldı. Kıbrıs sorununun çözümü AB meselesine bağlandı, zımnen de değil, yazılı olarak. 
     Helsinki niye engel olmuyor, bunu izah etmenizi isteriz dedik, bunun cevabı da yok. Cevabı olamaz.'' 
     
     ''NİÇİN HÜKÜMETTE DURUYORSUNUZ '' 

     Görüşme sonunda gelinen noktadan umutlu olduğunu kaydeden DYP Genel Başkanı Çiller, şimdi Hükümet'in veya Hükümeti oluşturan partilerin bu konudaki görüşlerini beklediklerini bildirdi. 
     ''Müzakere istiyoruz, uzlaşmayı bulmak istiyoruz'' diyen Çiller, sözlerini şöyle sürdürdü 
     ''Aksi halde bu konu önündeki en önemli engel Hükümet olmaya devam edecektir. Sayın Yılmaz ifade ediyor ki Hükümet farklı görüşleri paylaşıyor . Hükümet müşterek sorumluluk... Eğer birileri bir şeyi yapmıyorsa o yapılmayan, hayati devlet meselesi ise o zaman hükümette devam edip etmeme önemli bir konu haline gelir. AB'den vazgeçmem diyor Yılmaz, AB herşeyin önünde ben buna kenetlendim. Bu benim meselem değil, bundan sonraki gençlerin, ülkenin meselesidir diyor. Ben de dedim ki Uyum yok, diyorsunuz niçin bu Hükümet'in mutlaka devam etmesini istiyorsunuz . Diyor ki, Çünkü ekonomide herşey iyiye gidiyor. Ekonomideki uyumu bu Hükümet götürüyor. Dolayısıyla bu Hükümeti bozmayı bu nedenle düşünmem . Dedik ki Sizin tercihinizdir. Bizim, Hükümeti bozun diye ön şartımız olmaz. Bilesiniz ki bu tercihin müştereken paylaşılan bir sorumluluğu vardır. Çünkü Hükümet müşterek sorumluluktur, Hükümet bir meseleyi yapmıyor ve yapılmasını engelliyor, siz 'Bu Hükümet'te kalıyorum' diyorsunuz . Hükümet'te kalmanın önemi AB'nin öneminden daha değerlidir. Aksi halde o hükümetin müşterek sorumluluğunu paylaşmazsınız. Bozun ön şartını getirmiyoruz, tercihiniz... Biz, Meclis'te konuşalım, hepsini birlikte konuşalım diyoruz. İçinde istiyorsanız idamı da getirin 
     diyoruz. Ama sadece idama kilitlenip Türkiye'yi yanlış bir duruma götürmeyin. Bizim önerilerimizin yanına geliyorsanız gelin, ama Hükümet hem bunu istemiyor, hem farklı düşünüyor, hem müşterek sorumluluğu var. Başkaları müdahale etmiyor, kalacağım diyorsanız bu tercihiniz ama bu durumda hiç kimse AB'yi herşeyin üstünde görüyorum diyemez.'' Çiller, AB meselesi halledilmeden TBMM'nin kapatılmaması gerektiğini belirterek, ''Çünkü AB raporları Eylül-Ekim aylarında yazılıyor. Fiili olarak vakit yok'' dedi. 
     AB'ye giden yolun sadece idam meselesiyle aşılamayacağını, kültürel meselelerinin de topyekün ele alınması gerektiğini ifade eden Çiller, bunların Başbakan Yardımcısı Mesut Yılmaz'ın önerisi doğrultusunda TV, RTÜK ve öğrenim hakkı ile sınırlandırılabileceğini ama bunlar olmadan tek bir idam meselesiyle sorunun aşılamayacağını vurguladı. 
     Çiller, Parlamento'da düzenlediği basın toplantısında, Başbakan Yardımcısı ve ANAP Genel Başkanı Mesut Yılmaz ile yaptıkları görüşmede, AB meselesi ile Siyasi Partiler ve Seçim Yasaları değişikliklerinin gerçekleştirilmesi için yaz aylarında TBMM'nin mutlaka açık tutulmasını istediklerini anlattı. 
     Yılmaz'ın ''Hükümette uzlaşma olmadan Meclis'te çalışma olmaz'' dediğini, ardından da ANAP'lı bir yetkilinin, sözkonusu meselelerin komisyonlara havale edilmesine ilişkin öneride bulunduğunu aktaran Çiller, DYP olarak bu öneriye sıcak bakmadıklarını, çünkü işlerin komisyona havale edilmesinin sorunları belirsizliğe erteleme anlamına geldiğini söyledi. 
     
     ''MECLİS KAPATILMAMALI'' 

     AB meselesi halledilmeden Meclis'in kapatılmaması konusundaki görüşünü yineleyen Çiller, Kıbrıs konusunda Hükümet'in Genel Kurul'a mutlaka bilgi vermesi gerektiğini belirtti. Çiller, ''Meclis'in yaz aylarında mutlaka çalışması gerekiyor, çünkü vakit yok. AB Raporları Eylül-Ekim aylarında yazılıyor. Bu sürece yetişmek için Meclis'in fiili olarak çalışması lazım'' diye konuştu. 
     DYP Genel Başkanı Çiller, Cumhurbaşkanı'nın Anayasal haklarını kullanarak Bakanlar Kurulunu toplantıya çağırıp Hükümet'i uzlaştırmaya çalışabileceğini, ancak hiç bir zirvenin Meclis'in yerini tutamayacağını yineleyerek, ''AB meselesinin mutlaka Meclis'te topyekün olarak görüşülmesi gereği açıktır'' dedi. 
     Bir soru üzerine, Yılmaz ile AB sorununun topyekün halledilebilecek bir mesele olduğu konusunda görüşbirliğine vardıklarını, bunun olumlu bir gelişme olduğunu kaydeden Çiller, şöyle konuştu 
     ''AB'ye giden yol sadece idam meselesiyle aşılamaz. AB'a giden yolda meselelerin topyekün ele alınması lazım. Kültürel meseleler TV, RTÜK ve öğrenim hakkı şeklinde kısıtlanabilir ama bunlar olmadan tek bir idam meselesiyle sorunu aşamayız. Ayrıca bu meselelerin mutlaka ele alınması gereken yer Meclis'tir. Burada da uzlaşma sağlandı.'' Tansu Çiller, AB yolunu engelleyenin muhalefet değil Hükümet olduğunu, kendilerinin her türlü katkıda bulunmaya hazır olduklarını ifade ederek, ''İlle de idam diyorsanız, mesele de o noktaya gelirse onu da aşarız dedik. Ancak AB için Meclis'in mutlaka çalıştırılması lazım'' dedi. 
     Çiller, diğer meseleler halledilmeden sadece DSP'nin idam konusundaki teklifi üzerinde uzlaşılmasıyla sorunun çözümlenemeyeceğini de vurguladı. 
     
     ''HÜKÜMETİN BOZULMASI...'' 

     Bir başka soru üzerine, Yılmaz ile görüşmesinde hükümet konusunu gündeme getirmediğini ve hükümetin bozulması konusunda hiç bir şart ileri sürmediğini kaydeden Çiller, ''Sadece, sizin söylediğiniz gibi en önemli meseleniz AB ise bu hükümet de bunu engelliyorsa bu hükümette niye kalıyorsunuz diye sordum. Kendisi de ekonomi iyiye gidiyor, ekonomik alanda uzlaşma sağladığımız için hükümette kalıyoruz karşılığını verdi. Ben de Bu sizin tercihinizdir dedim'' diye konuştu. 
     Çiller, Başbakan Ecevit ile görüşebilmesi durumunda, ''boşluğunun yarattığı sıkıntı ve hükümetin müşterek sorumluluğun yerine getirilememesinin engelinin kendisi olduğu en nazik biçimde ifade edeceğini'' söyledi. 
     Tansu Çiller, bir başka soru üzerine de Ecevit'in kendisini evinde kabul etmemesinin kendi takdiri olduğunu belirtti. Çiller, İstanbul ziyareti sonrasında Bahçeli ile randevusunun gerçekleşebileceği izlenimini aldığını da kaydetti. 
     





</TEXT>
</DOC>
