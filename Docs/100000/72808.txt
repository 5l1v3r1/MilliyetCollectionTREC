<DOC>
<DOCNO> 72808 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/15/son/sonspo17.html </URL>
<DATE> 2002/03/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Galatasaray Başkan adayı Canaydın, programını açıkladı 
</HEADLINE>
<TEXT>

     Galatasaray Kulübü'nün 23 Mart'ta yapacağı seçim genel kurulunda başkan adayı olan Özhan Canaydın, programını internet sitesinde açıkladı. 
     Özhan Canaydın, seçim çalışmaları hakkında bilgiler verdiği ''www.canaydin.com'' isimli kendisine ait web sitesinde programını ve hedeflerini yayınladı. 
     Canaydın hedeflerini, ''Gerçek bir dünya kulübü olmak'', ''Galatasaray'a yakışır bir yeni Ali Sami Yen Stadı'', ''UEFA normlarına uygun ilk Türk spor kulübü olmak'', ''Amatör branşları profesyonelce yönetmek'' ve ''Galatasaraylı olan herkesle iletişim'' başlıkları altında topladı. 
     
     "Gerçek bir dünya kulübü olmak" 
     Galatasaray'ın mali ve idari açıdan da Avrupalı rakipleriyle boy ölçüşecek bir dünya kulübü olmadığı takdirde, istikrarlı sportif başarı beklemenin hayalcilik olacağını vurgulayan Canaydın, şunları söyledi 
     ''Son yıllarda elde ettiğimiz sportif başarılarla Galatasaray adını dünyada herkese öğreterek, futbolda bir dünya takımı olduk. Bu başarıyla yalnız biz Galatasaraylılar değil, bütün Türkiye övünüyor. 
     Ancak, amacımız sadece geçmişimizle övünmek veya mevcutla yetinmek olmamalıdır. Yanlızca futbol takımıyla Avrupa'da başarılar kazanmış olmak, bir dünya kulübü olmak anlamına gelmiyor. Dünya kulüpleri, sporda sürekli başarılarının yanında, markalarını iyi yöneten ve sahip olduğu potansiyel gücü nakde çevirebilen kulüplerdir. Galatasaray mutlaka elde ettiği bu fırsatı kullanmak ve önümüzdeki 10 yılda gerçek bir dünya kulübü olmak zorundadır.'' 
     
     10 yıl içinde 300 milyon dolarlık bütçe 
     Canaydın, yönetime talip olurken misyonlarının, gelecek 10 yıl içinde Galatasaray'ı 300 milyon dolar bütçeyle yönetilen, Avrupa Şampiyonlar Ligi şampiyonluğunu kazanmış, UEFA normlarına uygun yapılanmış, stadında bir Avrupa kupası finaline ev sahipliği yapacak bir dünya kulübü durumuna getirmek olduklarını açıkladı. 
     Avrupa'da 10 milyar dolarla ifade edilecek büyük bir futbol endüstrisinin kurulmakta olduğunu belirten Canaydın, ''Galatasaray Spor Kulübü, bir dünya kulübü olma dönüşünümünü gerçekleştirebilirse, bu endüstrinin içinde bir başrol oyuncusu olacaktır. Bu nedenle Galatasaray Spor Kulübü mutlaka büyümek zorundadır. Mevcut yıllık 80 milyon dolarla ifade edilen bütçeyle bu tablonun içerisinde yer almamız hemen hemen imkansızdır. Çünkü Avrupa'daki rakiplerimiz bu rakamın 4-5 misli büyüklükte bütçeler ile yönetilmektedirler'' diye konuştu. 
     
     3 yıldız futbolcu 
     Hedeflerinin önlerindeki 10 yıl içinde Türkiye'de en az 7 kez şampiyon olmak olarak belirlediklerini kaydeden Canaydın, Avrupa Şampiyonlar Ligi şampiyonluğunu da mutlaka kazanmak istediklerini söyledi. 
     Canaydın, her yıl kadrolarında en az 3 dünya çapında yıldız oyuncu bulundurmayı planladıklarını kaydederek, takıma ulusal ve uluslarası ilgiyi sürekli kılmayı planladıklarını bildirdi. 
     Galatasaray'ın mali yapısını ve varolan imajını düzeltmeyi istediklerini dile getiren Canaydın, vizyonlarının büyük olacağını kaydetti. 
     Ali Sami Yen Stadı'nın projesi içinden iş merkezi binasını çıkartacaklarını ve 55 milyon dolarlık bütçe ile stadın yapımını tamamlayacaklarını vurgulayan Canaydın, tribünlerin inşaatının maçlarının oynanmasını engellemeyecek biçimde gerçekleştirileceğini vurguladı. 
     ''Galatasaraylıyım'' diyen herkesle iletişim kuracaklarını anlatan aday Canaydın, amatör branşların yönetimini de profesyonelce gerçekleştireceklerini sözlerine ekledi. 
     






</TEXT>
</DOC>
