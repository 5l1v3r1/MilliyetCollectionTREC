<DOC>
<DOCNO> 64700 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/29/siyaset/siy02.html </URL>
<DATE> 2002/01/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Bu top patlar 
</HEADLINE>
<TEXT>

Belediye kaynaklarını kullanarak siyasi yatırım yapan Gökçek, şehrin hiç sorunu yokmuş gibi çocuklar için yarım trilyonluk top ihalesi açtı 
     YILDIZ YAZICIOĞLU Ankara 

     Doğalgaz fiyatlarıyla ilgili zirveden istediği sonucu alamayınca abone tesis ücretine zam yapan, Ankaralıları "yatırım yapmamak, otobüs ve ekmek fiyatlarını zorunlu artırmakla" tehdit eden Ankara Büyükşehir Belediye Başkanı Melih Gökçek’in, 431 milyar liralık "top" ihalesi planladığı ve 4 trilyonluk yemek dağıtacağı ortaya çıktı. 
     
     Adı yardım ama... 
     Yeni bir siyasi oluşum için uzun süredir çalışma yürüten ve zemin yoklayan Gökçek’in, "yardım" adı altındaki faaliyetlere ayırdığı kaynaktaki artış da dikkati çekti. 
     Halkın ödediği vergilerle oluşan belediye gelirlerini daha önce de konser, düğün, sünnet düğünü gibi organizasyonlara harcayan Gökçek, çocuklara dağıtmak üzere 431 milyar lira bedelle futbol, basketbol ve voleybol topu almaya karar verdi. Gökçek, sadece ramazan aylarında uyguladığı "ücretsiz yemek" dağıtımını da 1 yıl boyunca aralıksız sürdürecek. 
     
     Mamak Allah’a emanet 
     Melih Gökçek, bunun için de 3 trilyon 940 milyar 200 milyon liralık ihale açtı. Buna karşın, Büyükşehir Belediyesi’nce yapılması gereken asli işler arasındaki çöp sorununa halen çözüm getiremeyen Gökçek, her an ikinci bir Ümraniye vakası olmaya aday Mamak çöplüğü konusundaysa, protokol yolu kenarına duvar ördürmek dışında hiçbir yatırım yapmadı. 
     
     İhaleler belediyeye 
     Yine belediye görevleri arasında yer almadığı halde yalnızca kadınlara yönelik bir mek n açan Gökçek, "haremlik - selamlık anlayışın bir uzantısı olarak" nitelenen Hanımlar Lokali sayısını da altıya çıkardı. 
     Gökçek’in açtığı ihaleleri, genellikle kendisine bağlı belediye şirketlerinin kazanması dikkatlerden kaçmazken, top alımı ihalesini, belediyenin şirketi ANFA’ya Ankara Altınpark İşletmeleri Ltd. Şti. vermek istediği iddia edildi. Gökçek, geçen yıl 439 çifte düğün ve 1250 çocuğa sünnet düğünü organizasyonlarını da ANFA’ya yaptırdı. 
     Her türlü açılışı fırsat bilerek konser düzenleyen Gökçek, bu organizasyonlarını da, son kurduğu belediye şirketi ANKET A.Ş.’ye verdi. 
     
Her 4 çocuğa 1 top verilecek      Ankara Büyükşehir Belediyesi, 431 milyar liralık bedelle çıkılan top ihalesi sonucunda oyuncak toptancılarındaki futbol, basketbol ve voleybol topu satış fiyatlarına göre yaklaşık 135 bin top alacak. Buna göre de başkentte yaklaşık 600 bin öğrencinin ilköğretim çağında olduğu düşünülürse Gökçek, her dört öğrenciden birine top verecek. 
     



 SİYASET 















</TEXT>
</DOC>
