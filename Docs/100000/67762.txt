<DOC>
<DOCNO> 67762 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/15/spor/ysenay.html </URL>
<DATE> 2002/02/15/ </DATE>
<TIME>  </TIME>
<AUTHOR> ERDOĞAN ŞENAY  </AUTHOR>
<HEADLINE>
Buyrun büyük gece 
</HEADLINE>
<TEXT>

     Cumartesi günü Kadıköy’de yer yerinden oynayacak sanki... Maç günü ve saati yaklaştıkça insanlar yerlerinde duramıyor... Maçın önemi yanında İstanbul’un 55 binlik bir çağdaş stada kavuşması da bu unutulmaz haftanın apayrı heyecan kaynağı... Fenerbahçe yönetiminin büyük bir özveri ve çalışma gösterisiyle stadı bu haftaya yetiştirmesi, Sarı - Lacivertli camiada gerçekten bugüne kadar emsali görülmemiş bir "özel harekatötır. 
     Maç da çok önemli tabii... İki takımın da birbirlerine göre teknik avantajları veya dezavantajları apaçık ortada... Galatasaray’ın başındaki sakatlar kalabalığı Lucescu adına büyük bir handikap gerçekten... Ama Cim - Bom’un son yıllardaki bol seyircili ve atmosferi yüksek sayısız maçlar oynaması da cumartesi gerilimi adına büyük bir "deney avantajı" ... Ayrıca Hakan Ünsal’ın bu derbide forma giyecek olması da Cim - Bom’un sol kanat çıkışlarına büyük boyutlarda zenginlikler getirecektir. 
     Fenerbahçe’ye gelirsek, Herr Lorant hafta arası çok süslü laflar etmekte hayli başarılı... Ancak Fatih Akyel’i özürlü savunmada stoperliğe çekip, göbeğe çabukluk getirmesi dışında daha göze batan hiçbir yeniliği yok Sarı - Lacivertli kadroda... Kağnı arabası gibi yavaş yürüyen orta sahada Hakan Bayraktar gibi bir orta alan virtüözüne hala ilk on birde yer vermemesi anlaşılır anlatılır bir "ilk tertip kabahati" değil hani... Tarak kemikleri üstünde balet gibi hareketler yapan, tek top, çabuk top ve üstün tekniğiyle hücum gücünü ateşleyebilecek tek adam olarak görünen Hakan’ı Lorant’ın dışında, kendisi de bir orta alan uzmanı olan Oğuz Çetin’in de görememesi sanırım Fenerbahçe’deki en göze batan çarpıklıktır... Bunun yanında kalede Rüştü gibi bir ulemanın varlığı... Revivo ve Rapajc’in dinlenmiş ve hızlı tempoları, büyük oyunlara hazır gibi görünen fizik güçleri de Fenerbahçe’nin Kadıköy’deki avantajları yarınki "büyük gece" adına. 
     Bir de Fenerbahçe ve Galatasaray’ın seyirci gerginliği giriyor tabii cumartesinin gündemine... Bence kötü laf sahibine aittir... Küfürlü haykırmalar da rakibi tahrik edip, üstünüze çağırmaktan başka hiçbir işe yaramaz... Dev bir stat İstanbul’da perde açarken, bunun keyfini Fenerbahçeliler kadar Galatasaray, Beşiktaşlılar ve de tüm futbol kamuoyu doya doya çıkarmalıdırlar... Öyle ya, Cim - Bom’un UEFA Şampiyonluğu’na nasıl Türkiye olarak sevinip ayaklandıysak, böyle bir çağdaş tesisin açılışına da milletçe alkış tutmamız gerekmez mi 
     Her misafirine saygılı davranmak Türk insanının töresindeki ana ilke değil midir .. Öyleyse Cim - Bom’u Kadıköy’de şık bir şekilde ağırlamak adına büyük ve saygın bir imtihan vermelidir Sarı - Lacivertli taraftarlar kendi evlerinde... Bakalım sağduyu ve akılcılık mı kazanacak yarın, yoksa.... 
     



 SPOR 





























</TEXT>
</DOC>
