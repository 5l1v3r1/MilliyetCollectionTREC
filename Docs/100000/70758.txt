<DOC>
<DOCNO> 70758 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/04/son/sonspo18.html </URL>
<DATE> 2002/03/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Antalyaspor ''Lig önümüzdeki yıl 21 takımla oynanabilir'' 
</HEADLINE>
<TEXT>

     Antalyaspor Basın Sözcüsü Murat Bulat, Birinci Süper Futbol Ligi'in gelecek sezon 21 takımla oynanabileceğini söyledi. 
     Futbolda ''Şike Çetesi'' iddialarıyla gündeme gelen ''Ligden düşüp-düşmeme'' tartışmalarıyla ilgili bulunan Bulat, Futbol Federasyonu'nun bu konuda sağlıklı bir karar vereceğine inandıklarını bildirdi. 
     UEFA Tahkim Kurulu Üyesi Dr. Levent Bıçakçı'nın, ''Ligden düşme kaldırılır'' sözüne destek veren Bulat, ''Küme düşme bu yıl kaldırılabilir ve lig önümüzdeki yıl 21 takımla oynanabilir'' dedi. 
     Antalyaspor'un, küme düşme hattında bulunduğu için böyle bir beklenti içerisinde olmadıklarını kaydeden Bulat, pek çok kulübün bu anlamda bir beklenti içerisinde olduğunu bildiklerini ifade etti. 
     Futbol Federasyonu'nun, dün yaptığı toplantıda, ''Şike Araştırma Komisyonu'' kurulmasını kararlaştırdığının altını çizen Bulat, ''Bu karar, federasyonun da iddiaları ciddiye aldığını gösteriyor. Ligden düşüp düşmeme konusunda Federasyon'un sağduyulu bir karar vermesini bekliyoruz'' diye konuştu. 
     Futbol Federasyonu'nun, ceza davasının soncunu beklemek yerine kendi disiplin kurallarını işletmesinin de doğru bir davranış olacağına değinen Bulat, amaçlarının, ''bu kararla kümede kalmak değil, Türk futbolundaki kirlenmişliğin sona erdirilmesine katkı sağlamak olduğunu'' söyledi. 
     Bulat, Antalyaspor'un, ligden düşmenin kaldırılması için bir başvuru yapıp yapmayacağı yolundaki soruyu ''Şimdilik bunu söyleyemem. 
     Gelişmeleri takip edeceğiz ve duruma göre, yönetim kurulumuzda kararlar alacağız. Olabilir de, olmayabilir de. Başka kulüpler de bunu yapabilir'' diye yanıtladı. 
     
     "Malatya'ya da penaltı ile yenildik" 

     Antalyaspor'un Süper Lig'den düşmemek için sportmenlik çerçevesinde her türlü mücadeleyi sürdürdüğüne de işaret eden Bulat, Malatyaspor karşısında çok iyi oynamalarına rağmen kazanamadıklarını bildirdi. 
     Bu sezon, birçok maçta haksız kararlarla ve özellikle penaltı golleriyle puan kaybettiklerini öne süren Bulat, ''Malatya'da yine penaltıyla yenildik'' dedi. 
     Malatyaspor maçının özellikle ikinci yarısında tek kale oynadıkları halde kazanamadıklarını vurgulayan Bulat, maçın hakemiyle ilgili şunları söyledi 
     ''Talihsizliğimizi, ya da başarısızlığımızı hakemlere yüklemek istemiyoruz. Ama bizim aleyhimize çok kolay penaltı çalıyorlar. 
     Malatyaspor maçındaki penaltı da bana göre çok kolay çalınmış bir penaltı idi. Belki doğru karardır, ama benzer pozisyonlarda bizim lehimize hiç penaltı çalınmadı.'' Bulat, ne pahasına olursa olsun ligde kalmak için sonuna kadar sportmence mücadele edeceklerini de söyleyerek, Antalyaspor'un düşmeyi hak etmeyecek kadar iyi bir takım olduğunu sözlerine ekledi. 
     






</TEXT>
</DOC>
