<DOC>
<DOCNO> 66540 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/08/spor/spo05a.html </URL>
<DATE> 2002/02/08/ </DATE>
<TIME>  </TIME>
<AUTHOR>  </AUTHOR>
<HEADLINE>
ASLAN’A ÇAPRAZ ATEŞ 
</HEADLINE>
<TEXT>

Fatih Altaylı’nın basın toplantısı, Fenerbahçe ve Beşiktaş’ta büyük tepki gördü. İki kulübün yöneticileri Altaylı’yı, yöneticiliği bilmemekle suçladılar 
"Olayları hep çarpıtıyor"      FENERBAHÇE yöneticisi Mahmut Uslu, Fatih Altaylı’nın açıklamalarını "Olayları çarpıtıyor ve çocukca yanlışlar yapıyor.Galatasaray ikinci başkanlığına yakışmıyor" diye yorumladı. Uslu, "Hangi Galatasaraylı yönetici, Fenerbahçe Stadı’na gelmiş ve kötü davranış görmüştür Altaylı korkmadan gelsin. Güvencemiz altındadır. Ortalığı karıştırmasın. Bu uçakta futbolculara şampanya dağıtmaya benzemez. Önce yöneticiliği öğrensin" ifadesini kullandı. 
     USLU, Hakan Ünsal örneğini vererek, "Şirin gözükmeye çalıştığı futbolculara, faşizan baskılarla sözleşme imzalatmaya çalışıyor" dedi. Uslu, şöyle devam etti "Aziz Yıldırım sporun barış elçisidir. Ona dil uzatmak, abesle iştigaldir. Maçlarımızı hakem hataları yüzünden kaybetmedik. Ancak hatalar bir takım üzerinde yoğunlaştığı için tepkiliyiz. Altaylı spordan gelmediği için bunları bilmez. 100 yıla dayanan dostluğu da onun gibiler bozamaz." 
     
"Gelsin kendisine anlatalım"      BEŞİKTAŞ Menajeri Sinan Engin de, Sergen konusunda açıklamalarda bulunan Galatasaray İkinci Başkanı Fatih Altaylı’ya sert tepki gösterdi. Engin, Altaylı’nın kulüp yöneticiliğini bilmediğini iddia ederek, "Gelsin, kendisine anlatalım" dedi. Menajer Engin, Sergen’in avans alacak kadar düşük karakterli bir oyuncu olmadığını belirterek, "Altaylı, kulüp yöneticiliğini kendi programı sanıyor. İki kulübün arasını bozmasın" ifadesini kullandı. 
     ENGİN, Sergen’e talip olduklarını, ancak hem kendisinin, hem de Galatasaray’ın zarar görmemesi için konuyu sezon sonuna bıraktıklarını da belirtti. Sinan Engin şöyle devam etti "Eğer bizim kendilerine çok zarar verdiğimizi düşünüyorsa Sergen’den hemen vazgeçeriz. Altaylı ne istiyorsa onu yapalım. Ayrıca Cansun’un nezaketiyle İlhan Mansız transferini yaptık. Transfer etmeden önce kendileriyle konuşmuştuk. İlhan’ı o şekilde aldık." 
     
"Fenerbahçe’ye özel değildi"      FENERBAHÇE Başkanı Aziz Yıldırım, Fatih Altaylı’nın "Ulusoy’dan ne gibi garanti aldılar " iddialarına sert yanıtlar verdi. Yıldırım, şu yorumu yaptı "Haluk Ulusoy ile konuştuğumda tek başıma değildim. Kulüpler Birliği toplantısında bütün başkanların bulunduğu bir ortamdı. Düşüncemi söyledim. Ulusoy da, bütün kulüplere bundan sonra hakem hataları olmayacağını söyledi. Fenerbahçe’ye özel değildi. Hakemleri baskı altına alıp, kamuoyu oluşturmak için bu tür senaryolar yapılıyor. Ne söylediğimizi anlamıyorlar." 
     



 SPOR 




























</TEXT>
</DOC>
