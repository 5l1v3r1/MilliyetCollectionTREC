<DOC>
<DOCNO> 70642 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/04/spor/spo01.html </URL>
<DATE> 2002/03/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Mhyre hedefte 
</HEADLINE>
<TEXT>

Yozgat maçından sonra yenilen gollerde savunmanın suçu olduğunu söyleyen Norveçli kaleci tepki gördü. Menajer Sinan Engin, Myhre’yi uyaracaklarını açıkladı 
     BİLAL MEŞE 

     Garip konuşma 
     BEŞİKTAŞ kalecisi Myhre’nin, 4 - 2 biten Yozgat maçından sonra savunmayı suçlaması, takım içinde ve yönetimde tepki gördü. Norveçli kalecinin, "Yediğim iki golde de hatam yok. Savunma suçlu. Bir başka maçta da aynı yerde dururdum" açıklaması nedeniyle uyarılacağı öğrenildi. Menajer Sinan Engin, Myhre ile kendisinin görüşeceğini bildirdi ve "Yanlış konuşmuş" ifadesini kullandı. 
     
     Engin el koydu 
     ENGİN, futbolun takım oyunu olduğunu hatırlattı. Menajer, "Ortada yenilen goller varsa, bunu savunmaya ya da birilerine fatura etmek yanlıştır. Futbolun bütün olduğunu düşünürsek, hatalı gol yeniyorsa herkes suçludur. Kimsenin kimseyi suçlama hakkı olamaz. Buna izin vermeyiz" yorumunu yaptı. Savunma oyuncuları da "Kimin hatalı, olup olmadığını herkes görüyor" diye konuştular. 
     
Temiz topluma ihtiyaç var’Rasim Kara, şike iddiasını kendisinin yapmadığını, gelişmeleri medyadan öğrendiğini belirtti 
     BEŞİKTAŞ maçından sonra ligde bir çok maçın şike olduğunu ileri süren Yozgatspor teknik direktörü Rasim Kara, "Şike olduğunu iddia eden ben değilim" dedi. Kara, "Biz de gelişmeleri medyadan izliyoruz. Kaldı ki, hukuka yansıyan olaylar ortada. Bu işin üzerine sonuna kadar gidilmelidir. Temiz topluma ihtiyacımız var. Gaziantep maçında yüzde yüz iki penaltımız verilmedi" diye konuştu. 
     BEŞİKTAŞ maçının ikinci yarısında İlhan Mansız’ın attığı gole de değinen Kara şunları söyledi "Bugüne kadar hakemle maç kazanmadık. Selim topu yerinden kullanmadığı için atış tekrarlandı. Beşiktaş’ın kazandığı faul atışı da yerinden kullanılmadı, ama tekrarlanmadı. Acaba Beşiktaş böyle bir gol yeseydi ne olurdu Şimdi önümüzde dokuz maç, altısını kazanırsak ligde kalırız." 
     
Sırat köprüsü      BEŞİKTAŞ Futbol Komitesi Başkanı Yıldırım Demirören, kritik bir haftaya girdiklerini hatırlattı. Demirören "Önce kupa, sonra derbi. Şu aşamada kupa maçı daha çok önem kazanıyor. Çünkü tek maç ve telafisi yok. Denizlispor’u yenip, kupada finale çıkacağız. Yozgatspor karşısında ortaya koyduğumuz futbol bu kritik haftayı firesiz atlatacağımızın en büyük göstergesidir" dedi. 
     MENAJER Sinan Engin ise Yozgatspor karşısında mükemmel bir futbol ortaya koyduklarını belirtti. Engin şöyle devam etti "İnanılmaz pozisyonları cömertce harcadık. Attığımız kadar, kaçırdık. İki kritik maç oynayacağız, adeta sırat köprüsündeyiz. Kazanma hırsımız, oyun tempomuz mükemmel. İşi sıkı tutacağız, iki maçtan da yüzümüzün akıyla çıkacağız. 
     
Arat’ın tanıtım günü      BEŞİKTAŞ’TA 31 Mart’ta gerçekleşecek seçimlerde yeniden başkanlığa adaylığını koyacak muhalefet lideri Hasan Arat, bugün bir basın toplantısı yapacak. Arat, 12.00’de Etiler Develi Restaurant’ta düzenleyeceği toplantıda, listesine alacağı adayları da medyaya tanıtacak. Hasan Arat, ayrıca medyanın sorularını yanıtlayacak, projelerini anlatacak. 
     
Para dopingi      BEŞİKTAŞ’IN hem kupada, hem de ligde kritik haftaya girmesi, yönetimi harekete geçirdi. denizli ve Galatasaray sınavlarına motive edebilmek amacıyla bugün oyunculara 800 bin dolarlık transfer taksitleri dağıtılacak. Bu arada çarşamba günkü kupa sınavı hazırlıklarına dün başlandı. Mahkemesi için Almanya’ya giden Daum’un katılmadığı antrenman hafif tempoda geçti. Sağ ayak bileğinde hafif sakatlığı olan Ali Eren ile grip olan Ahmet Yıldırım, çalışmaya katılmadı. 
     



 SPOR 



























</TEXT>
</DOC>
