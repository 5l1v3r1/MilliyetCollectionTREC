<DOC>
<DOCNO> 94055 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/06/spor/spo20.html </URL>
<DATE> 2002/07/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber Turu 
</HEADLINE>
<TEXT>

Başkanlar şokta      FENERBAHÇE, Galatasaray ve Beşiktaş başkanlarının, voleybol ve basketbol gibi amatör şubeleri destek görmemeleri halinde kapatacaklarını açıklamaları şok etkisi yarattı. Voleybol Federasyonu Başkanı Hüsnü Can, "Fevkalede üzücü bir olay. Tekrar değerlendirilmeli" dedi. Basketbol Federasyonu Başkanı Turgay Demirel ise, "Böyle bir darbe yaralayıcı olur. Bunu restleşme olarak görmemek lazım" diye konuştu. 
     
Öngören imzaladı      BASKETBOLDA Ülker, antrenör Tolga Öngören ile üç yıllık sözleşme imzaladı. Basketbol Milli Takımı’nın yardımcı antrenörlerinden Öngören, "Ülker, ülkemizi Avrupa Ligi’nde temsil eden iki takımdan biri. Bu nedenle sorumluluğumuzun bilincindeyiz. Hedef iki cephede de başarılı olmak" dedi. 
     
Alpay, F.Bahçe’de      TRANSFERDE sessiz bir dönem geçiren Fenerbahçe Erkek Basketbol Takımı, geçen yıl Ergin Ataman’ın takımı İtalyan Montepaschi Siena’da oynayan Alpay Öztaş’la sözleşme imzaladı. Efes Pilsen’in alt yapısından yetişen 1976 doğumlu 2.06 boyundaki power forvet, iki yıl önce Pınar Karşıyaka’da forma giyiyordu. 
     
Mrsic’e tutuklama      FENERBAHÇE’NİN Hırvat asıllı Boşnak oyun kurucusu 32 yaşındaki Damir Mrsic ülkesinde tutuklandı. Hırvatistan’dan Saraybosna’ya geçerken pasaportuna yapılan kontrolde asker kaçağı olduğu belirlenen Mrsic, gözaltına alındı. Mrsic, askerlik şubesine sevkedilmesinin ardından serbest bırakıldı. 
     
Maaş müjdesi      GSGM tarafından başarılı sporculara aylık verilmesi ile ilgili ödül yönetmeliği değişikliği onaylandı. Maliye Bakanlığı, yıl içinde uluslararası müsabakalarda derece alan ve 2004 olimpiyatları için gelecek vaad eden 150 sporcuya ayda 4 cumhuriyet altını Yaklaşık 440 milyon lira karşılığı aylık verilmesi teklifini kabul etti. 
     
Fransa Turu başlıyor      GELENEKSEL Fransa Bisiklet Turu’nda 2002 mücadelesi bugün resmen start alacak. Dün Lüksemburg’da koşulan başlangıç yarışının ardından favori pedallar, bugünden itibaren tam 20 etaptan oluşan ve 28 Temmuz’a kadar devam edecek olan maratona başlayacak. Son üç yılın şampiyonu ABD’li Lance Armstrong, yine yarışların favorisi olarak gösteriliyor. 
     
Lemerre kovuldu      FRANSA Milli Takımı’nın hocası Roger Lemerre görevinden alındı. Futbol Federasyonu Başkanı Claude Simone, yeni teknik direktör için çalışmalarının sürdüğünü söyledi. 61 yaşındaki tecrübeli teknik adam, Dünya Kupası’ndan sonra eleştiri oklarına hedef olmuştu. 
     
Altay’da başkan Yorgancıoğlu      SÜPER Ligin yeni ekibi Altay’da başkanlığa Hayri Yorgancıoğlu getirildi. Yönetim ise şu isimlerden oluştu Tansel Önder, Tanju Karabunar, Sadettin Ünlü, Hüsamettin Ender, Ali Köşklü, Haluk Güler, Abdullah Öz, Ali Ekber Sevin, Nihat Aygün, Yasin Gülek, Gökhan Kebabçıoğlu, Tayfun Ozankaya, Demet Urla, Aslan Savaşan, Mustafa Kaplakaslan, Mithat Mıhçı, Tamer Kamböre, Bülent Koyuncuoğlu 
     
Konya’da açlık grevi      TÜRKİYE İkinci Futbol Ligi A Kategorisi takımlarından Konyaspor’da, kayyuma devrinin gündeme gelmesi üzerine bir grup taraftar kulübe ilgisiz kalınmasını protesto amacıyla açlık grevi girişiminde bulundu. Kulüp binası önünde açlık grevi başlatan Nalçacı Gençlik Grubu’ndan sekiz kişi polis müdahalesi üzerine eyleme son verdi. 
     
Bir aldılar beş verdiler      BEDENSEL Engelliler Federasyonu, Almanya’nın Meyra’ firması tarafından gönderilen 146 milyon lira değerindeki promosyon ürünlerini gümrükten alabilmek için 592 milyon lira harcadı. GSGM’yi zarara uğratan bu ilginç gelişmenin yanısıra, paketlerden birinin boş olduğu da bildirildi. 
     
Zimmet skandalı      GSGM Teftiş Kurulu müfettişlerin yaptıkları incelemeler sırasında, Karate Federasyonu memurlarından Yüksel Erdem’in sahte bordrolarla 10 milyar lira civarında bir parayı zimmetine geçirdiği saptandı. Hakkında dava açılan Erdem’in tedbir olarak tutuklanarak cezaevine konulduğu ve 12 yıl hapis istemiyle yarglandığı bildirildi. Konuyla ilgili araştırmalar sonucunda Genel Sekreter Öztekin Üçok da görevden alındı. 
     



 SPOR 



























</TEXT>
</DOC>
