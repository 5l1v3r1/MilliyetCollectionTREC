<DOC>
<DOCNO> 62643 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/16/son/sontur27.html </URL>
<DATE> 2002/01/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Kolejli kızın intiharının ardındaki sır aralanmadı... 
</HEADLINE>
<TEXT>

     Üsküdar İlçe Milli Eğitim Müdürü Hasan Korkmaz, Boğaziçi Köprüsü'nden atlayarak intihar eden Özel Üsküdar Amerikan Lisesi öğrencisi Lara Falay'ın ''satanist'' davranışının görülmediğini belirterek, intihar nedeninin ''duygusal bir ilişkisi olabileceğini'' söyledi. 
     Üsküdar İlçe Milli Eğitim Müdürlüğü'nde gazetecilere açıklama yapan Hasan Korkmaz, Lara Falay'ın sevecen, başarılı, kolay arkadaşlık kurabilen, sıcak bir insan olarak tanındığını kaydetti. 
     Korkmaz, ''Okuldaki izlenimlere göre Falay'ın satanist davranışı yokmuş. Duygusal bir ilişkisi olabilir. Zannediyorum duygusal ilişkisini kimseye anlatamadı ve sıkıntıya girdi. Bunun sonucunda da intihar etmiş olabilir'' dedi. 
     İlçe Milli Eğitim Müdürlüğü'nden alınan bilgiye göre, Özel Üsküdar Amerikan Lisesi Rehberlik Bölümü tarafından 2000-2001 Eğitim- Öğretim Yılı'nda yapılan bir ankette, Lara Falay, şunları yazdı 
     ''Geçen sene teşekkür aldım. Bu sene takdir almaya çalışacağım. 
     İyi arkadaşlar ile kötü, menfaat peşinde koşan arkadaşları ayırt edip, uzun süren dostluklar kuracağım. Geçen sene olduğu gibi, bu yıl da voleybol takımına girip başarılı olacağım. Formumu koruyacağım. Bir sıkıntım olduğunda zaten paylaşacağım insanlar var. Onlarla konuşurum.'' Bu arada, baba Yasev Falay'ın da, Beylerbeyi Karakolu'nda verdiği ifadede, ''kızının hiç kimseyle sorunu olmadığını'', ''bütün arkadaşlıklarının güzel olduğunu'' söylediği öğrenildi. 
     Öte yandan, Adli Tıp Kurumu'nda otopsi işlemleri tamamlanan Lara Falay'ın cenazesinin, yarın toprağa verileceği öğrenildi. 
     






</TEXT>
</DOC>
