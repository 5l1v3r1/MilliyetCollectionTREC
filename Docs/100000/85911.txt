<DOC>
<DOCNO> 85911 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/24/son/soneko13.html </URL>
<DATE> 2002/05/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Çıplak tavuk 2 milyon lira... 
</HEADLINE>
<TEXT>

     İsrail'de Rechovot İbrani Üniversitesi Tarım Bilimleri Fakültesi'nde bilimadamlarınca genleri değiştirilerek üretilen ''çıplak tavuklar'' tüm dünyanın ilgisini çekerken, daracık kafeslerde yumurta üreten, yaşlanıp tüyleri dökülen tavuklar da verimleri düştüğü için pazarlarda kesilmeleri için satışa sunuluyor. 
     Yumurta yetiştiricilerinden alınan bilgiye göre, yumurta üretimi için çiftliklerde kafeslerin içinde beslenen tavuklar, birbuçuk yıl yumurtlayarak sahibine para kazandırıyor. Yumurta verimi bu süre sonunda düşen ve tüy değiştirmek için tüylerini döken tavuklar, yumurta fiyatları düşük ise boş yere beslenmeyip hemen kesime gönderiliyor. Yumurta fiyatlarının yüksek olduğu dönemlerde ise tavuk yumurta verimi düşük de olsa, tüylerini döküp yumurta yumurtlamaz da olsa elden çıkartılmıyor ve yeniden yumurta alınması için bir süre daha zararına beslenip daha sonra yeniden yumurta üretimi için kullanılıyor. 
     Tavukların kafes içindeki ömürleri bazen verimlerine, bazen de yumurta fiyatlarına bağlı olarak kısalıp uzayabiliyor. Tüy dökme dönemine girip yumurta verimi düşen yaşlı tavuklar, yumurta fiyatları şu anda düşük olduğu için de pazarlarda tanesi 2 milyon liraya satışa sunuluyor. 
     Tavuk satıcılarından Ali Çetin, dargelirlilerin temizlenmiş tavuk yerine ucuz olduğu için canlı tavukları almayı tercih ettiklerini söylüyor. 
     





</TEXT>
</DOC>
