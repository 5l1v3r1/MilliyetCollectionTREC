<DOC>
<DOCNO> 67804 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/15/son/sondun16.html </URL>
<DATE> 2002/02/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Avrupalı genç kızlar çok sigara içiyor 
</HEADLINE>
<TEXT>

     Avrupa'da genç kızların, yetişkin hemcinslerine göre daha çok sigara içtiği saptandı. 
     Dünya Sağlık Örgütü'nün raporunda, 15-16 yaşları arasındaki genç kızlarda sigara içme oranının yüzde 25.5, 16-17 yaşları arasındakilerde ise yüzde 28.3'e yükseldiğine dikkat çekilirken, yetişkin kadınlarda bu oranın yüzde 21.5 düzeyinde olduğu belirtildi. 
     Raporda, gençler arasında tütün mamullerinin tüketiminin, batının aksine en çok Doğu Avrupa'da arttığına dikkat çekildi. 
     Doğu Avrupa'da 15-16 yaş arasındaki gençler arasında sigara içme oranının yüzde 29, tüm Avrupa'da 15-18 yaşları arasında sigara içme oranının ise yüzde 30 olduğu kaydedildi. 
     Tütün mamullerine karşı mevcut önlemlerin de gözden geçirildiği örgütün raporunda, bu ürünlerin tüketiminin etkili bir biçimde azaltılmasının sağlanması için Avrupa ülkelerine, sigara reklamlarının yasaklanması ve bu ürünler üzerindeki vergilerin artırılması önerileri getirildi. 
     Varşova'da, gelecek hafta biraraya gelecek olan 51 ülkenin sağlık bakanları ve sağlık sektörüyle ilgili üst düzey yetkilileri, bu konuyla mücadele çerçevesinde alınan önlemlerin etkilerini görüşecekler. 
     






</TEXT>
</DOC>
