<DOC>
<DOCNO> 91340 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/22/spor/spo03.html </URL>
<DATE> 2002/06/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Gabriel komedisi 
</HEADLINE>
<TEXT>

Galatasaray, Brezilyalı futbolcunun transferinde sınıfı geçemedi. Her gün yeni bir problem çıkınca, imzaya beklenen genç yıldız yedeğe çekildi. Yönetim ise, "Daha iyilerini bulduk" açıklamasını yaptı 
     HALİL ÖZER 

     Kafalar karıştı 
     SARI - Kırmızılı kulüp, Gabriel’in transfer defterini kapatmak üzere. Teknik Direktör Fatih Terim’in, Divan Kurulu toplantısında ismini açıklamasının ardından yönetimin ertesi gün İstanbul’a geleceğini duyurduğu Gabriel için önce pasaport problemi ortaya atıldı. Brezilya’nın Sao Paulo kulübünde forma giyen 21 yaşındaki defans oyuncusunun pasaportunun vizesinin bitmesi nedeniyle gelemediği ileri sürülürken, daha sonra da menajer krizi patlak verdi. 
     
     Üç yeni aday 
     YÖNETİM, transferin imzaya dökülmemesiyle ilgili her gün yeni gerekçeler ortaya dökerken, son olarak da fiyat konusunda sorunlar çıktığı bildirildi. Bu gelişmeler üzerine yöneticiler Gabriel’den vazgeçti. İsmi açıkladıktan sonra "Yeni Roberto Carlos bulduk" diyen yöneticiler, şimdi çark ederek, "Gabriel’den daha iyilerini bulduk" diye konuştular. Galatasaray’ın, yeni bulduğu üç Brezilyalı’nın ismini önümüzdeki günlerde açıklaması bekleniyor. 
     
Aslan’ın hazırlık sınavları      AVUSTURYA’DA 3 - 12 Temmuz tarihlerinde ilk etap hazırlıklarını gerçekleştirecek olan Galatasaray’ın, hazırlık maçlarında karşılaşacağı rakipler belli oldu. Sarı - Kırmızılılar, Salzburg’un 125 kilometre güneydoğusundaki İrdningSteiermarkt yerleşim merkezinde, 6 Temmuz’da Judenburg Stadı’nda Judenburg, 9 Temmuz’da Rottenmann Stadı’nda Rottenmann ve 11 Temmuz’da da Dundee United takımıyla karşı karşıya gelecek. 
     
Alpay’da indirim yok      TEKNİK Direktör Fatih Terim’in ısrarla istediği Alpay konusunda yapılan girişimlerden olumlu sonuç alınamadı. Alpay için eski başkanlardan Selahattin Beyazıt’ın yoğun temaslarına rağmen Aston Villa kulübü bonserviste indirime gitmedi. Beyazıt, Londra’da çalışmalarını aralıksız sürdürüyor. Bu arada Dünya Kupası’ndan sonra Alpay, İngiliz yöneticilerle masaya oturup, bonservisinde indirim talep edecek. Öte yandan geçen sezon da transferde ismi gündeme gelen Bursasporlu Ender, "Kulübümle anlaşsınlar, ben gelmeye hazırım" dedi. 
     
     



 SPOR 


































</TEXT>
</DOC>
