<DOC>
<DOCNO> 88735 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/08/son/sontur12.html </URL>
<DATE> 2002/06/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Çiller "Haklılığımız ortaya çıktı 
</HEADLINE>
<TEXT>

     DYP Genel Başkanı Tansu Çiller, Cumhurbaşkanı Ahmet Necdet Sezer'in çağrısıyla Çankaya Köşkü'nde gerçekleştirilen AB konusundaki toplantıda haklılıklarının tescil olduğunu, bir ''hükümet boşluğu ve bölünmüşlüğünün ortaya çıktığını'' savunarak, ''Verdiğimiz mesaj şudur AB'ye Evet ama bu hükümetle gitmeye Hayır '' dedi. 
     Çiller, partisinin Bahçelievler İlçe Kongresi'ne katıldı. Star Düğün Salonu'ndaki kongreye gelişinde basın mensuplarının sorularını yanıtlayan Çiller, bir gazetecinin, ''Zirve'ye DYP'nin katılmaması üzerine ağır eleştiriler yöneltildiğini'' hatırlatması üzerine, şunları söyledi 
     ''Dün Zirve'deki resimde haklılığımız tescil olunmuştur. Çünkü bir Hükümet boşluğu ortaya çıkmıştır ve Hükümet'in bölünmüşlüğü ortaya çıkmıştır. Biz AB'Ye evet ama bu Hükümete Hayır diyoruz . 
     Verdiğimiz mesaj şudur AB'ye Evet , ama bu hükümetle gitmeye Hayır . Çünkü hükümeti çözmezseniz, hiçbir meseleyi çözemezsiniz. 
     Zaten hükümet AB meselesi konusunda da bölünmüştür. Hem bir parti bir tarafa çekiyor. Öbür parti ise diğer tarafa çekiyor. Ortadaki partinin ise başı yok.'' ''Bu hükümetin fiilen bittiğini'' savunan Çiller, ''Şimdi asıl esas olan bir şey var. O da herkes bilmelidir ki, Türkiye'yi gümrük birliğine biz soktuk ve Türkiye'yi AB'ye sokacak olan tek ekip ve kararlı, bilgili duruş bizim duruşumuzdur. Bizim ekibimizdir. 
     Milletimiz bu konuda rahat olsun. Biz, Türkiye'yi onurlu bir duruşla AB'ye ya taşıyacağız, ya taşıyacağız'' diye konuştu. 
     
     BAHÇELİ'NİN TUTUMU 
     ''MHP Genel Başkanı Devlet Bahçeli'nin bu konudaki tutumunun'' sorulması üzerine Çiller, şunları kaydetti 
     ''Sayın Bahçeli'nin tutumu anlaşılır gibi değil. Milletimiz bu oyuna gelmeyecektir. Bahçeli şunu söylemektedir 'Ben iktidarda kalmak istiyorum ama kendi yanlış gördüğüm işleri de başkalarına taşeron olarak yaptırmak istiyorum'. İktidarsanız iktidarlığınızı bilin. Bir iş doğruysa yapın. Yanlışsa yapmayın ve yaptırmayın. Yani, bir iş yanlış deyip başkalarını azmettirirseniz o, suça ortaklık olur. Millet bu oyuna gelmez. Biz de gelmeyiz.'' 
     





</TEXT>
</DOC>
