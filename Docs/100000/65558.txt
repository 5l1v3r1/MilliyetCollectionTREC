<DOC>
<DOCNO> 65558 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/02/son/sondun11.html </URL>
<DATE> 2002/02/02/ </DATE>
<TIME>  </TIME>
<AUTHOR>  </AUTHOR>
<HEADLINE>
El Kaide'den teröristlere dersler.. 
</HEADLINE>
<TEXT>

     Uluslararası terörist Usame Bin Ladin'in örgütü El Kaide'nin eğitim kitabında teröristlere, nükleer tesisler, gökdelenler, stadyumlar ve havaalanları gibi insanların çok olduğu yerlere saldırı düzenlemeleri öğütleniyor. 
     Associated Press'in haberine göre, 11 ciltten oluşan ''Afgan Cihadı'' adlı eğitim kitabının, dış operasyonlar başlığı altında teröristlere binlerce kişiyi öldürmenin, ABD ve Avrupa'da endişe saçmanın en iyi yolları anlatılıyor. 
     Bu öğütler arasında, teröristlerden Özgürlük Anıtı, Big Ben ve Eiffel Kulesi gibi değerli hedefleri seçmeleri isteniyor. 
     Çok can kaybı olması için Yahudi örgütlerine ve büyük Yahudi toplantılarına saldırı düzenlenmesinin de önerildiği kitapta, Arap uluslarının önde gelen kişilerine suikast düzenlenmesinin faydasından da bahsediliyor. 
     Kitapta, ABD'de 11 Eylül'de düzenlenen saldırıdan bahsedildiği tahmin edilen bazı cümlelerde yer alıyor. Bu cümlelerde ''saldırılar güçlü ve o ulusun nüfusu üzerinde büyük etkisi olmalı. Uluslardan herhangi birindeki 4 hedef, aynı zamanda vurulmalı ki, hükümet ciddi olduğumuzu anlasın'' ifade ediliyor. 
     Kitabın diğer bölümlerinde, fidye için adam kaçırma ve şantaj yoluyla operasyonlar için nasıl para bulunacağı da anlatılıyor. 
     Bir hücrenin çok fazla olan giderlerini gizlemek için düzenli gelirin alınacağı bir iş yaratılmasının gerektiği belirtilen kitapta, saldırının planlanacağı ülkedeki hücrenin üyelerinin sayısının 7'yi geçmemesi ve bu kişilerin birbirlerini tanımaması gerektiği öğütleniyor. Kitapta, yalnızca hücre liderinin, diğerlerini bilmesi gerektiği belirtiliyor. 
     Kitapta, ''ihanet eden üyeler, öyle cezalandırılsın ki geriye kalan günlerinde ölmeyi arzulasın. Eğer ihaneti yüzünden başka üye ölürse, öldürülsün'' deniliyor. 
     






</TEXT>
</DOC>
