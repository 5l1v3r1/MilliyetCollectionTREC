<DOC>
<DOCNO> 52608 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/16/son/sondun12.html </URL>
<DATE> 2001/11/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Kule ile irtibatı kesilen yolcu uçağı ablukaya alındı 
</HEADLINE>
<TEXT>

     Hollandalı Transavia havayollarına ait bir yolcu uçağının, Fransa'nın başkenti Paris üzerinde 9 Kasım'da jetler tarafından ablukaya alındığı bildirildi. 
     Transavia tarafından yapılan açıklamada, İspanya-Hollanda seferini yapan bir Boeing 737'nin, Paris üzerinde kısa bir süre için kuleyle irtibatının kesildiği belirtildi. 
     Bunun üzerine, uçağın teröristlerce kaçırılmış ve Paris üzerinde düşürülecek olması ihtimaline karşı, Hava Kuvvetleri'nin derhal alarma geçirildiği kaydedilen açıklamada, 2 Mirage 2000 savaş uçağının, yolcu uçağına her iki taraftan da çok yaklaştığı, tam bu sırada pilot ile kule arasında bağlantının yeniden kurulduğu bildirildi. 
     Jetlerin uçağa çok yaklaştığını gören yolcuların soğuk kanlı kalmayı başardıkları belirtilen açıklamada, irtibat kopukluğunun, pilotların o anda farklı bir radyo frekansını kullanmalarından kaynaklanmış olabileceği ifade edildi. 
     






</TEXT>
</DOC>
