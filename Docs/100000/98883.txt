<DOC>
<DOCNO> 98883 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/30/son/soneko14.html </URL>
<DATE> 2002/07/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Mayıs ayında 14 bin 393 araç trafiğe çıktı... 
</HEADLINE>
<TEXT>

     Devlet İstatistik Enstitüsü DİE , 2002 Mayıs ayı motorlu kara taşıtları istatistiğini açıkladı. 
     Trafiğe kaydı yapılan motorlu taşıt sayısı, bu yılın Mayıs ayında toplam 14 bin 393 adet oldu. Kaydı yapılan araçlar içinde, 6 bin 695 adet ve yüzde 46.5'lik oran ile otomobil ilk sırada yer aldı. 
     Buna göre Mayıs ayında trafiğe kaydı yapılan araçlar arasında otomobili, yüzde 31.9 ile kamyonet, yüzde 11.8 ile motosiklet, yüzde 2.9 ile kamyon izledi. Mayıs ayında trafiğe kaydolan araçların yüzde 6.9'unu ise minibüs, otobüs, yol ve iş makinaları ile özel amaçlı taşıtlar oluşturdu. 
     Mayıs ayında bin 344 taşıtın ise trafikten kaydı silindi. Geçen yılın aynı ayında 773 adet taşıtın trafikten kaydı silinmişti. 
     Bu yılın Ocak-Mayıs döneminde trafiğe kaydı yapılan araç sayısı 41 bin 939 olurken, 5 bin 328 adet aracın trafikten kaydı silindi. Bu rakamlar geçen yılın aynı dönemine göre önemli oranda azalış gösterdi. 
     Geçen yılın aynı döneminde trafikten kaydı silinen araç sayısı 2 bin 910 adet, trafiğe kaydı yapılan araç sayısı ise 75 bin 269 adet olmuştu. 
     
     YÜZDE 61.7'Sİ OTOMOBİL 
     Ayrıca bu yıl Mayıs ayı sonu itibariyle trafiğe kayıtlı araçların yüzde 61.7'sini otomobil, yüzde 14'ünü motosiklet, yüzde 11.5'ini kamyonet, yüzde 5.4'ünü kamyon ve yüzde 7.4'ünü ise minibüs, yol ve iş makinaları, otobüs ile özel amaçlı taşıtlar oluşturdu. 
     Mayıs ayında, tescil belgesi alan taşıtlar Adana, Ankara, Antalya, Balıkesir, Bursa, Denizli, Hatay, Mersin, İstanbul, İzmir ve Muğla illerinde yoğunlaştı. Seçilmiş bu illerdeki taşıt sayısının toplam içindeki payı ise yüzde 74 oldu. 
     Otomobil, minibüs, otobüs, kamyonet ve kamyon gibi taşıtların kullanım şekline göre yüzde 97'si özel, yüzde 2.7'si ticari, yüzde 0.3'ü de resmi olarak kullanılıyor. 
     
     TESCİLDE RENAULT ÖNDE 
     Öte yandan, bu yılın Mayıs ayında trafikten ilk defa tescil belgesi alan otomobillerin markalarına göre yüzde 23.3'ünü Renault, yüzde 14.9'unu Tofaş Murat-Fiat , yüzde 9.6'sını Hyundai, yüzde 8.9'unu Volkswagen, yüzde 7.5'ini Opel, yüzde 6.8'ini Toyota ve yüzde 29'unu ise diğer markalar oluşturdu. 
     





</TEXT>
</DOC>
