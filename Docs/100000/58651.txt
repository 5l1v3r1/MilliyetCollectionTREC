<DOC>
<DOCNO> 58651 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/24/ekonomi/aeko.html </URL>
<DATE> 2001/12/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Borç ödenmeyecek, para halka verilecek 
</HEADLINE>
<TEXT>

Arjantin’de başkanlığı devralan Rodriguez Saa, tüm dış borç ödemelerini durdurduklarını açıkladı ve Yaratılacak kaynak halk için kullanılacak’ dedi 
     EKONOMİ SERVİSİ 

     Geçtiğimiz perşembe günü yağma ve şiddet olaylarının ardından istifa eden Devlet Başkanı de la Rua’nın yerine geçici olarak Peronist Parti’den Adolfo Rodriguez Saa atandı ve atanır atanmaz ilk icraatı olarak dış borç ödemelerini durdurduklarını açıkladı. Saa, yaptığı ilk konuşmada şunları söyledi 
     "Hadi boğayı boynuzundan yakalayalım. Şimdi dış borçlardan bahsedeceğiz. Dış borç ödemelerini geçici olarak durduruyoruz. Artık zorlayıcı dış borçları ödemek yerine Arjantin halkına öncelik vereceğiz." 
     Ödemelerin askıya alınmasıyla birlikte oluşacak olan yeni kaynağın istihdam ve sosyal kalkınma alanlarında kullanılacağını belirten Saa, "Yeni bir cumhuriyet görüyorum, yeni bir dönüşüm noktasındayız, şu an için en büyük sorunumuz toplumumuzun sosyal hastalıkları. Artık tüm kaynaklarımızı Arjantinliler için kullanacağız" dedi. Saa konuşmasına şöyle devam etti 
     "Aldığımız bu karar dış borçların reddi anlamına gelmiyor, makul bir hükümetin dış borçları doğru biçimde ele alması anlamına geliyor. Bu karara uluslararası piyasalar iyi tepki gösterecek, çünkü konuyu onlarla görüşüp tartışacağız." 
     Arjantin’in ödemelerini askıya aldığı dış borç tutarı yaklaşık olarak 132 milyar dolar civarında bulunuyor. 
     
Devalüasyon yok’      Ekonomi planını yayınlayacağını ve yapılması gereken göreve girişeceğini belirten Rodriguez Saa, Arjantin ekonomisinin dolara bağımlı olmaması için ülkenin para birimi pesonun devalüe edilmeyeceğini ve ekonominin de dolarize olmayacağını açıkladı ve "Ülkem adına tüm gücümle çalışacağım, dürüstçe ve çok çalışacağım" dedi. 
     Geçici olarak Arjantin başkanı seçilen Saa, 18 yıldır valilik görevini sürdürüyordu. Saa, gelecek yılın mart ayına kadar görev yapacak. Kongre, 3 Mart 2002 tarihinde de devlet başkanlığı seçimi düzenleyecek. 
     
Yeni para geliyor      İstifa eden Arjantin Başkanı de la Rua’nın yerine seçilen yeni başkan Rodriguez Saa, Arjantin’de üçüncü bir para birimi çıkarılacağını duyurdu. Arjantin, bundan 
     10 yıl önce aldığı bir kararla pesoyu 1 ABD dolarına eşitlemişti. Saa, "Uygulayacağımız politikalar çerçevesinde alacağımız kararla 
     10 yıldır 1 ABD dolarına eşitlenen Arjantin pesosunun yanısıra, yeni bir para birimini tedavüle çıkaracağız" dedi. Saa, 10 yıldır uygulanan kambiyo rejimini terkedeceklerini belirterek peso ve ABD dolarının yanısıra üçüncü bir para birimini tedavüle çıkarıp, sıradan Arjantinlilerin ellerine para geçmesi için likidite yaratılacağını söyledi. 
     



 EKONOMİ 
















</TEXT>
</DOC>
