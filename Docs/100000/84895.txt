<DOC>
<DOCNO> 84895 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/19/son/sondun07.html </URL>
<DATE> 2002/05/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Türk filmleri Cannes'da görücüye çıktı 
</HEADLINE>
<TEXT>

     Dünyanın en önemli sinema etkinliklerinden Cannes Film Festivali, Türkiye'nin tanıtıldığı faaliyetlere de sahne oluyor. 
     Festival Sarayı ile lüks otellerin yanında yer alan dev panolarda, Türk turizmini tanıtan filmler gösteriliyor. 
     Türkiye'nin Paris Turizm ve Tanıtma Müşavirliği'nin girişimiyle, Türkiye'nin tarihi ve turistik yerlerinin tanıtıldığı 30 saniyelik reklam filmi, Tarkan'ın ''Hüp'' şarkısının eşliğinde Cannes kentine gelen turistlere gösteriliyor. 
     Turizm Bakanlığı'nın, 26 Mayıs'a kadar, dev reklam panolarında Türkiye reklamının 300 kere gösterilmesi için anlaşma yaptığı öğrenildi. 
     Bu yıl 55. kez düzenlenen Cannes Film Festivali'ne, dünyanın dört bir yanından, dört bini gazeteci, çoğu sinema dünyasından 35 bin kişi geldi. Festival boyunca, Cannes kentini ziyaret edecek turistlerin sayısının ise 200 bini bulması bekleniyor. 
     Cannes Film Festivali sırasında, yönetmen Zeki Demirkubuz'un ''İtiraf'' ve ''Yazgı'' filmleri 24 Mayıs Cuma günü yarışma dışı ''görülmeye değer filmler'' kategorisinde gösterilecek. 
     Festival dolayısıyla, Kültür Bakanlığı'nın desteğiyle SESAM, Türk filmlerini tanıtmak ve pazarlamak amacıyla, bir stand açtı. 
     Ersin Pertan'in ''Şarkıcı'', Faruk Aksoy'un ''Yeşil Işık'', Tayfun Pirselimoğlu'nun ''Hiçbir Yerde'', Osman Sınav'ın ''Deli Yürek'', Semir Aslanyürek'in, ''Şelale'', Levent Kırca'nin ''Son'', Ümit Ünal'in ''9'' isimli filmleri, yabancı film dağıtım şirketleri düzenlenecek film seanslarında gösterilecekler ve bir anlamda yurt dışına açılabilmek için görücüye çıktılar. 
     Öte yandan ünlü işadamı Sakıp Sabancı, Film Festivali'nin düzenlendiği Cannes'a gelen ünlüler arasında yer alıyor. 
     Festival, 26 Mayıs'da sona erecek. 
     





</TEXT>
</DOC>
