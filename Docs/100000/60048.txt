<DOC>
<DOCNO> 60048 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/31/son/sontur08.html </URL>
<DATE> 2002/12/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Sarhoş hırsız olay çıkardı... 
</HEADLINE>
<TEXT>

     Şişli'de aracına çarptığı için kendisini izleyen taksicinin otomobilini Kağıthane'de çalan alkollü hırsız, polisin takibinden kurtulmak amacıyla Haliç Köprüsü'nde boğazına tornavida dayadı. Polisin ikna edemediği hırsız, bir anlık dalgınlığından yararlanılarak etkisiz hale getirildi. 
     Mecidiyeköy Silahşör Caddesi'nde 34 DOD 77 plakalı otomobille seyir halinde olan Cemal Aydın, aynı yönde giden Ökkeş Yüksel'in kullandığı 34 THS 57 plakalı taksiye çarpmasına rağmen yoluna devam etti. 
     Yüksel tarafından takip edilen Aydın, aldığı aşırı alkolün de etkisiyle Kağıthane Cendere Yolu üzerinde bir binanın duvarına çarparak kaza yaptı. 
     Kaza yerine gelen taksici Yüksel'in polise şikayet ettiği Aydın, görevlilerin dalgın olduğu bir anda çalışır haldeki taksiye binerek kaçmaya başladı. 
     Bunun üzerine polislerce takibe alınan ve Sütlüce'den E-5 Karayolu'na çıkarak kaçışını sürdüren Cemal Aydın, polisin ''dur'' ihtarlarına aldırmayarak Beşiktaş Barbaros Bulvarı'na girdi. 
     Sahil yolunu izleyerek Karaköy, Eminönü, Fatih güzergahından Eyüp'e yaklaşan Aydın, bir ara Haliç Köprüsü'nün üstüne çıktı. 
     Köprünün Sütlüce yönünü trafiğe kapatan polis, ''dur'' ihtarına uymamakta direnen Aydın'ın içinde bulunduğu taksinin lastiklerine ateş açtı. 
     Bunun üzerine kontrolden çıkan ve camlarına da kurşun isabet eden taksi, 2 ayrı ekip otomobiline çarptıktan sonra köprüdeki bariyerlere vurarak durdu. 
     Polislerce gözaltına alınmak istenirken bu kez yanındaki tornavidayı boynuna dayayarak güvenlik kuvvetlerini bir süre daha engelleyen Aydın, dalgın olduğu sırada arka kapıdan araca binen bir polis tarafından elindeki tornavida alınarak etkisiz hale getirildi. 
     Taksiden çıkarılan Aydın, kelepçe takmak isteyen polislere ise ''ayıp oluyor ama...'' dedi. 
     Basın mensuplarının sorularına da ''Allahü ekber'' diye karşılık veren Aydın, gözaltına alınarak Eyüp Polis Merkezi'ne götürüldü. 
     Alkollü hırsız Aydın'ın neden olduğu kazalarda, büyük şans eseri yaralanan olmadı. 
     





</TEXT>
</DOC>
