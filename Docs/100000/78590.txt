<DOC>
<DOCNO> 78590 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/16/spor/spo08.html </URL>
<DATE> 2002/04/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Rize'nin çığlığı 
</HEADLINE>
<TEXT>

Yeşil - Mavililer, Diyarbakır deplasmanında yaşananları "futbol terörü" olarak değerlendirirken, II. Başkan Ekrem Cengiz, "Puanımızın silinmeyeceğini bilsem, takımı sahadan çekerdim" dedi 
     CEVDET ERGUN 

     LİGDE kalma mücadelesi veren Diyarbakır ve Rizespor maçı, tribün baskısının ne boyutlara ulaşabileceğinin en çarpıcı örneği olarak hafızamıza kazındı. Rize’nin 2. Başkanı Ekrem Cengiz, "İlk maçta Koray’ın davranışına Erman Toroğlu’nun yaptığı yorum tansiyonu körükledi. Koray’ı götürmekten vazgeçtik. Taç ve korner atışları polis kalkanları altında yapıldı. Tribünden taşlar yağdı, yan hakem yaralandı" diye konuştu. 
     YAŞADIKLARI atmosferde oyuncularından futbol beklemenin yanlış olduğunu kaydeden Cengiz, "Tribünde bile rahatsız olduk. Emniyet tedbirleri iyiydi. Ancak Ümit’in kaçırdığı gol olsaydı, istenmeyen olaylar yaşanabilirdi. Yenildiğimize dua etmek durumunda kaldık" dedi. Ekrem Cengiz, takımı sahadan çekmeyi düşündüğünü de açıklayıp, "Puanımızın silinmeyeceğini bilsem bunu yapardım" ifadesini kullandı. 
     
Tokat da korktu’      ÇAYKUR Rizespor Teknik Direktörü Karol Pecze, "Futbol terörü yaşadık. Bu atmosferde kazanma şansımız zaten yoktu" dedi. Tribünlerden taş yağdığını vurgulayan Slovak hoca, "25 yıldır bu işteyim, dört ülkede çalıştım. Ancak böyle bir şey görmedim. Yedek kulübesinden hiç çıkamadık, sürekli taş yağıyordu. Yardımcım Muhammet Köseoğlu yaralandı. Zırhlı araçla gelip, zırhlı araçla staddan çıktık. Bu bizim için adeta hayat sigortasıydı. Maçın tatil edilmesi gerekirdi. Ne yazık ki Metin Tokat da korktu" yorumunu yaptı. 
     
Dostlukta ısrarcıyız’      DİYARBAKIRSPOR Başkanı Mücahit Can, iki kulüp arasındaki iki maçın da istedikleri gibi sonuçlanmadığını vurguladı. Can, "Benzer durumlarla herkes karşılaşıyor. Biz kardeş kulübüz, bunda da ısrarcıyız. Taraftar gergindi. Rize kaybetmenin verdiği infiali yaşadı. Ancak bu işi biz değil, Rize’nin birkaç oyuncusu başlattı. Soyunma odasına gaz sıkıldığı iddiası komik. Rize’ye gelmeyecekler mi’ sözlerine üzüldük. Biz savaş mı yapıyoruz" diye konuştu 
     



 SPOR 






























</TEXT>
</DOC>
