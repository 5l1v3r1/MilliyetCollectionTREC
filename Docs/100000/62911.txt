<DOC>
<DOCNO> 62911 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/18/yazar/cemal.html </URL>
<DATE> 2002/01/18/ </DATE>
<TIME>  </TIME>
<AUTHOR> Hasan CEMAL  </AUTHOR>
<HEADLINE>
Ecevit'in başarılı gezisi ve ABD ile yeni sayfa 
</HEADLINE>
<TEXT>

     Başbakan Ecevit'in Washington ziyareti başarılı geçti. Amerikan Dışişleri Bakanlığı'nın açıklamasında da belirtildiği gibi, Türk - Amerikan ilişkilerinde 'yeni bir sayfa'nın açıldığını söylemek abartılı bir değerlendirme olmaz. 
     Bu açıdan özellikle Türk - Amerikan stratejik ortaklığının ekonomik ayağını güçlendirme yolunda atılmış olan adım çok önemli. 
     ABD ile yeni sayfanın nasıl yazılacağı henüz belli değil. Ama genel beklenti, 11 Eylül dünyasının yeni koşullarında Türkiye'yle ABD'nin birbirlerine daha çok yaklaşmalarıdır. Ve 'Türk - Amerikan stratejik ortaklığı'nın içini yakın gelecekte daha fazla doldurmalarıdır. 
     Bunun için iyimser öngörülere kaynaklık edebilecek birçok neden ve işaret sayılabilir. 
     Bunların başında elbette 11 Eylül dünyası geliyor. Yaşadığı terör felaketi ve Bin Ladinizm, Amerika'nın gözünde Türkiye'nin önemini arttırdı. 11 Eylül trajedisinde Ecevit hükümetinin siyasi ve ekonomik bakımdan doğru yerde durması da Başkan Bush yönetiminin Türkiye'ye desteğini güçlendirdi. 
     Ne demek doğru yerde durmak 
     Terörle mücadelede Afganistan'a asker göndermek dahil Amerika'nın yanında yer aldığını duraksamadan açıkladı Ecevit hükümeti. Türkiye'nin bu desteği, mücadelesinin İslam'a karşı olmadığını söyleyen ABD açısından çok önemliydi. 
     Ecevit hükümeti uygulamakta olduğu ekonomik programla da doğru yerde duruyordu, Avrupa Ordusu'yla Kıbrıs'ta attığı adımlar ve AB ile ilişkilerini düzelten Anayasa değişikliği de... Tabii son anda Ermenistan'a vizenin kaldırılması da bu çerçevede önemli bir jesttir 
     Bütün bunlar, yani doğru yerde durmak, Başbakan Ecevit'in Washington ziyaretini daha baştan olumlu bir raya sokmuştu. Türk - Amerikan ilişkilerinin daha çok askeri ağırlıklı kalmasına yol açan kısır döngülerin kırılabileceğini göstermişti. 
     Nedir bu kısır döngüler 
     Örneğin, Türk - Amerikan ilişkilerini öteden beri sınırlayan Rum - Yunan ve Ermeni lobileri... İşler Kıbrıs'ta iyi gitse, çözüm olabilse, Ermenistan'la ilişkiler normalleşse, herhalde bu lobilerin Washington'daki, ABD Kongresi'nde eski etkileri kalmaz. 
     Ekonomide yapısal değişimini gerçekleştiren, demokrasi ve hukuk devleti alanında eksiklerini tamamlayan bir Türkiye'nin herhalde Amerika'yla ekonomik ve siyasal ilişkileri daha çok gelişir. 
     Türk - Amerikan ilişkilerinin bugün artık kısır döngülerin kırılmaya başladığı yeni bir yörüngeye oturduğu söylenebilir. Bu nedenle, Ecevit'in 11 Eylül sonrasında gerçekleşen Washington ziyaretiyle ilişkilerde yeni bir sayfanın açıldığını söylemek doğru olur. 
     Bu açıdan en somut gelişme, Türk - Amerikan stratejik ortaklığının ekonomik ve ticari ayağını güçlendirmek için alınan karar oldu. Buna göre, kurulacak olan Türk - Amerikan Ekonomik Ortaklık Konseyi ilk toplantısını gelecek ay 26 - 27 Şubat'ta Ankara'da yapacak. 
     Amerikan yönetiminin bu konudaki siyasi irade beyanı, eğer gerçekleşir ve iki taraf da üstlerine düşeni yerine getirirse, Türk - Amerikan ilişkilerinde açılan yeni sayfanın iyi yazılmasında çok önemli rol oynayabilir. 
     2002 kritik bir yıl 
     Başbakan Ecevit'in Washington ziyareti bu kritik yılın kilometre taşlarından biriydi. Başarıyla geçildi bu. Sırada, demokratikleşme adımlarını atmak var. Ekonomik programın titizlikle uygulanmasına devam etmek var. Kıbrıs'ta çözüm var vs... 
     Gidiş, iyiye doğru 
     
     







Asker ve sosyoloji 


Abdülaziz ve... 


Gezinin bilançosu 


Ecevit'in başarılı gezisi ve ABD ile yeni sayfa 


Tekere çomak 


Bush Ecevit'e öğrencileri sordu 


Washington haberleri olumlu 


ABD ile çok boyutlu ilişkiler 


Acılardan ders çıkarmayı başarmalıyız 


Yatırım fonları 


"Cüppeni yak, ama asla satma..." 


Bireysel silahsızlanma... 


Ecevit rahatlamış dönüyor 


Petrol geliri, Dubai için artık önemsiz 


ENRON, UNOCAL ve Dünya işleri 


Olmayan yasak kalktı 


</TEXT>
</DOC>
