<DOC>
<DOCNO> 90020 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/15/son/sondun16.html </URL>
<DATE> 2002/06/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Filistinli bakandan Powell'a barış için takvim önerisi 
</HEADLINE>
<TEXT>

     Filistin Uluslararası İşbirliği Bakanı Nebil Şaat, ABD Dışişleri Bakanı Colin Powell'a, İsrail ile barış anlaşmasını görüşmek ve bu anlaşmayı uygulamak için 2 yıllık bir ''takvim'' önerdi. 
     Şaat, Powell ile görüşmesinin ardından yaptığı açıklamada, ''Barış anlaşması konusundaki görüşmeler için 1 yıl, bu anlaşmanın yürürlüğe konması için de 1 yıl olmak üzere toplam 2 yıllık bir takvimin makul olduğunu düşünüyoruz. Takvim belirlemenin çok önemli bir şey olduğuna inanıyoruz, böyle bir takvim olmadan gerçek ilerlemeler sağlanamaz'' dedi. 
     ''İsrail'in askeri operasyon yaptığı Filistin kent ve köylerinden çekilmesinin zamanının geldiğini'' de kaydeden Şaat, Filistin kurumlarında reform çabalarının önemine değindi ve ''Çok etkili bir reform sürecini sürdürüyoruz'' diye konuştu. 
     





</TEXT>
</DOC>
