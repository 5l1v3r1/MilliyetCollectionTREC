<DOC>
<DOCNO> 89959 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/15/spor/spo03.html </URL>
<DATE> 2002/06/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Aslan geri çekildi 
</HEADLINE>
<TEXT>

Galatasaray, Dünya Kupası’nda bekleneni verememesi ve yüksek bonservisi nedeniyle Alman yıldız Jancker’in transferini askıya aldı. Ancak bu durumun taktik olabileceği bildirildi 
     HALİL ÖZER 

     SARI - Kırmızılı yönetimin, Jancker’in transferi konusunda hevesi kaçtı. Bayern Münih’in 7 milyon Euro olarak belirlediği bonservis fiyatında indirime yanaşmaması, Alman golcünün Dünya Kupası’ndaki performansının da yetersizliği yöneticileri geri çekilmeye itti. Galatasaray, kupa boyunca Jancker’i göz hapsinde tutacak. Ancak Teknik Direktör Fatih Terim ve yönetimin artık bu transfere sıcak bakmadığı öğrenildi. 
     GALATASARAY’IN Jancker konusunda isteksiz bir görüntüye bürünmesinin taktik olabileceği ileri sürüldü. Jancker’e şu anda Galatasaray’ın dışında başka talip çıkmaması ve tecrübeli yıldızın Dünya Kupası’ndaki vasatı geçemeyen futbolunun Bayern Münih’i bonserviste indirime gitmesi konusunda köşeye sıkıştırabileceği bildirildi. Alman kulübünün de Galatasaray’ın geri çekilmesinden rahatsız olduğu ifade edildi. 
     
Gabriel’de rötar      BREZİLYA Ümit Milli Takımı’nın sağ kanat oyuncusu Gabriel’in gelişi bugüne kaldı. Galatasaray’ın her konuda anlaşmaya vardığı Gabriel’in bu sabah İstanbul’a geleceği bildirildi. Bu arada yönetim, transferde rotasını Brezilya’ya çevirdi. Aradığı orta alan oyuncusu için çalışmalarını sürdüren Fatih Terim, yeni adayları bu ülkeden belirlemeye çalışıyor. 
     
Milli gurur      GALATASARAY camiasında, Çin karşısındaki on birin iki oyuncu dışında tamamının Sarı - Kırmızılı yuvadan çıkması ayrı bir gurur kaynağı oldu. Futbol Şube Sorumlusu Burak Elmas, "Milli Takım’ın başarısı bizi çok sevindirdi. Ama bu başarıda pay sahibi olan oyuncuların çoğunu Galatasaray’ın yetiştirmesi bizleri ayrı bir şekilde onurlandırdı" diye konuştu. 
     



 SPOR 




































</TEXT>
</DOC>
