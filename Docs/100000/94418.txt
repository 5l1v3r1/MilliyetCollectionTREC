<DOC>
<DOCNO> 94418 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/08/son/soneko06.html </URL>
<DATE> 2002/07/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Forbes "Skandallar, dolardan kaçışa yol açtı" 
</HEADLINE>
<TEXT>

     Amerikan finans çevrelerinin dergisi FORBES, Enron, WorldCom gibi dev firmaların yarattığı mali skandalların dolardan kaçışa yol açtığını belirtti. 
     Bunun sonucu olarak, ''Euro'nun dolar karşısında bu yılın Ocak-Temmuz döneminde yüzde 15'lik bir sıçrama yaparak 86 sentten 99 sente yükseldiğini'' kaydeden dergi, ''bunda mali skandalların yanı sıra ABD'de faiz hadlerinin düşük olması ve cari işlemler dengesinin, GSMH'nin yüzde 4'ü oranına yükselmesinin'' de rolü bulunduğunu kaydetti. 
     ''Doların zayıflığı, yatırımların Euro piyasalarına yönelmesine yol açtı'' diyen dergi, AB ülkeleri açısından yaptığı değerlendirmede şu görüşe yer verdi 
     ''Euro'nun değer kazanması, Avrupa Birliği ülkelerinin ihracatını olumsuz etkilediği takdirde, AB kur ayarlamasına gitmek zorunda kalabilir. 2001 başından bu yana Euro bölgesinde iç talep artmamış aksine yüzde 0.7 oranında gerilemiştir.'' Doların bundan sonra nasıl bir yol izleyeceği sorusuna da cevap arayan FORBES, uzmanların bu konuda ikiye ayrıldıklarını kaydederek şunları yazdı 
     ''RUESCH uzmanlarından Beuzelin, Amerikan piyasasında görülen güven bunalımının sona erdiğinden emin gözüküyor. Beuzelin'e göre Euro yakında dolara karşı yeniden değer kaybetmeye başlayacak. Buna karşılık Deutsche Bank, doların daha yeni değer yitirmeye başladığı görüşünde ve bu düşüşün süreceğine inanıyor.'' FORBES Euro-dolar rekabetiyle ilgili yorumunu, ''ancak her iki halde de kaybeden Avrupalılar olacak. Bu bakımdan çok fazla sevinmelerine gerek yok'' diye tamamladı. 
     





</TEXT>
</DOC>
