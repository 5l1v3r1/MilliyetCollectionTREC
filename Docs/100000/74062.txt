<DOC>
<DOCNO> 74062 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/22/son/sontur02.html </URL>
<DATE> 2002/03/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Danıştay, Tayyip Erdoğan'ın yargılanma istemini reddetti 
</HEADLINE>
<TEXT>

     Danıştay 2. Dairesi, Ak Parti Genel Başkanı Recep Tayyip Erdoğan ve İstanbul Büyükşehir Belediyesi Başkanı Ali Müfit Gürtuna hakkında, Türk Ceza Kanunu'nun, ''suç işlemek için teşekkül oluşturmak'' fiilinden verilen soruşturma iznini kaldıran kararının yeniden değerlendirilmesi istemini incelemeksizin reddetti. 
     Danıştay 2. Daire Başkanı Mustafa Birden, gazetecilere yaptığı açıklamada, Yargıtay Cumhuriyet Başsavcısı Sabih Kanadoğlu'nun bu konudaki isteminin incelenmeksizin reddedildiğini, kararın gerekçesinin daha sonra belli olacağını söyledi. 
     Alınan bilgiye göre, Danıştay 2. Dairesi ret gerekçesini 4483 sayılı Memurlar ve Diğer Kamu Görevlilerinin Yargılanmasına İlişkin Yasa'nın 9. maddesindeki hükme dayandırdı. Madde, yetkili kişilerce bir memur hakkında soruşturma izni verilmesi veya verilmemesi kararlarına karşı yapılabilecek itiraz üzerine Danıştay 2. Dairesi'nce verilen kararın kesin olduğunu hükme bağlıyor. Yasa, Yargıtay Cumhuriyet Başsavcılığı'na ve memura bu aşamadan sonra yeni bir itiraz hakkı tanımıyor. 
     Başsavcı Kanadoğlu, Erdoğan ve Gürtuna hakkında İstanbul Büyükşehir Belediyesi'ndeki çeşitli usulsüzlüklere ilişkin olarak Danıştay 2. 
     Dairesi'nin TCK'nın cürüm işlemek için teşekkül oluşturmak fiilini düzenleyen 313. maddesinden verilen soruşturma iznini kaldıran kararının yeniden değerlendirilmesini istemişti. 
     Kanadoğlu, Danıştay 2. Dairesi'nin söz konusu kararı verdiği 11 Aralık 2001 tarihinde TCK'nın 313. maddesine ilişkin suçların DGM'nin görev alanında olduğunu, dolayısıyla 4483 sayılı ilişkin yasaya tabi olmadığını belirtmişti. 
     Ancak, DGM Yasası'nda yapılan değişiklikle TCK'nın 313. maddesine ilişkin suçların 13 Aralık 2001 tarihinden sonra ağır ceza mahkemelerinin görev alanına girdiğini hatırlatan Kanadoğlu, bu nedenle Danıştay 2. Dairesi'nin, Erdoğan ve Gürtuna hakkında TCK'nın 313. maddesinden verilen soruşturma izninin kaldırılması kararının 
     ''yok hükmünde'' olduğuna işaret etmişti. 
     Kanadoğlu, Danıştay 2. Dairesi'nin o tarihte ''yetkisiz olarak verdiği'' kararın yeniden değerlendirilmesini istemişti. 
     Başsavcı Kanadoğlu, Erdoğan ve Gürtuna hakkındaki zimmet, rüşvet, ihaleye hile karıştırma gibi suçlamalardan da görevsizlik kararı vererek, dosyayı soruşturmanın yapılması için İstanbul Cumhuriyet Başsavcılığı'na göndermişti. 
     






</TEXT>
</DOC>
