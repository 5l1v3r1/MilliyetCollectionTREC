<DOC>
<DOCNO> 89757 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/14/spor/spo03.html </URL>
<DATE> 2002/06/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Yeni Roberto Carlos 
</HEADLINE>
<TEXT>

Galatasaray ile sözleşme yapmak için bugün İstanbul’a gelecek olan Santos’un stil olarak Brezilyalı yıldıza çok benzediği belirtildi 
     HALİL ÖZER 

     TRANSFER çalışmalarını büyük bir titizlik içinde sürdüren Galatasaray Brezilya’nın yeni Roberto Carlos’unu buldu. Teknik Direktör Fatih Terim’in yardımcısı Ahmet Ceyhan tarafından yakından izlenen ve hakkında çok olumlu raporlar alınan Gabriel Rodrigez Dos Santos futbol stili ile ülkesinde ünlü yıldıza benzetiliyor. 21 yaşındaki genç oyuncunun bugün İstanbul’a gelerek sözleşme imzalaması bekleniyor. 
     SARI - Kırmızılı yönetim Gabriel için Sao Paolo takımı ile uzun süren pazarlıklar yaptı. Görüşmeler sonucunda anlaşmaya varılırken bu oyuncunun bonservisi için Brezilya Kulübü’ne yaklaşık 800 bin dolar verileceği öğrenildi. Gabriel Santos ise yıllık 450 bin dolar alacak. Bu arada bu oyuncunun menajerlik şirketinin Roberto Carlos ile aynı olması ise dikkat çekti. 
     
Terim’in Okan ısrarı      SARI - Kırmızılılar, Gençlerbirliği’nin yetenekli ve genç sağ kanat oyuncusu Okan için ısrarını sürdürüyor. Fatih Terim’in "Mutlaka kadromda görmek istiyorum" dediği yıldız futbolcu için Başkan İlhan Cavcav, 4 milyon dolar bedel istiyor. Yönetimin bu oyuncu için 2 milyon dolar önerdiği, pazarlıkların sürdüğü belirtildi. 
     GALATASARAY, Alpay’ın transferini de eski başkanlardan Selahattin Beyazıt’a bıraktı. Terim’e yakınlığı ile bilinen ve İngiltere’de geniş çevreye sahip olan Beyazıt, Aston Villa ile temaslarını sürdürüyor, bonservisi düşürmeye çalışıyor. Ayrıca Alman Milli Takım Sözcüsü Niersbach, Jancker’in Cim - Bom’la anlaştığını açıkladı. 
     
Nanni’de pürüz      GALATASARAY Teknik Direktörü Fatih Terim’in ısrarla istediği Arjantinli Nanni için ortaya konulan astronomik rakam Galatasaray’ı şok etti. Önce Nanni’yi kiralamaya çalışan yönetim, Velez Kulübü’nden olumsuz yanıt aldı. Bonservis için 7.5 milyon dolar istenmesi üzerine bu transfer askıya alındı. 
     
Hasan’ın fiyatı arttı      İTALYAN kulüplerinin kıskacında bulunan Hasan Şaş, Çin karşısında oynadığı müthiş futbolla değerine değer kattı. Özellikle Roma’nın transfer listesinde ilk sırayı alan yıldız oyuncuyu Galatasaray’dan almak isteyen takımlar artık kesenin ağzını biraz daha açmak zorunda kalacaklar. 
     



 SPOR 









































</TEXT>
</DOC>
