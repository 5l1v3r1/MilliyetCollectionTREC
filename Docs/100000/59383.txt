<DOC>
<DOCNO> 59383 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/28/guncel/gun08.html </URL>
<DATE> 2001/12/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Boya kitapları hayal gücünü sınırlar mı 
</HEADLINE>
<TEXT>

ÇAPRAZ ATEŞ 
     ÜMRAN AVCI 

     Büyüme çağında çocukların ellerinden düşürmediği boyama kitapları, acaba çocuğun gelişimini nasıl etkiliyor Bazı eğitimciler, boyama kitaplarının çocukların hayal gücünü sınırlandırdığını savunurken, bir kesim de, bu kitapların çocuğun düşünce dünyasını geliştirdiği görüşünde. İşte bu konudaki görüşler 
     
     Turhan Özüduru Ya - Pa Yayınları 
Çocuğu sınırlar      Boyama kitabının sınırlayıcı özelliği var. Çünkü çizgileri ve renkleri çocuğa hazır halde veriyorsunuz ve ona bakarak yapıyor. Biz de boyama kitabı yapıyoruz ama rengi hazır vermiyoruz. O kadar sınırlayıcı olmamak lazım. Bu yüzden tamamlama alıştırmalarının olduğu çizimler olmalı ki, çocuğun kısmen yaratıcılığı desteklensin. Kötünün iyisini yapmak açısından bizim de yaptığımız kitaplar var. 0 - 6 yaş çocuğun anne babasının aklına kitap deyince boyama kitabı geliyor. Oysa ilk yaşa uygun kavram kitapları akla gelmeli. Bu tür kitaplar daha önemli. Dil gelişimine yönelik öyküler olabilir. Ancak boyama kitabı kötünün iyisi. Eğer çocuğa hiç kitap ulaşamayacaksa, boyama kitabının ulaşması iyidir. 
     
     Prof. Dr. Haluk Yavuzer H. Ali Yücel Eğ. Fak. 
Özgürce çizmeliler      Çocuk 18 aydan itibaren karalama hevesine başlıyor. Bundan sonra 3 yaşından itibaren önce kafa ve iki yuvarlaktan ibaret insan figürü, 4 yaş yaş civarında kafadan çıkan kollar bacaklar, 5 yaşında gövdenin eklenmesiyle gerçekleştirilen insan figürü, ev ağaç gibi değişik obje çizimleri gerçekleştiriyor. Bu dönemden sonra hala 5 yaşıdaki bir çocuğa, karalama konusunda ısrar edersek hayal gücünün gelişimine fırsat vermemiş oluruz. Oysa biz çocuklardan o sırada özgür ve özgün resim bekliyoruz. Yani 4 yaşında boyama kısmen başlamalı, ama 5 yaşından itibaren çocuktan özgür ve özgün çizgi beklenmeli. Sürekli karalama kitabı verilmesi yararlı değil. 
     
     Aynur Sayım Çocuk psikoloğu 
Gerilimden kurtarır      Boyama kitaplarını eğitimde kullanıyoruz ve oyunun bir materyali. Bedensel önemi var. Çocuğun kas gelişimini, özellikle ince kas becerilerini geliştiren bir yönü var. Çocuğun yaratıcılığını ve el becerilerini geliştirir. Bu gelişimi sağlarken biriken enerisini sağlama yönüyle de günlük yaşamdaki gerilimden kurtulmasını sağlar. Duygusal boşalımını da sağlar. İyi edicilik niteliği var. O gerginliğin boşalımı, günlük stresin atımı, kendini ifade etmesini de sağlar. Boyama yaparken kalemi kullanışından veya boyamayı nasıl yaptığından çocuğun kişiliğiyle ve duygusal dünyasıyla ilgili ipuçları elde edebiliriz. İyi bir gözlem yapan anne baba için bu davranışlar iyi bir veri olabilir. Bunun yanında eğitici değeri var. Biçim, boyut, renk kavramlarının yerleşmesi, gelişimini sağlar. Çocuğun düşünce dünyasını, bilişsel gelişimini de olumlu yönde etkiler. Üç boyutlu düşünme yeteneğini kazandırır çocuğa. Önemli olan yaş gruplarına göre anne babanın boyama kitaplarını doğru seçmesi. 
     
     Doç. Dr. Türkay Demir Çocuk psikoloğu 
Duyguları geliştirir      Çocuğun el koordinasyonunu geliştirir. Yaşına uygun bir materyalse birşeyi başarma duygusuna yardımcı olur. Boyama işlemi, bir öğretmen ya da aileden bir büyükle yapılıyorsa, ortak bir iş yapma duygusunu geliştirir. Çocuğun renkleri, şekilleri tanımasında faydası olur. Düşünsel, duygusal dünyasını geliştir. Zaten uygun şekilde kullanılırsa basit bir tahta parçasıyla da çocuğa çok şey öğretilir. 
     



 GÜNCEL 


















</TEXT>
</DOC>
