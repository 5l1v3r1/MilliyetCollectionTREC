<DOC>
<DOCNO> 83977 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/14/son/sontur02.html </URL>
<DATE> 2002/05/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Oyuncaklara AB standardı geliyor, mantar tabancası yasaklanıyor 
</HEADLINE>
<TEXT>

     Türkiye'de Avrupa Birliği normlarına uymayan oyuncak satılamayacak. Oyuncaklara AB standardında olduğunu gösteren CE işareti verilecek. Oyuncaklar çocukların sağlığına zarar verebilecek tehlikeli maddeleri içermeyecek, herhangi bir enfeksiyon, hastalık ve mikrop kapma riskini önleyici hijyen ve temizlik şartlarına uygun tasarlanacak, elektrikli oyuncaklar 24 voltu geçemeyecek. 
     Sağlık Bakanlığı'nca hazırlanan "Oyuncaklar Hakkında Yönetmelik" Bakan Osman Durmuş tarafından Başbakanlığa sunuldu. Yönetmelik ile oyuncakların, tasarımı, üretimi, piyasaya arzı, dağıtımı ile gözetim ve denetimine ilişkin usül ve esaslar belirlendi. 
     Sağlık Bakanlığı Müsteşarı Sefer Aycan, yaptığı açıklamada, yönetmelik ile oyuncaklara AB standartlarına uygun üretildiğini belirten CE işareti verileceğini bildirirken, "CE işareti taşıyan oyuncakların, uygunluk değerlendirme işlemleri de dahil olmak üzere, bu yönetmelik hükümlerine uygun olduğu kabul edilir" dedi. 
     Bakanlığın gerektiğinde oyuncaklar ve standartlar konusunda Danışma Komisyonu oluşturabileceğini kaydeden Aycan, Bakanlığın oyuncakların belirlenen standartlara uygunluğunu sağlamak amacıyla piyasada yer alan oyuncakların denetlenmesi için gerekli önlemleri alacağını anlattı. Aycan, Bakanlığın, oyuncak sektörünün Avrupa firmalarının eline geçeceği kaygısı ile belirlenen standartlar için firmalara bir buçuk yıl süre tanınacağını bildirdi. 
     
     OYUNCAKLARA AB STANDARDI 

     Yönetmeliğe göre, yılbaşı süsleri, spor malzemeleri, sapan ve benzeri oyuncaklar, buharlı oyuncak makinalar, bebek emzikleri, gerçek ateşli silahların aslına uygun kopyaları, çocuklar için taklit mücevherler "oyuncak" olarak kabul edilmeyecek. 
     Oyuncağın hangi yaşlara hitap ettiği oyuncağın etiketi üzerinde belirtilecek, oyuncağın kullanımıyla bağlantılı riskler ve bunlardan korunma yolları, etiketlerde yer alacak. 
     Oyuncaklar ve parçaları mekanik sağlamlığa sahip olacak, gerektiğinde fiziksel yaralanmaya neden olabilecek kırılma ve eğilme olmadan, kullanım esnasında meydana gelebilecek zorlamalara karşı dayanıklı olacak. Oyuncakların kenarları, çıkıntıları, yayları, kabloları ve monte edilen parçaları, fiziksel yaralanma risklerini azaltacak şekilde tasarlanacak. 
     3 yaşın altındaki çocukların kullanması için tasarlanan oyuncaklar, oyuncak parçaları ve ayrılabilir parçaları emme veya nefes çekilmesini önleyecek boyutlarda olacak. Suda kullanılması amaçlanan oyuncaklar, su üstünde durabilmek ve çocuğu suda destekleme yeteneği kaybolmayacak şekilde tasarlanacak. Mantar tabancası gibi ateşlemeli tasarlanan oyuncağın ateşlenmesi halinde oluşacak fırlatıcı cisimlerin yapısı kullanıcıların veya üçüncü kişilerin yaralanma riski gözönüne alındığında kabul edilebilir sınırlar dışında olmayacak. 
     Alevlenebilir oyuncaklar çocuğun çevresinde yanabilir tehlikeli bir durum meydana getirmeyecek. Oyuncaklar karıştırıldığında, kimyasal reaksiyona girerek ısınarak veya okside maddelerle birleşerek patlayabilen ya da havada yanabilen maddeler içermeyecek. Oyuncaklar çocukların sağlığına zarar verebilecek tehlikeli maddeleri içermeyecek. 
     Elektrikli oyuncaklar 24 voltu geçen anma gerilimiyle donatılamayacak, oyuncağın hiçbir parçası 24 voltu geçemeyecek. Oyuncağın kabloları veya bu kablolara elektrik ileten diğer iletken maddelerle birlikte elektrik şokuna neden olabilecek elektrik kaynağıyla bağlantılı parçaları şok riskini önlemek amacıyla uygun şekilde izole edilecek. 
     Oyuncaklar herhangi bir enfeksiyon, hastalık ve mikrop kapma riskini önleyici hijyen ve temizlik şartlarına uygun tasarlanacak. Oyuncaklar, çocuk ve diğer şahısların sağlığına zarar verebilecek yapı ve oranda radyoaktif maddeler veya parçaları içermeyecek. 
     





</TEXT>
</DOC>
