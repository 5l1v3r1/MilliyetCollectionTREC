<DOC>
<DOCNO> 96610 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/18/son/sonspo07.html </URL>
<DATE> 2002/07/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Kulüpler fikstürü nasıl değerlendirdi 
</HEADLINE>
<TEXT>

     Birinci Süper Futbol Ligi'nde 2002-2003 sezonunun fikstür çekiminin ardından kulüp yöneticileri yeni 
     sezonla ilgili değerlendirmeler yaptı. 
     Futbol Federasyonu'nun Beylerbeyi'ndeki Atatürk Eğitim ve Araştırma Merkezi'nde gerçekleştirilen fikstür çekimi sonrası Birinci Süper Lig'de yer alan kulüplerin yöneticileri basın mensuplarının sorularını yanıtladı. 
     Kura çekimine Galatasaray Kulübü'nü temsilen katılan Sinan Kalpakçıoğlu, sarı-kırmızılı takımın 2002-2003 sezonunda en büyük hedefinin Avrupa Şampiyonlar Ligi'nde büyük başarılara imza atmak olacağını söyledi. 
     Birinci Süper Lig'deki şampiyonluğun da önemli olduğunu vurgulayan Kalpakçıoğlu, şöyle konuştu 
     ''İlk maçımızı Samsunspor ile kendi sahamızda yapacağız. Ancak ligde iç ve dış sahada oynamış olmak fark etmiyor. Her maçın aynı önemi var. Galatasaray'ın bu sezon en büyük hedefi Şampiyonlar Ligi'nde elde edeceği başarıdır. Birinci Süper Lig'de en değerli rakiplerimiz Fenerbahçe ve Beşiktaş ile yine şampiyonluk mücadelesi yapacağız.'' 
     
     BEŞİKTAŞ ŞAMPİYONLUĞU HEDEFLİYOR 
     Beşiktaş Kulübü Yönetim Kurulu Üyesi İbrahim Altınsay ise, ligin ilk haftasında Bursaspor deplasmanına gideceklerini hatırlatarak, ''Bursa bizim ikinci evimiz. Ayrıca İstanbul'a da çok yakın. Bursaspor ile her zaman futbol kalitesi yüksek karşılaşmalar yapıyoruz. Bu kez de öyle olacağını düşünüyorum. İyi bir fikstür çektiğimizi düşünüyorum. Çok mutluyum. Yeni sezonda arzu ettiğimiz şampiyonluğa ulaşmak istiyoruz.'' 
     
     EKŞİOĞLU ''AVANTAJLI BİR FİKSTÜR ÇEKTİK'' 
     Fenerbahçe Kulübü Yöneticisi İlhan Ekşioğlu da, ligin 6. 
     haftasında Galatasaray derbisi oynayacaklarını ve bunun da güzel bir tesadüf olduğunu belirterek, şunları söyledi ''Bundan 2 yıl önce stadımızın yapımı sürerken, kale arkası tribünün açılışını Galatasaray maçı ile gerçekleştirmiştik. Geçen yıl da maraton tribünün açılışını ezeli rakibimiz ile yaptığımız karşılaşmayla gerçekleştirdik. Bu sezon da yine yapım çalışmaları süren stadımızın tam olarak açılışı Galatasaray maçında olacak. Ligin ilk haftası Trabzonspor ile zorlu bir maç oynayacağız. İyi bir kura çektiğimize inanıyorum.'' 
     
     ALPASLAN ''FENERBAHÇE MAÇI LİGE RENK VERECEK'' 
     Fikstür çekiminde Trabzonspor'u temsil eden yönetici Salih Alpaslan, ligin ilk haftasında Trabzonspor ile Fenerbahçe'nin karşı karşıya gelecek olmasının lige ayrı bir renk katacağını iddia etti. 
     Birinci Süper Lig'de geçen sezona Beşiktaş maçıyla başladıklarını hatırlatan Alpaslan, bu maçtan galibiyetle ayrılarak, avantaj elde ettiklerini kaydederek, ''İnşallah Fenerbahçe maçında da iyi bir başlangıç yaparız'' dedi. 
     
     YENİLERİN HEYECANI 
     Birinci Süper Lig'in yeni takımlarından Elazığspor'un kulüp başkanı Hayrettin Karamazı da, 35 yıl aradan sonra özlem duydukları ligde oynayacak olmanın heyecanını yaşadıklarını dile getirdi. 
     Lig sonunda sıralamada ilk 5 takım arasında olmayı hedeflediklerini kaydeden Karamazı, şöyle konuştu 
     ''Ancak bu olmayabilir. Ama bu şekilde düşünürsek son 3 sırada yer almayız. Dolayısıyla ligi ilk 10-12 takım arasında tamamlamaya çalışacağız. İlk maçımız Göztepe ile deplasmanda olacak. Bunun bir avantaj olacağını düşünüyorum, çünkü İzmir'deki taraftar potansiyelimiz çok yüksek.'' Ligin bir diğer yeni takımı Adanaspor'un Kulüp Başkanı Çağdaş Ergin ise, kısa bir aradan sonra tekrar Birinci Süper Lig'e döndüklerini ve yeni sezonda başarılı bir grafik çizeceklerini savundu. 
     Ergin, yeni transflerin kendilerini mahçup etmeyeceğine inandıklarını belirterek, ''Umarım bu sezon bize güvenenleri mahçup etmeden ligi bitiririz. Genç bir takım kurduk. Yeni transferlerimizin gidenleri aratmayacağını düşünüyorum'' diye konuştu. 
     





</TEXT>
</DOC>
