<DOC>
<DOCNO> 97126 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/21/son/sondun04.html </URL>
<DATE> 2002/07/21/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD, Ermenistan ambargosunun "kısmen" kaldırılmasını istedi... 
</HEADLINE>
<TEXT>

     ABD Senatosu Tahsisler Alt Komitesi, Ermenistan'a yaklaşık 94 milyon dolarlık yardımı onaylarken, Türkiye'yi, Ermenistan'a yönelik ambargoyu ''en azından kısmen'' kaldırmaya çağırdı. 
     Alt Komite'nin 2003 mali yılı dış yardım taslağı çerçevesinde kabul ettiği Ermenistan'a yardımın 90 milyon doları eski Sovyet cumhuriyetlerine yardım, 3 milyon doları dış askeri yardım ve 750 bin doları uluslararası askeri eğitim yardımı kapsamında verilecek. 
     Ermenistan'a verilecek yardımda, geçen yıla oranla 4,3 milyon dolarlık bir azalma olduğu gözlendi. 
     Ermenistan'a yardımı onayladığı metinde, Yukarı Karabağ sorununa ''müzakere yoluyla karşılıklı kabul edilebilir'' bir çözüm bulunmasına destek veren Komite, Türkiye'nin Kars ile Gümrü arasında bir demiryolu hattının kurulması konusunu yeniden değerlendirerek, Ermenistan'a yönelik ambargonun ''en azından kısmen'' kaldırılmasını istedi. 
     Komite, ''bu tür bir olumlu girişimin, hem Türkiye'nin, hem de Ermenistan'ın ekonomik gelişimine katkıda bulunacağını'' savundu. 
     Alt Komite'de onaylanan yardım kararı, Senato Tahsisler Komitesi'nde de görüşülecek. 
     Bu arada, Amerika Ermeni Ulusal Komitesi ANCA , Senato Alt Komitesi'nde onaylanan yardımdan duyduğu memnuniyeti dile getirirken, ''Türkiye'nin Ermenistan'a uyguladığı tecrit politikasının'' ABD'nin terörizmle savaşına zarar verdiğini iddia etti. 
     ANCA Direktörü Aram Hamparian, Washington'da yaptığı açıklamada, Ermenistan'a askeri yardımın azalmasından duyduğu ''endişeyi'' dile getirdi. Hamparian, ''Türkiye ve Azerbaycan'ın, Yukarı Karabağ meselesi yüzünden Ermenistan'a yönelik ablukasının, Ermenistan'a yılda 720 milyon dolara mal olduğunu'' savundu. 
     





</TEXT>
</DOC>
