<DOC>
<DOCNO> 74355 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/24/son/sondun15.html </URL>
<DATE> 2002/03/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Hizbullah'tan Arap Birliği'ne çağrı "Filistinliler'e silah verin" 
</HEADLINE>
<TEXT>

     Aşırı dinci Hizbullah örgütü, 27-28 Mart'ta Lübnan'ın başkenti Beyrut'ta yapılacak Arap Birliği zirvesine çağrıda bulunarak, üye ülkeleri Filistinlilere silah vermeye davet etti. 
     Hizbullah lideri Şeyh Hasan Nasrullah, Arap Birliği'ni Filistinlilerin İntifada hareketini desteklemeye çağırarak, ''Arap zirvesi, açık şekilde İntifada'ya ve Filistin halkının direnişine silah ve para vererek destek olmalı'' diye konuştu. 
     Beyrut'un Şii çoğunluğun yaşadığı güney mahallesinde toplanan 200 bin kişiye konuşan Nasrullah, zirvede Filistin halkının direnişine destek vermeyen her türlü kararın, ''Arap eliyle yazılmış bir Amerikan kararı'' olacağını söyledi. 
     Konuşmasında, ABD'yi terörizme karşı mücadeledeki sözde savaşının ikinci aşamasını başlatmak ve Irak'a saldırmak istemekle suçlayan Hizbullah lideri Nasrullah, Arap Birliği ülkelerine hitaben, ''Eğer İsrail'e karşı İntifada'yı desteklemeyecekseniz, en azından engellemeyin. Biz direniş hakkımızı istiyor ve ABD'nin bunu terörizm olarak nitelemesini kabul etmiyoruz. Kendini havaya uçuran Filistinliler, sadece birer şehit değil, aynı zamanda birer kahramandır'' dedi. 
     Hizbullah lideri Nasrullah, Suudi Arabistan Veliaht Prensi Abdullah Bin Abdülaziz tarafından sunulan ve en önemli maddesi İsrail'in işgal ettiği topraklardan çekilmesi karşılığında Arap ülkeleriyle ilişkilerinin normalleşmesi olarak bilinen plana atfen, ''Yalnızca 1967'de işgal edilen toprakları geri isteyenlere sözüm şudur Filistin'in tamamı, nehirden Ürdün nehri denize Akdeniz 
     uzanan topraklardır'' ifadesini kullandı. 
     Nasrullah, dolaylı olarak yanıt verdiği Suudi Arap planı için, ''Arap halkları, İsrail ile ilişkilerde her türlü normalleşmeye karşıdır ve mültecilerin geri dönüş hakkını talep etmektedir '' diye konuştu. 
     






</TEXT>
</DOC>
