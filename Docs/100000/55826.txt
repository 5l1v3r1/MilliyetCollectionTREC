<DOC>
<DOCNO> 55826 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/06/son/sondun04.html </URL>
<DATE> 2001/12/06/ </DATE>
<TIME>  </TIME>
<AUTHOR>  </AUTHOR>
<HEADLINE>
General Dostum yeni Afgan hükümetini boykot ediyor... 
</HEADLINE>
<TEXT>

     Yeni Afgan hükümetini boykot edeceğini açıklayan Özbek General Raşid Dostum, Dışişleri Bakanlığı'nın kendilerine verilmesini istediklerini, ancak başka bakanlıkların verildiğini açıkladı. 
     Dostum, Mezar-ı şerif'ten uydu telefonla Reuters ajansına yaptığı açıklamada, Dışişleri Bakanlığı'nın kendi partisine ayrılmasını talep ettiğini, bunun yerine tarım, madencilik ve endüstri bakanlıkları verildiğini söyledi. 
     Raşid Dostum, ''Bu bizim için onur kırıcıdır'' diyerek, Afganistan'ın petrol ve doğalgaz kaynaklarının bulunduğu kuzey bölgesinde yeni hükümet yetkililerini tanımayacağını söyledi. 
     Dostum, ayrıca Bonn'da imzalanan anlaşmada partisi Cümbiş-i Milli'nin adilce temsil edilmediğini söyledi. Üzgün olduğunu belirten Dostum, ''Bu hükümeti boykot ettiğimizi ve orada uygun bir hükümet oluncaya kadar Kabil'e gitmeyeceğimizi bildiriyoruz'' dedi. 
     Bonn'da BM gözetiminde yapılan ve 4 Afgan grubunun imzaladığı 30 kişilik geçici yeni hükümete ilişkin anlaşmanın bugün ya da yarın BM Güvenlik Konseyi'nde oylanması bekleniyordu. 
     Anlaşmayla yeni hükümetin Dışişleri Bakanlığı, Kuzey ittifakı'nın Tacik Dışişleri Bakanı Abdullah'a bırakılmıştı. 
     Yeni geçici Afgan hükümetinde 2 kadının yer alacağı, 11 Peştu, 8 Tacik, 5 Hazara ve 3 Özbek üye bulunacağı, kalan üyelerin daha küçük etnik gruplardan olacağı belirtilmişti. 
     






</TEXT>
</DOC>
