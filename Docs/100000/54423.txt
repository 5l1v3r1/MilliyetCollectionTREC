<DOC>
<DOCNO> 54423 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/27/son/sontur24.html </URL>
<DATE> 2001/11/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Denktaş'tan TÜSİAD'a yanıt "Geleceği göremiyorlar" 
</HEADLINE>
<TEXT>

     Kuzey Kıbrıs Türk Cumhuriyeti Cumhurbaşkanı Rauf Denktaş, Türk işadamlarının Kıbrıs konusunda geleceği göremediğini söyledi. 
     TÜSİAD Başkanı Tuncay Özilhan'ın dünkü konuşmasında kendisini eleştirmesine cevap veren Denktaş, ''Eğer 'Türkiye için Kıbrıs meselesi engeldir, bunu hallet' baskısıyla Türkiye burada bir fedakarlık yapacak olursa, yani Kıbrıs'tan vazgeçecek olursa, o zaman Ege meselesi, Güneydoğu meselesi, Ermeni meselesi önünüze aynı şekilde getirilecektir. Bunu anlamıyorlar'' dedi. 
     Denktaş, ''İşadamları, zenginler, Kıbrıs meselesini Türkiye'nin AB'ye girişinde engel olarak görüyorlar. 
     Yanılıyorlar. Kıbrıs, AB'ye girme konusunda bir kriter, bir parametre değildir. Olsaydı, meseleyi başlatan, kan akıtan, terör yaratan Rum tarafına 'Meseleyi hallet, öyle gel' demeleri lazımdı. Türkiye'ye 'Sen meseleyi hallet de gel' demek, konuya tersinden bakmak veya Türkiye'yi almamak için bahane yaratmak demektir'' ifadesini kullandı. 
     
     AB Kıbrıs'ı en sona bıraksın 
     Avrupa Birliği'nin Kıbrıs Rum kesimiyle ilgili tutumunu da eleştiren KKTC Cumhurbaşkanı, sözlerini şöyle sürdürdü 
     ''Eğer hakikaten Kıbrıs'ın Türkiye için engel olduğuna inanılıyorsa, AB bu meseleyi en sona bırakmalı. Türkiye'nin diğer kriterleriyle uğraşacaklarına, Rumların bu müracaatının en son ele alınacağını söylesinler de her iki taraf rahatlasın. Rum da Türkleri aldatamayacağı, dünyayı kandıramayacağı bilinci içerisinde artık uzlaşır hale gelsin. Yoksa 'Her türlü sizi alıyoruz' derse, Rum artık bizimle niye uzlaşsın. AB çok büyük bir yanılgı içerisindedir. 21. 
     yüzyılda inandıklarını söyledikleri bütün ilkeleri ayakları altında çiğnemektedirler.'' Rum kesiminin AB'ye girmesi halinde, bunun ''AB'ye büyük bir dert kapısı açmak'' demek olacağını söyleyen Denktaş, AB ülkelerinin parlamentolarının bu kapıyı açmaya hazır olup olmadıklarına 2 yıl içinde karar vermeleri gerektiğini belirtti. Kıbrıs konusundaki siyasetin, Türkiye ve KKTC meclislerinin birlikte aldıkları kararlarla yürütüldüğünü söyleyen Denktaş, ''Eğer işadamları ve basın, uluslararası anlaşmalara asılsalar, 'Haksızlık yapıyorsunuz' deseler, o zaman AB'nin gözü daha da açılacak. Onlar sanki bu haklar yokmuş gibi kısaca 'Kıbrıs'ı ver' diyorlar. Bunun tarihe karşı sorumluluğu vardır'' ifadesini kullandı. 
     
     Süreç başlamış gibi hareket edilemez 
     Denktaş, 4 Aralık'ta Rum lideri Glafkos Klerides ile yapacağı görüşmeyle ilgili bir soru üzerine de şöyle konuştu 
     ''Rum tarafı benim görüşmeyi kabul etmemem için BM Genel Sekreteri'nin Kıbrıs özel temsilcisi Alvaro 'De Soto gelsin' diye koşul sundular. Gitmeseydim, 'Zaten ciddi değildi' diyecekler. De Soto eğer kabul ederse, gelip sadece not alacak. De Soto'nun tekliflerle geleceğini söyleyenler var. Böyle şey yok. Ben yüzyüze görüşme istedim. Yarıda noktalanmış olan süreç devam edebilir mi, edemez mi 
     Yüzyüze Klerides ile bunu konuşmak istiyorum. O süreç başlamış gibi hareket edilmez. 
     O süreci başlatabilmek için Klerides'in önemli kriterlerde ne düşündüğünü öğrenmemiz lazım. Biz kimsenin kulu kölesi değiliz, aklımız var, siyasetimiz var. Kıbrıs davası, Türkiye'nin de milli davasıdır. TBMM'de de, bizim meclisimizde de alınan kararlar vardır. 
     Bunların çerçevesinde biz konuşuyoruz. Kendi başımıza siyaset gütmüyoruz.'' Denktaş, ''Türk bayrağı altında Usame Bin Ladin ile benim fotoğrafımı fotomontaj yaparak dağıtmışlar. Bunlara teşebbüs ederek 38 yıllık yalanlarına devam ediyorlar. Yalanla Kıbrıs'ı Rum toprağı yapmak istiyorlar. AB'nin bunu anlamasını istiyoruz. Anlayabilmeleri için bizi eşit şartlarda görmeleri lazım'' diye konuştu. 
     






</TEXT>
</DOC>
