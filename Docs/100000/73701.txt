<DOC>
<DOCNO> 73701 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/21/guncel/gun01.html </URL>
<DATE> 2002/03/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Fransız dağcıların CAN PAZARI 
</HEADLINE>
<TEXT>

Profesyonel dağcı ve kayakçılardan oluşan 7 kişilik ekip, rehbersiz çıktıkları Niğde Aladağlar’da tipiye yakalanıp kayboldu. 
     BÜNYAMİN YIL-UĞUR MART DHA 

     Macera tutkunlarını mıknatıs gibi kendine çeken Niğde Aladağlar, rehber almadan çıkan 7 Fransız dağcının tipiye yakalanıp kaybolması sonucu büyük bir kurtarma operasyonuna sahne oldu. 
     Fransız tur şirketi Demavnt Trav ile 15 gün önce Niğde’ye gelen 7 kişilik Fransız ekip, Aladağlar Demirkazık Dağı’ndaki Emli vadisine kamp kurup kayak yapmaya başladı. Montagne Yves başkanlığındaki grup, salı sabahı Demirkazık Dağı’na hareket etti. 
     
     Helikopterler havalandı 
     Ekip, bölgede kalınacak tek yer olan Mümtaz Çankaya Dağ ve Kayakevi’nde kalan tur yetkilisi Adem Dönmez ile telsiz iletişimi kurarak 3 bin metre yükseklikteki Alacatepe mevkiine tırmanışa geçtiğini bildirdi. 
     Saat 11.30’da Dönmez’e yoğun tipiye yakalandıklarını bildiren ekipten bir daha haber alınamadı. Dönmez’in yardım istediği Jandarma Genel Komutanlığı’na ait bir helikopter bölgeyi havadan taramaya başlarken karadan da ekipler bölgeye sevk edildi. Niğde İl Jandarma Komutanı Albay Ali Kiraz, operasyonu bizzat yönetti. 
     Süratli hareket ettikleri için yanlarına rehber almayan grubun çığ altında kalmasından endişe ettiklerini belirten Albay Kiraz, Fransız dağcıların bölgede tırmanış ve kayak yapmak için bilgi vermediği gibi izin de almadıklarını açıkladı. Kiraz, Jandarma Arama Kurtarma JAK timinden bir ekibin de Ankara’dan helikopterle hareket ettiğini kaydetti. Dağcılık Federasyonu Yönetim Kurulu üyesi Nuri Dokuzoğlu başkanlığındaki bir ekip de kurtarma çalışmalarına katıldı. 
     Çığ ya da uçurumdan düşme olasılıklarının konuşulduğu saatlerde iyi haber geldi. Saat 15.00’te önce iki dağcıyı canlı tespit eden ekipler, grubun diğer üyelerinin de sağ olduklarını belirlediler. Daha sonra 7 dağcı ile kampta kalan Türk rehber askeri helikopterle alınıp Çamardı Dağ Evi’ne getirildi. 
     29 saat sonra kurtarılan ekipteki tek kadın dağcı olan Sylvie Chabrand, şunları söyledi "Akşam hava bozdu, kar yağışı ve sis başladı. Dönüş çok riskli olacaktı. Bölgede telefonlar kapsama alanı dışında kaldığı için yardım çağrısında da bulunamadık. Riske girmemek için Küçük Alaca zirvesi yakınlarında kamp kurduk ve bizi kurtarmalarını bekledik. Soğuktan etkilenmemek için kardan sığınak yaptık. Gece yanımızda bulunan sucuk, balık konservesi ve ekmekleri yedik. Sabah da havanın düzelmesiyle birlikte inişe geçtik. Daha sonra arama ekipleri bizi gördüler ve helikoptere alarak dağ evine getirdiler." 
     
Demirkazık, Prof. Kongar’ın kardeşini almıştı      Niğde Aladağlar sırasının en yükseği 3 bin 756 metrelik Demirkazık zirvesine tırmanmak her dağcının hayali. Yılda yaklaşık 4 bin dağcı, Demirkazık’taki eşsiz doğayı keşfetmeye gidiyor. Ancak bu dağlar aynı zamanda tehlikeli de... Aladağlar’da 47 yılda 6 dağcı hayatını kaybetti. İlk olarak Prof. Dr. Emre Kongar’ın İTÜ’de okuyan kardeşi Engin Kongar 1955 yılında Demirkazık’ta yaşamını yitirdi. Son olarak Nisan 1999’da dağ sevdalısı 22 yaşındaki Hacettepeli Soner Ünsal, tutunduğu kayanın kayması sonucu öldü. Bu olaydan bir hafta sonra da çığ altında kalan Fransız dağcı 48 yaşındaki Etiene Cortois, aynı bölgede dağ tutkusunun kurbanı oldu. İlk ve son yaşamını yitiren Türk dağcıların mezarı aynı yerde bulunuyor. 
     



 GÜNCEL 

























</TEXT>
</DOC>
