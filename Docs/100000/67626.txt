<DOC>
<DOCNO> 67626 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/14/son/soneko12.html </URL>
<DATE> 2002/02/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Sayısal Loto'dan 1.7 trilyon kazanan talihli hala ortaya çıkmadı 
</HEADLINE>
<TEXT>

     Sayısal Loto'nun 2 Şubat 2002 tarihli çekilişinde 1 trilyon 736 milyar liralık büyük ikramiyenin isabet ettiği kuponu oynayan talihli henüz ortaya çıkmadı. 
     Milli Piyango İzmir Bölge Müdürü Halit Yüksekdanacı, loto talihlisinin henüz kendilerine ya da Ankara'ya başvurmadığını belirtti. Bu durumun normal olduğunu, talihlinin, ortalığın yatışmasını bekliyor olabileceğini ifade eden Yüksekdanacı, ''Talihlinin ikramiyesini alması için kuponuyla Ankara'daki Genel Müdürlüğümüze başvurması gerekiyor. Ankara ile yaptığım görüşmede talihlinin ya da vekilinin henüz başvurmadığını öğrendim. Biz de talihliyi merak ediyoruz'' dedi. 
     Yüksekdanacı, talihlinin ikramiyesini bir yıla kadar almaya hakkı olduğunu da kaydetti. 
     Sayısal Loto'nun 2 Şubat çekilişinde, 1, 8, 20, 30, 36 ve 38 numaraları bilerek büyük ikramiyeyi almaya hak kazanan tek kuponun İzmir'den oynandığı anlaşılmıştı. Kuponun İzmir'in Yeşilyurt semtindeki Kenan Bozkurt'un loto bayiinden yatırıldığı belirlenmişti. 
     






</TEXT>
</DOC>
