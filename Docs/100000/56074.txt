<DOC>
<DOCNO> 56074 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/07/son/sontur08.html </URL>
<DATE> 2001/12/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye güneşi 2002 turizmini de ısıtacak 
</HEADLINE>
<TEXT>

     Ekonomik krizi aşma mücadelesini sürdüren Türkiye, son yıllarda adeta ''lokomotif sektör'' haline gelen turizmden gelen sevindirici haberlerle, Dünya turizminin en hareketli bölgesi olan Akdeniz'de ibreleri lehine çevirmeyi başardı. 
     Akdeniz bölgesine yönelik talebi değerlendiren Alman tur operatörleri, Türkiye'nin yakaladığı yükseliş trendini 2002'de de sürdüreceğini, rakip ülkelerden Yunanistan, Tunus ve Mısır'ın ise zor durumda olduğunu belirtiyorlar. 
     Alman tur operatörleri, Akdeniz'de Türkiye ile birlikte İtalya'nın da yükselişe geçtiğini, İspanya ile ilgili bir değerlendirme yapmak için ise henüz erken olduğunu söylüyorlar. 
     Dünya turizm hareketinin merkezi konumunda olan Akdeniz pazarındaki gelişmeleri değerlendiren Alman tur operatörleri, ibrenin Türkiye'yi gösterdiğine işaret ediyorlar. 
     
     Türkiye için iyimser hava 
     Turizm yayıncısı Ekin Yazım Merkezi'nin Araştırma Birimi'nin Avrupa seyahat endüstrisinin önde gelen aktörlerinin piyasaya çıkan 2002 yaz kataloglarına gelen erken rezervasyonlar üzerinden yaptığı 
     araştırmada, Türkiye'ye yönelik kış dönemi satışlarının yanı sıra yaz sezonu erken rezervasyonlarının da, Türkiye'nin yükselişte olduğunu ortaya koyduğu saptandı. Ekin Yazım Merkezi Araştırma Birimi Direktörü, Turizm Araştırmacısı Fehmi Köfteoğlu, 3 hafta kadar önce piyasaya sunulan 2002 katalogları üzerinden gerçekleşen erken satışları incelediklerini ve Alman piyasasında hakim olan tur operatörlerinin yöneticileriyle bire bir görüşerek, 2002 sezonuna ilişkin bir tahmin yapmayı amaçladıklarını kaydetti. Köfteoğlu, görüşmede, pazara yön veren tur operatörlerinin Alman seyahat pazarında 2001 yılının en hızlı yükselen tatil ülkesi olan Türkiye'nin, 2002 yılında da aynı yükseliş trendini sürdüreceği görüşünü dile getirdiklerini aktardı. Köfteoğlu, ''Alman Pazarında 2002 için Akdeniz Bölgesi'nden Beklentiler'' başlığı ile yayımlanan araştırmada, tur operatörlerinin katalogların piyasaya çıkmasından üç hafta sonra gerçekleşen erken rezervasyonlara göre Türkiye'ye yönelik talepte yükseliş görüldüğünü, buna karşılık Türkiye'nin Akdeniz bölgesindeki rakiplerinden, Yunanistan, Tunus ve Mısır'ın durumlarının ''zor'', İspanya'nın durumunun da ''belirsiz'' olduğunu saptadıklarını bildirdi. 
     
     Yunanistan'ın altyapı sorunları arttı 
     Piyasaya çıkan kataloglara gelen erken rezervasyonlar ve tur operatörleri ile yapılan görüşmelerden elde edilen veri ve bilgilerle hazırlanan araştırma sonuçları ile ilgili olarak Köfteoğlu, şunları söyledi 
     ''Tur operatörleri, Alman pazarında Akdeniz bölgesine yönelik talepte, Türkiye ve İtalya'nın yükselişine karşın, Yunanistan'ın gerilediğini söylüyor. Alman tur operatörleri, Yunanistan ile ilgili yaptıkları değerlendirmelerde, bu ülkedeki en büyük sorunun altyapı yetersizliği olduğunu vurguluyor.'' 
     






</TEXT>
</DOC>
