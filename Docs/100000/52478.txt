<DOC>
<DOCNO> 52478 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/15/son/sonspo17.html </URL>
<DATE> 2001/11/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye'nin Avusturya zaferi Yunan basınında... 
</HEADLINE>
<TEXT>

     Türk Milli Takımı'nın dün gece Avusturya karşısında aldığı 5 gollü galibiyet, Yunan basınında da geniş yer buldu. 
     Atina'da yayımlanan Elefteros Tipos Gazetesi, ''Büyük takımların zor anlarda belli olduklarını'' belirttiği haberde, Türk takımının ilk karşılaşmada aldığı 1-0'lık galibiyetin de yarattığı havayla rakibi Avusturya karşısında neredeyse ''yürüyüş'' temposunda 5-0'lık bir galibiyet elde ettiğini kaydetti. 
     Türk Milli Takımı'nın Dünya Kupası finallerine katılmak üzere ''pasaportunu mühürlediği'' değerlendirmesini yapan gazete, Türk ekibinin karşılaşmanın daha ilk anından itibaren etkileyici oyunuyla göz doldurduğunu vurguladı. 
     To Vima Gazetesi ise Türkiye'de 5-0'lık galibiyetin getirdiği ''bayram havasının'' yaşandığını kaydetti. Gazete, Türk takımının görkemli oyunuyla hayranlık yaratarak, zaferle sahadan ayrıldığını yazdı. 
     Ethnos Gazetesi, Türk takımının parlak oyunuyla rakibini adeta ''aşağıladığını'' ve Dünya Kupası finallerine 1954'den sonra yeniden dönüş yaptığını yazdı. 
     Türkiye'nin, rakibi karşısında son derece kolay bir biçimde galibiyetini tanımlayan 5-0'lık skoru bulduğunu yazan Ta Nea Gazetesi ise Türk takımının ''En büyük futbol randevusuna'' katılmaya hak kazandıklarını vurguladı. 
     Türk oyuncuların Avusturya'yı adeta ''parçaladıkları'' değerlendirmesini yapan Apoyevmatini, Türkiye'nin, Dünya Kupası finallere katılma yolunda daha ilk yarıda sonucu belirleyici başarıyı kaydettiğine dikkati çekti. 
     Yunan Özel Flash Radyosu, Türk oyuncuların rakiplerinin parçalarını rüzgara savurduğu nitelendirmesini yaptığı haberinde, ''Komşularımız 47 yıllık rüyayı gerçeğe dönüştürdü'' biçiminde yayın yaptı. 
     Türk takımının karşılaşmayı hakkıyla kazanarak ''zafere'' ulaştığını vurgulayan radyo, İstanbul'un tüm sokaklarında ''Bayram havası'' yaşandığını da kaydetti. 
     






</TEXT>
</DOC>
