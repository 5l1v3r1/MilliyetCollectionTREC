<DOC>
<DOCNO> 59227 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/27/spor/spo03.html </URL>
<DATE> 2001/12/27/ </DATE>
<TIME>  </TIME>
<AUTHOR>  </AUTHOR>
<HEADLINE>
ATEŞLİ BAŞKANLAR 
</HEADLINE>
<TEXT>

Galatasaray Teknik Direktörü Lucescu, Türkiye’deki kulüp başkanlarının taraftar gibi hareket ettiklerini söyledi, "Hiçbiri takıma sabır göstermiyor" diye konuştu 
     BÜNYAMİN OSMAN 

     Denizli’ye üzüldü 
     DEVRE arası tatilini ülkesi Romanya’da geçiren Galatasaray Teknik Direktörü Lucescu yine çarpıcı açıklamalar yaptı. Tecrübeli teknik adam, Türkiye’deki kulüp başkanlarını kınadığını söyledi, "Çünkü hepsi taraftar gibi hareket ediyor. Çok ateşli davranıyor. Kötü bir sonuçtan sonra takımın iyileşmesi için sabır göstermiyor. Denizli’nin başına gelenler futbol adına çok kötü" dedi. 
     
     Albayrak’a övgü 
     YÖNETİCİ Abdürrahim Albayrak’a övgüler yağdıran Lucescu, "Futbolculara sürekli destek veriyor. Takımın bu başarısında onun da katkısı büyük. Oyuncular tatile gidebilsin diye cebinden para bile ödemiş" diye konuştu. Rumen hoca, futbolcularının ikinci yarıya çok iyi hazırlanmaları gerektiğini de söyledi, "Hem bizi, hem de Dünya Kupası’na gidecek milli takımı düşünmeliler" ifadelerini kullandı. 
     
     Hagi’ye destek 
     ELİNDEKİ kadronun yeterli olduğunu da kaydeden Lucescu, "Benim onlara vereceğim taktikle ne Roma, ne Liverpool, ne de Barcelona bizi durduramaz. Bu işler parayla değil, ince noktaları çözmekle başarılır" yorumunu yaptı. Tecrübeli teknik adam, Hagi’ye de sahip çıktı ve "Türkiye’ye gelmesi onun için iyi olur. Milli Takım’daki başarısızlığı Rumen futbolunun düşüşünden kaynaklandı" diye konuştu. 
     
Ali Sami Yen’e geçici kilit      GALATASARAY, bir bataklık haline gelen Ali Sami Yen Stadı’nda bir süre maç oynamama kararı aldı. Yönetim, 15 Ocak’taki Kocaelispor karşılaşmasını, İzmit’te oynamak için görüşmeler yapacak. Sarı - Kırmızılı kulüp ayrıca ikinci yarının ilk haftasındaki Gaziantepspor maçının da İzmir’de oynanması için başvuruda bulunacak. 
     YÖNETİCİ Osman Güneri, Ali Sami Yen Stadı’nın zeminin son yağışlardan sonra daha da ağırlaştığını belirtirken, "Liverpool maçına kadar bu iki maçı kaldırmaz. O yüzden bakıma almamız gerekir. Yeni bir drenaj ve çim takviyesi yapıyoruz" dedi. Bu arada Galatasaray aşırı rüzgar nedeniyle Olimpiyat Stadı’nda oynamaktan kesin olarak vazgeçti. 
     
Bülent’e talip Hakan’a çağrı      Kolaylık sağlanacak 
     GALATASARAY’DA oynadığı her maçta futbolu ile yerin dibine sokulan ve tüm yönetimin adeta gitsin diye dua ettiği Bülent Akın’a İngiltere’den müşteri çıktı. Sarı - Kırmızılı oyuncu için Newcastle United ile Everton takımlarının resmi teklif getirdiği belirtildi. Bu iki takımın menajerlerinin önümüzdeki günlerde İstanbul’a gelerek yönetim ile görüşecekleri belirtildi. Yönetim, Bülent Akın için her türlü kolaylığı sağlayacaklarını açıkladı. 
     
     İpler daha kopmadı 
     SÖZLEŞME imzalamadığı için PAF takımına gönderilen Hakan Ünsal ile de ipler kopartılmadı. Sarı - Kırmızılı yöneticiler, "Kendisi yurt dışına gitmek istiyor. Şu anda bazı kulüpler ile de görüşüyor. Eğer bir kulüp bulamazsa, anlaşamazsa ya da yurt dışına gitme kararından vazgeçerse bizim kapımız açık. İstediği zaman gelir sözleşmesini imzalar, takıma döner. Sezon sonunda gitmeye karar verirse de kendisine yardımcı oluruz" diye konuştular. 
     
     Yönetime teşekkür 
     HALİL ÖZER 

     HAKAN Ünsal ise yönetime bu tavrından dolayı teşekkür ettiğini söyledi. Yıldız oyuncu, "Zaten benim yönetimle bir sorunum yok. Böyle uygun gördüler. Ben de aldıkları her karara saygılıyım. Ama ben yurt dışında oynamak istiyorum. Bu kararımda da ısrarlıyım. Şu anda bazı görüşmelerimiz var. Bunların en ciddisi ise Fransa’nın Lens takımı. Yılbaşından sonra durum netleşecek. Neler olur bilemiyorum " ifadelerini kullandı. 
     



 SPOR 






















</TEXT>
</DOC>
