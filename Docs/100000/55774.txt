<DOC>
<DOCNO> 55774 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/06/siyaset/siy03.html </URL>
<DATE> 2001/12/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Sezer’i dikkate almadılar 
</HEADLINE>
<TEXT>
Çete yasası’nda vetoya karşı veto 
Cumhurbaşkanı Sezer’in onaylamadığı, "Çete suçlarını DGM kapsamından çıkaran" yasa TBMM’nin Adalet Komisyonu’nda yeniden oylanarak kabul edildi 
     ANKARA Milliyet 

     TBMM Adalet Komisyonu, memurların yargılanması konusunda cumhuriyet savcılarının yetkilerini tırpanlayan yasada olduğu gibi, çete suçlarını DGM kapsamından çıkaran yasayı da "veto gerekçelerini" dikkate almadan, yeniden veto hakkı tanımamak için "aynen" kabul etti. İktidar milletvekillerinin bazıları karşı görüşte olmalarına karşın "uyumu" bozmamak için veto gerekçelerinin aleyhine oy kullandı. Komisyonda iktidar kanadıyla birlikte muhalefet kanadı da, Cumhurbaşkanı Ahmet Necdet Sezer’in, "DGM’lerin görev alanının daraltılmasına karşı çıkmasını" eleştirdi. 
     
     Çiyanlar, solucanlar 
     DSP İstanbul Milletvekili İsmail Aydınlı, yasanın ne demokratik solla, ne de hükümetin yolsuzlukla mücadele porgramıyla paralel olmadığını savunurken, "Bizi soyanlar, kanımızı emenler, çiyanlar ve solucanlar zaman aşımından kurtulursa adalet zedelenir" dedi. 
     DSP İstanbul Milletvekili Erol Al da hakim ve savcıların, zaman aşımı endişesine dikkat çekerek, MHP Denizli Milletvekili Salih Erbeyin ile birlikte, "süren davaların DGM’de kalması" yönünde bir önerge verdi. Ancak Al ve Erbeyin önergesini geri çekerek, Aydınlı’nın aynı yöndeki öngergesine de destek vermedi. 
     
     Ailenizin fotoğrafı 
     ANAP Sinop Milletvekili Yaşar Topçu ise DGM’lerin Nataşaları bile yargıladığını belirterek, Sezer’in gerekçede, "Halkı kışkırtan ifadeler kullandığını" söyledi. Topçu’nun bu sözleri üzerine DSP’li Aydınlı, "Aile tablosunda bir takım dosyalar olduğu için mi savunuyorsunuz " diye soru yöneltince Topçu, "Aile fotoğrafında ben de bulunabilirdim. Ben de davet edilmiştim, işim vardı gidemedim" dedi. MHP’li Erbeyin, "İsmail Bey’e milletvekilliğinden sonra sol kesim dava vermeyecek" diye espri yaparken Topçu, " Aile fotoğrafındakiler de Türkiye vatandaşı, onların da hakları var" dedi. 
     



 SİYASET 













</TEXT>
</DOC>
