<DOC>
<DOCNO> 78415 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/15/spor/ygokce.html </URL>
<DATE> 2002/04/15/ </DATE>
<TIME>  </TIME>
<AUTHOR> ATTİLA GÖKÇE  </AUTHOR>
<HEADLINE>
Lorant’ın zaferi 
</HEADLINE>
<TEXT>

     Daum’un gölgesindeki kariyeri ile İnönü Stadı’na gelen Fenerbahçe Teknik Direktörü Werner Lorant, maçı kafasında kazandı önce. Kadrolar açıklandığı zaman gördük ki, Lorant, cesaret ve kararlılık göstererek sakatlığı devam eden Rüştü’yü, yorgun Abdullah’ı, ağır Andersson’u, kaprisli Rapajic’i saklamış, sahaya çıkardığı on biri Hakan Bayraktar, Ceyhun ve Ali Güneş gibi gençlerle oluşturmuştu. O gençlerin en ateşlisi Serhat da sahadaydı. 
     Mutlak kazanmak zorundaki Beşiktaş, seyircisinin baskısını da üzerinde taşırken zorlandı. Fenerbahçe’nin genç, ateşli ve başarıya susamış gençleri karşısında etkili olamadı. Hakan Bayraktar sağda hem hücuma destek veriyor, hem de İbrahim’in deparlarını kontrol ediyordu. Sol kanatta Ali Güneş maçın dengesini bozan Serhat’a yaptığı müthiş asistle golü attıran oyuncu oldu. 
     Beşiktaş istediği oyunu oynayamıyor. Kanatlarında etkisini kaybederken Baya ve Tümer’in kısır toplarından da golü üretecek pozisyon yaratamıyordu. İlhan Mansız ve Ahmet Dursun gergindiler. Rakipleriyle faul yapıp didişmekten topu kazanmayı ve kullanmayı düşünemediler. 
     Daum’un oyunun başındaki tek özel taktiği Ahmet Yıldırım’ı orta alanda, ön libero olarak Tayfur’la birlikte görevlendirmesiydi. Bu format Beşiktaş’a ilk yarım saatte daha çok top kullanma olanağı verdi. Ancak sonrasında Ali Eren’in kırmızı kartla takımını 10 kişi bırakması dengeleri bozdu. Boşat’ın olayın başlangıcında Serhat’ın faulünü görmeden avantaj kuralını uygulaması doğru karardı. Ali Eren, takımı top kullanırken, topsuz Serhat’a ayağıyla basınca kırmızı kart kaçınılmaz oldu. 
     Beşiktaş yetersiz kadrosuyla büyük amaçlarını taşıyamayacağını, hedeflerine ulaşamayacağını Galatasaray, Kocaeli ve dün de Fenerbahçe karşısında gösterdi. Önce şampiyonluk, sonra Türkiye Kupası, dün de Şampiyonlar Ligi Kartal’ın elinden düşürdüğü hedeflerdi. 
     Derbide dört kırmızı kart olmamalı diyerek seçim arefesinde isyan eden Galatasaray Başkanı Özkan Canaydın’ın kulakları çınlasın. Muhittin Boşat, dünkü gergin maçı dört kırmızı ,6 sarı kartla yönetti. Şimdi işin kolayı hakemi suçlamak...Ama herkes ekrana ve aynaya baksın. Sonra Boşat’ı eleştirsin. 
     Lorant, gençlik aşısıyla Fenerbahçe’ye Şampiyonlar Ligi’nin yolunu açtı. Fazlası olur mu, bilmeyiz. Ama Denizli’nin mirasını yere düşürmeden yerinde tutması bizce başarıdır. Fenerbahçelileri kutlamalıyız. 
     
     



 SPOR 
































</TEXT>
</DOC>
