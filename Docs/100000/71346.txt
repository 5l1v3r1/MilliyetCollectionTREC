<DOC>
<DOCNO> 71346 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/07/son/sonspo21.html </URL>
<DATE> 2002/03/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Hasan Arat "Beşiktaş iyi yönetilmiyor" 
</HEADLINE>
<TEXT>

     Beşiktaş Kulübü Başkan adayı Hasan Arat, kulübün şu anda idari olarak iyi yönetilmediğine inandığını ve bu nedenle başkanlığa aday olduğunu belirterek, ''Beşiktaş'ın başarısı her şeyden önce gelir'' dedi. 
     Arat, Mersin'de, Beşiktaş kongre üyeleri ve Mersin Beşiktaşlılar Derneği Başkanı Emin Telci ile birlikte Tüccarlar Kulübü'ndeki yemeğe katıldı. 
     Hasan Arat, burada yaptığı konuşmada, Beşiktaş'ın büyük başarılara doğru gittiğini, ancak idari olarak ciddi hataları olan ve kaynakları boşa harcamış bir kulüp durumunda bulunduğunu söyledi. Arat, ''Bu nedenle, bizim mücadelemiz idari bir mücadeledir. Kulübün de şu anda idari olarak iyi yönetilmediğine inanıyoruz'' dedi. 
     Beşiktaş'ın başarısının her şeyden önce geldiğini, bu amaçla yönetime aday olduklarını belirten Arat, olağanüstü kongre istemediklerini ve 2 yıllık süreyi beklemeyi uygun gördüklerini anımsattı. Arat, şöyle devam etti 
     ''İnönü Stadı Projesi'ni 18 Mart'ta İstanbul'da açıklayacağız. Bugün bu görüş alış verişini Mersin'de, daha sora da Adana'da yapacağım. Bu bir hizmet yarışıdır. Kararı sandık verecek. Bizim isteğimiz geniş kitlelerin desteğini alarak yönetime gelmektir.'' Arat, Beşiktaş'ın bin 400 bayan kongre üyesi bulunduğunu ve bu üyelerle 13 Mart'ta bir toplantı düzenleyeceklerini belirterek, bundan sonra bayan üyelerin daha fazla söz sahibi olacaklarını söyledi. 
     Hasan Arat, Beşiktaş-Galatasaray derbisini 1-0 kazanarak, bu sezon şampiyon olacaklarını savundu. 
     






</TEXT>
</DOC>
