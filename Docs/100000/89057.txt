<DOC>
<DOCNO> 89057 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/10/son/sonspo27.html </URL>
<DATE> 2002/06/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Kosta Rika, Brezilya maçı için iddialı... 
</HEADLINE>
<TEXT>

     17. Dünya Kupası finallerinde C Grubu'nda, gruptan 2. sırada 2. tura yükselecek takımı belirleyecek olması bakımından büyük önem taşıyan Brezilya maçına ''en az 1 puan'' iddiasıyla çıkacak olan Kosta Rika Milli Takımı'nda, teknik direktör Alexander Guimaraes de değişik bir heyecan yaşayacak. 
     Brezilya'da doğan ve 9 yaşında ailesiyle birlikte Brezilya'dan ayrılan Alexander Guimaraes, 1990 Dünya Kupası'nda Brezilya ile yapılan maçta Kosta Rika formasıyla sahada yer almıştı. Kosta Rika, bu maçı 1-0 yitirmesine karşın 2. tura çıkmayı başardı. O karşılaşmada, şimdi de kadroda bulunan Medford da yer almıştı. 
     Kosta Rikalı teknik adam, ''Bu, benim için çok özel bir maç olacak. Sanırım ben, Brezilya'ya karşı forma giyen ve takım yöneten Brezilya doğumlu ilk kişiyim ve bu durum beni oldukça heyecanlandırıyor'' dedi. 
     Guimaraes, Türkiye'yi yakından ilgilendiren Brezilya karşılaşmasıyla ilgili olarak, ''Brezilya'nın bir üst tura çıkmayı garantilemiş olması bizim için avantaj. Onlar, iyi futbol oynamak isteyen bir ekipler ve oyuncularının kart görmesi veya sakatlanmasını sanıyorum istemezler'' diye konuştu. 
     Guimaraes, şunları kaydetti 
     ''Açık ve fazla fiziksel mücadele olmayacak bir karşılaşma olarak geçeceğini tahmin ediyoruz. Brezilya'nın açık futbol oynaması sistemi, bize de uyuyor. Brezilya'nın hedeflerinin büyük olduğunu biliyoruz fakat bizim de hedeflerimiz ve bu hedeflerimize ulaşmak için büyük bir isteğimiz var. Bu hedef de Brezilya maçıyla bitmiyor, daha da ilerilere gitmek istiyoruz.'' Guimaraes, Brezilya'nın maçta galip gelmek istemeyeceği yönündeki iddiaların da ''komik'' olduğunu sözlerine ekledi. 
     Öte yandan Türkiye maçında sağ gözünün üzerine aldığı darbe nedeniyle bu bölgeye 2 dikiş atılan savunma oyuncusu Gilberto Martinez'in, Brezilya karşısında oynayabileceği bildirildi. 
     Takım doktorları, 13 Haziran Perşembe günü Suwon kentinde yapılacak maç öncesinde Martinez'in takımla birlikte çalışabileceğini söylediler. 
     





</TEXT>
</DOC>
