<DOC>
<DOCNO> 84553 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/17/son/sondun40.html </URL>
<DATE> 2002/05/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Roma'da ilkokul öğrencisi Türk kızının kompozisyonuna ödül 
</HEADLINE>
<TEXT>

     İtalya'nın başkenti Roma'da ilkokullar arasında düzenlenen kompozisyon yarışmasında dereceye giren Defne As isimli Türk kızına, ödülünü Roma Belediye Başkanı Walter Veltroni verdi. 
     Roma'da tüm resmi ve özel ilkokulların 5. sınıf öğrencileri için düzenlenen kompozisyon yarışmasında en iyiler arasına giren 11 yaşındaki Defne'ye ödülünü veren Veltroni, ''Yarışmada bir Türk kızın ödül kazanması bizim için de memnuniyet verici. Bu, kentimizde yaşayan yabancılara ne kadar kucak açtığımızın bir göstergesidir'' dedi. 
     Annesi İtalyan Simonetta Filippetti, babası Roma'da turizmle uğraşan Ömer Engin As adlı bir işadamı olan Defne, komposizyonuyla 500 euroluk ödül kazanırken, okuluna da bir gümüş plaket kazandırmış oldu. 
     Kompozisyonunda Türkiye'de babaannesi ve dedesinin yanında geçen yaz tatilinden söz eden Defne, ilk defa anne ve babası olmadan Türkiye'ye gittiği, az Türkçe bildiği için çok zorlandığını, ancak Türk arkadaşlarının ona yardımcı olduğunu, Türkçe'yi daha iyi öğrendiğini ve mükemmel dostluklar yarattıklarını anlattı. 
     İtalya'ya döndükten sonra insan kaçakçılığıyla ilgili haberleri izlediği belirten Türk kızı, duygularını şöyle ifade etti 
     ''Kendi kendime, 'Acaba hiç kimse çocuklarla da görüşme yapmayı düşünmez mi' derim. Çünkü bence asıl onlar kendilerini yurtlarından kopmuş hissederler. Siz büyükler, dikkatlerinizi yalnız ekonomik sorunları çözmeye sarf ediyorsunuz. Bir çocuğun da kalabalık içinde kendini yalnız hissedebileceğini ve okulundan önce bir arkadaşa ihtiyacı olabileceğini hiç düşündünüz mü '' Bu arada Türkiye'nin Roma Büyükelçisi Necati Utkan, Türk kızına tebrik ve başarı dilekleri içeren mesaj yolladı. 
     





</TEXT>
</DOC>
