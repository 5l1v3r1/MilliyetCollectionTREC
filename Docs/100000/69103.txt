<DOC>
<DOCNO> 69103 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/23/spor/ymese.html </URL>
<DATE> 2002/02/23/ </DATE>
<TIME>  </TIME>
<AUTHOR> BİLAL MEŞE  </AUTHOR>
<HEADLINE>
Tek başına 
</HEADLINE>
<TEXT>

     Daum’un işine karışmak haddimize düşmez...Ancak Daum’un kaleci Myhre konusundaki inadını anlamak mümkün değil. 
     Biz eleştiriyoruz, yönetim eleştiriyor, yardımcısı Roland Koch istifanın eşiğinden döndü, o h l bildiğini okuyor 
     Myhre dün kalesinde Allah’tan büyük bir tehlike yaşamadı, Daum’u da kurtardı, kendisini de. 
     Sadece ilk yarıda bir pozisyon var, hepsi o kadar. Erol Ersoy’un 27. dakikada Ahmet’in Serdar’a yaptığı hareketi penaltıyla değerlendirmemesi ise Beşiktaş adına günün ikinci şansıydı. 
     
     Daum, takımını Kocaelispor karşısına savunma ağırlıklı bir taktikle çıkardı... Savunmayı dörtleyen, orta alanı beşleyen Daum’un İlhan Mansız’ı ilerde tek oynatması, kimine göre doğru, kimine göre yanlış. 
     Bize göre tek doğru savunma kurgusuydu... 
     Büyük takımlar, büyük düşünen, korkmayandır. 
     İlhan Mansız’ı ilerde tek bırakmak, Ahmet Dursun’u yedeğe çekip, Bayram’ı gizli golcü olarak kullanmak asla doğru olamaz. 
     İlhan Mansız, forvette tek olmasına karşın aslanlar gibi mücadele etti. Hele hele İlhan Mansız’ın attığı ilk gol akıl dolu, alın terinin tam karşılığıydı. Zaten maçı döndüren, Kartal’ı rahatlatan üç puana uçuran da bu goldü. İlhan Mansız hem takımını rahatlattı, hem de Kocaelispor’un direnişini kırdı. 
     İlhan Mansız iki gol atmakla da yetinmedi, hem ofansta hem de orta alanda, yetmedi savunmaya da destek verdi. 
     Aferin İlhan Mansız... 
     Markajdan yılmayan, boş alanlar yaratan ve zekice vuruşlar yapan İlhan Mansız, tartışmasız maçın yıldızıydı. 
     Savunmada Ronaldo, orta alanda Kaptan Tayfur, ikinci yarıda Baya, göze batan isimler oldular. 
     Ali Eren, hırçın adam 
     İlk yarıda kırmızı kart görmemesi işten bile değildi. Hırsını toptan çok ya rakibe, ya da hakeme kullanırken, sırıttı. 
     Beşiktaş, baskıdan uzak, kontrollü bir oyun ortaya koydu maç süresince. Kollektif oyunu ön planda tutan Siyah - Beyazlı ekip, İlhan Mansız’ın golünden sonra rakibini sahasından çıkarmadı, pozisyonlar buldu, gole çeviremedi. 
     Kocaelispor, kazanmak hırsıyla çıktığı maçta, ilk yarıda bir pozisyon bulabildi, onu da değerlendiremedi. Gol umudu Serdar Topraktepe, maç süresince işsizleri oynadı, bir de hak etmediği protestolara hedefe oldu. 
     Beşiktaş, zirve yarışında çok önemli bir engeli üç puanla aşarken, Kocaelispor tehlike hattında kalmaya devam etti. 
     



 SPOR 






















</TEXT>
</DOC>
