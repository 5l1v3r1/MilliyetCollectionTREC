<DOC>
<DOCNO> 66209 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/06/son/soneko07.html </URL>
<DATE> 2002/02/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Maliye Bakanı "Hedeflere uygun bir bütçe yılını geride bıraktık" 
</HEADLINE>
<TEXT>

     Maliye Bakanı Sümer Oral, 2001 yılında bütçe açığının 28 katrilyon 566 trilyon lira, faiz hariç fazlanın ise 12 katrilyon 498 trilyon lira olarak gerçekleştiğini bildirdi. 
     Bakan Oral, düzenlediği basın toplantısında, 2000 yılında olduğu gibi 2001 yılında da öngörülen faiz hariç bütçe fazlasının gerçekleştirilmesi için mali disipline riayet edildiğini söyledi. 
     Maliye Bakanı Oral, son derece sağlıklı ve hedeflere uygun bir bütçe yılının geride bırakıldığını belirterek, sorunlu geçen 2001'de bütçede faiz dışı fazlada öngörülen hedefe ulaşılmasının son derece önemli olduğuna da işaret etti. 
     Oral, bütçe finansmanı için bütçeye konulan borç faizlerinde aşağı doğru inişin olduğunu vurguladığı konuşmasında, ''2001 yılı bütçesi yaşanan gelişmelere rağmen dikkat çekici bir performans göstermiştir'' dedi. 
     Kararlı uygulamalar sonucunda vergi gelirlerinin 51 katrilyon 812 trilyon lira olarak gerçekleştiğini ifade eden Oral, gelirlerin 39 katrilyon 768 trilyon lirasının vergi gelirlerinden oluştuğunu bildirdi. 
     2001 yılında giderlerin 80 katrilyon 379 trilyon lira olarak 
     gerçekleştiğini belirten Oral, gider kalemi içinde 41 katrilyon 64 trilyon lira faiz, 28 katrilyon 566 trilyon lira da bütçe açığı gerçekleştiğini kaydetti. Oral, ayrıca bütçe kanunun verdiği yetkiye dayanılarak borç faizleri için 3 katrilyon 125 trilyon lira, sosyal güvenlik kuruluşları için 1 katrilyon 10 trilyon lira bütçeden mahsup edilecek ödemeler hesabına kaydedildiğini ifade etti. Bakan Oral, bu kayıtlarla birlikte bütçe açığının 32 katrilyon 702 trilyon lira, faiz hariç fazlanın da 11 katrilyon 487 trilyon lira olduğunu söyledi. Oral, söz konusu 3 katrilyon 125 trilyon liralık faizin geçmiş yıllarda özel hesaplarda izlenmekte iken 2002 yılı bütçe kanunun değiştiren 4640 sayılı kanun uyarınca kamu bankalarındaki devlet iç borçlanma senetlerinin değişim işlemleri sırasında, nakit olarak ödenmemekle beraber faiz gideri olarak kayda alınan tutar olduğunu belirtti. 
     






</TEXT>
</DOC>
