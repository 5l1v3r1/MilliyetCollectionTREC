<DOC>
<DOCNO> 88592 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/08/ekonomi/eko05a.html </URL>
<DATE> 2002/06/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Yatırım promosyon ajansı yolda 
</HEADLINE>
<TEXT>

Dünya Bankası tarafından hazırlanan bir proje ile merkezi İstanbul’da olması planlanan özerk ve siyasetten arındırılmış bir yatırım promosyon ajansı kurulacak 
     Dünya Bankası’nın, Türkiye’de Yatırım Promosyon Ajansı kurulması projesine ilişkin çalışmasını tamamladığı bildirildi. 
     Dünya Bankası Grup Başkanı Joseph Battat başkanlığındaki bir heyet, ajansın yapısına dönük raporunu 4 Haziran Salı günü Yatırım Ortamını İyileştirme Kurulu bünyesinde oluşturulan Yatırım Promosyon Teknik Komitesi üyeleriyle yaptığı toplantıyla sundu. Yatırım Promosyon Teknik Komitesi’nde yer alan ve isminin açıklanmasını istemeyen bir yetkili, Başbakanlık’la ilişkili, özel sektör temsilcilerinin çoğunluğunda kamunun da yer aldığı özerk bir yapıda, politikacıların etkisinden arındırılmış bir ajans öngördüğünü bildirdi. Yetkili, ajans merkezinin İstanbul’da olmasının planlandığını ifade etti. 
     
     Temmuzda faaliyete geçecek 
     "Yönetimde ağırlık özel sektör temsilcilerinin, finasmanı karşılamada ağırlık kamunun olacak’’ diyen yetkili, 300 bin doları kuruluş gideri olmak üzere, ajansın ilk yıllık bütçesinin 2.2 milyon dolar düşünüldüğünü bildirdi. Yetkili, Yatırım Promosyon Teknik Komitesi’nce projenin değerlendirilmeye başlandığını belirterek, "Ajansın özerk yapıda, özel sektörün ağırlıkta olmasına itiraz yok" dedi. 
     18 Temmuz’da yapılacak Yatırımcı Konseyi Toplantısı öncesinde faaliyete geçmesi planlanan ajansın amacı yabancı sermayeyi çekme konusunda yatırım ortamının iyileştirilmesine ilişkin politikaların belirlenmesi olacak. 
     



 EKONOMİ 






















</TEXT>
</DOC>
