<DOC>
<DOCNO> 64701 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/29/siyaset/siy03.html </URL>
<DATE> 2002/01/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Uyum’da top Meclis’te 
</HEADLINE>
<TEXT>

Bahçeli direndi. Yılmaz AB’nin eleştirileri dikkate alınacak. Ecevit, "Parti grupları görüşsün" dedi 
     ELÇİN ERGÜN, ÖNDER YILMAZ 

     Hükümette krize yol açan Anayasa değişikliğine ilişkin uyum yasaları için yapılan 50 dakikalık liderler zirvesinden sonuç alınamadı. 
     Zirveden ilk çıkan MHP lideri Devlet Bahçeli, 312 ve 159. maddelerde değişikliği öngören uyum yasa tasarısı üzerindeki kararlı tutumunda direnerek, ortaklarına aynı konuyla ilgili bir önceki zirveyi hatırlattı. Bahçeli, "Daha önce paket üzerinde uzlaşıldı. Liderlerin onayıyla tasarı şimdiki haliyle Meclis’e gönderildi. Artık, Meclis’te parti gruplarının teknik çalışması sonunda çıkacak metin üzerinde değerlendirme yapılabilir" dedi. 
     
     Başbakan’dan öneri 
     ANAP lideri Mesut Yılmaz da Bahçeli’ye, "312. maddedeki kamu düzenini bozma olasılığı" cümlesinin yerine, "tehlike" kavramı getirilmesi önerisini tekrar anımsattı. Bu değerlendirmelerin ardından Başbakan Bülent Ecevit’in önerisiyle konunun, Meclis’te parti grupları tarafından müzakere edilmesi karara bağlandı. 
     Yılmaz, gazetecilerin konuya ilişkin sorularını yanıtlarken de, "Uyum yasalarıyla ilgili gerek iç kamuoyu, gerek AB’den gelen bazı eleştirileri dikkate alarak, koalisyon ortağı partiler ayrı ayrı bunlar üzerinde bir çalışma yapacak. O çalışmalar bittikten sonra bir araya geleceğiz. Herhalde önümüzdeki hafta konuyu ele alırız" diye konuştu. 
     Bu arada, Bahçeli’nin zirvenin ilk 20 dakikasının ardından makamına geçmesi dikkat çekti. 
     



 SİYASET 















</TEXT>
</DOC>
