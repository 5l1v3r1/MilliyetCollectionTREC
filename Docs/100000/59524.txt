<DOC>
<DOCNO> 59524 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/28/son/sontur24.html </URL>
<DATE> 2001/12/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Çalışma Bakanı ile Sağlık Bakanı arasındaki atışma sürüyor 
</HEADLINE>
<TEXT>

     Çalışma ve Sosyal Güvenlik Bakanı Yaşar Okuyan, Bakanlığı'na bağlı SSK hastaneleri ile Sağlık Bakanlığı'na bağlı hastaneler arasındaki "kalite yarışında", Sağlık Bakanı Durmuş'a meydan okudu. 
     SSK hastanelerinin kalite konusunda "güzel bir yarış" başlattığını, Sağlık Bakanı Osman Durmuş'un da bu konuda bir yarış içinde olduğunu söyleyen Okuyan, SSK hastanelerinin gelecekte en iyi hizmeti vereceğini iddia etti. Okuyan, tüm sağlık kuruluşlarını da bu yarışa katılmaya çağırdı. 
     SSK Zonguldak Bölge Hastanesi'nin İSO9002 kalite belgelindirme töreni için Zonguldak'da bulunan Okuyan, gazetecilerin sorularını yanıtladı. Okuyan, Türkiye'deki 1210 hastaneden 752'sinin Sağlık Bakanlığı'na ait olduğunu 
     hatırlattı. Sağlık Bakanlığı'na ait hastanelerden sadece 8'inin ISO9002 kalite belgesi bulunduğunu, 138 SSK hastanesinden ise 20'sinin bu belgeye sahip olduğunu belirten Okuyan, "SSK hastaneleri güzel bir yarış başlattı. Sağlık Bakanı arkadaşım zannediyorum bir yarış içinde. Tüm sağlık kuruluşlarını yarışa davet ediyorum. İddia ediyorum ki yakın gelecekte en iyi sağlık hizmetini SSK hastaneleri verecektir" diye konuştu. Okuyan, Sağlık Bakanı'nın yasa gereği bütün hastaneleri denetleme hakkına sahip olduğunu belirtirken, kapatma yaklaşımının ise doğru olmadığını belirtti. Bakan Okuyan, istihdamı desteklemeye yönelik kararlara ilişkin bir soruyu ise "Bazı kolaylıklar getiriyoruz. Ancak bunun ayrıntılarına şimdilik giremem" yanıtını verdi. 
     






</TEXT>
</DOC>
