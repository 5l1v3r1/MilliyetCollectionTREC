<DOC>
<DOCNO> 51317 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/08/son/sonspo06.html </URL>
<DATE> 2001/11/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Beyoğlu BJK Grubu "Yönetim bizi hayalkırıklığına uğrattı" 
</HEADLINE>
<TEXT>

     Beyoğlu BJK Grubu, yayınladığı bildiriyle, Serdar Bilgili başkanlığındaki yönetim kurulu ve teknik direktör Christoph Daum'u sert bir dille eleştirdi. 
     Grup adına Doğan Yakupoğlu imzasıyla yapılan yazılı açıklamada, Beşiktaş'ta olumsuzlukların sürdüğü savunularak, '' Türkiye'de lider, Avrupa'da söz sahibi Beşiktaş diyen, binbir vaadle yönetime gelen arkadaşlarımız bizi hayal kırıklığına uğrattılar'' denildi. 
     Açıklamada, şu görüşlere yer verildi 
     ''Beşiktaş'ın olanaklarını çarçur etmenin yanında, milyonlarca dolar borç altına girerek, geleceğini de ipotek altına soktular. Her seferinde başarıyı bir sonraki seneye diyerek, umut dağıttılar. 
     Daum, kamburumuz olmaya devam etti. Kokainle anılması ve yazılması Beşiktaş'a yapılan en büyük kötülüktür ve devam etmektedir. Bundan camiamız büyük üzüntü duymaktadır. Bunu hafife alanları tarih önünde bir kere daha kınıyoruz. Bir başka teknik adam diye ısrarımızı sürdürüyoruz. 
     Kalecimiz Fevzi de bu olumsuzlukların kurbanı oldu. Daum tarafından sürekli itildi. Gülünç transferlerle morali büsbütün bozuldu. Buna yönetimimiz de seyirci kaldı. Yürekleri hoplatan o kötü olay gelişti. Ancak, taraftarlar ve futbolcular Fevzi'ye sahip çıkarak, asil bir davranış sergilediler ve yüreklere su serptiler. 
     Diğer taraftan Nihat da bir başka ateşin içine atılmak istenmektedir. Parasal açıdan darboğaza giren yönetim, ne pahasına olursa olsun Nihat'ı satmak istemektedir. Bu sevimli ve şanssız insan da köşe bucak kaçmaktadır. Bu yanlışı yalnız bugünü kurtarma adına yapmaktadırlar. 
     Borç yiyen kesesinden yer denilse de, bu yönetim hep Beşiktaş'ın kesesinden yemiştir. Böyle gelmiş, fakat böyle gitmeyeceği belli olmuştur. Beşiktaş'a has geleneğin bozulmakta olduğunu üzülerek söylemek istiyoruz.'' 
     






</TEXT>
</DOC>
