<DOC>
<DOCNO> 90501 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/18/son/sondun04.html </URL>
<DATE> 2002/06/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Clinton'dan Bush'a ''Saddam'ı bırak Ortadoğu'ya bak" 
</HEADLINE>
<TEXT>

     ABD'nin eski Başkanı Bill Clinton, Başkan George Bush'un, ''önceliklerini değiştirmesi ve Irak lideri Saddam Hüseyin'i devirmekten önce İsraillilerle Filistinliler arasında yasal bir barış kurması gerektiğini'' söyledi. 
     New York Yale Club'ta düzenlenen bir toplantıda konuşan Clinton, ''İleriye baktığımızda, önceliklerimizi doğru seçmemizin önem taşıdığını görürüz'' dedi. Clinton, ''Saddam'a öncelik vermenin bir yararı olacağını sanmıyorum. Ama sanırım kendinize, bu işleri hangi sırayla yapmanızın daha doğru olduğunu sormanız gerekir'' diye konuştu. 
     Dış Ekonomik İlişkiler Konseyi'nce düzenlenen toplantıda söz alan Clinton, ''Irak'ın bize ulaşacak füzeleri yok'' ifadesini kullandı ve Saddam'ın biyolojik ve kimyasal silah üretme girişimleri yüzünden tehdit oluşturduğunu, ancak ABD açısından kısa dönemde tehlike yaratma ihtimalinin çok düşük olduğunu sözlerine ekledi. 
     ''Washignton Post'' gazetesi hafta sonunda bir haberinde, Bush'un, Saddam'ı devirmesi için CIA'e emir verdiğini duyurmuştu. Bush, Ocak ayında yaptığı bir konuşmada da Irak'ı, İran ve Kuzey Kore ile birlikte ''şer ekseni'' devletleri arasına katmıştı. 
     Clinton, başkanlığı döneminde Ortadoğu sorununa öncelik tanımış, İsrail ve Filistin liderlerini bir araya getirmişti. Ancak taraflar arasındaki görüşmeler, 2000 yılı Ekim ayında çıkmaza girmiş ve İsrail'de Ariel Şaron'un başbakan olmasının ardından şiddet olayları hızla tırmanmıştı. 
     Bush'un ulusal güvenlik danışmanı Condoleezza Rice ise ''ABD'nin, Ortadoğu'da barış sağlanmasını öngören bir plan peşinde olmadığını'' söyledi. Rice, ''Ekim 2000'den sonra Ortadoğu'da patlak veren şiddet olayları, durumu dramatik biçimde değiştirmiş bulunuyor'' diye konuştu. 
     -SADDAM'A KARŞI KOALİSYON ŞART- Konuşmasında Başkan Yardımcısı Dick Cheney'in Mart ayında yaptığı ve 11 ülkeyi kapsayan geziye de değinen Bill Clinton, bu gezide ABD'nin Bağdat'a karşı girişilecek askeri operasyon konusunda yeterli destek sağlayamadığını hatırlattı ve Saddam'a karşı koalisyon oluşturulmasının önemli olduğunu vurguladı. 
     Clinton, ''Bu ziyaret sırasında Kuveyt bile Irak'a yapılacak bir saldırıya destek vermedi. ABD, Cheney'in gezisinden gereken dersleri çıkarmalıdır. Ortadoğulular, biz barış sürecine katkıda bulunmazken Saddam'a saldırmaktan söz edince, ABD'nin başka bir gezegende yaşadığını sanmışlardır'' diye konuştu. 
     





</TEXT>
</DOC>
