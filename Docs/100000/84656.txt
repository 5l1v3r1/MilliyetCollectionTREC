<DOC>
<DOCNO> 84656 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/18/guncel/gun01.html </URL>
<DATE> 2002/05/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Mezuniyet skandalı 
</HEADLINE>
<TEXT>

9 Eylül Üniversitesi İktisat Fakültesi’nde geçen yıl dersleri zayıf olan 18 öğrencinin "yanlışlıkla" mezun edildiği ortaya çıktı... 
     NESRİN COŞKUN İzmir DHA 

     DOKUZ Eylül Üniversitesi İktisadi ve İdari Bilimler Fakültesi’nde 18 öğrencinin dersleri zayıf olmasına rağmen geçen yıl "yanlışlıkla" mezun edildiği belirlendi. Tesadüfen ortaya çıkan skandal üzerine öğrencilerin mezuniyetleri iptal edildi. 
     Dekan Prof. Dr. Alp Timur’un verdiği bilgiye göre İİBF’nin ikinci öğretiminde yaşanan ve çorap söküğü gibi çözülen olay şöyle gelişti 
     İİBF’de iki ay önce bir öğrencinin ders kontrolleri yapılırken, 5- 6 dersinin zayıf olmasına karşın mezun gibi çıkış verildiği belirlendi. Bunun üzerine Şubat 2001’den geçerli olmak üzere hem öğrenci bürosu hem kurulan komisyon çapraz kontrolle çıkış belgelerini incelemeye aldı. Denetim sırasında kiminin bir, kiminin birden fazla başarısız dersi olmasına karşın 18 öğrenciye mezun olmuş gibi çıkış belgesi düzenlendiği tespit edildi. 
     
     Notlar nasıl değişti 
     Timur, geçici mezuniyet belgesinin Öğrenci İşleri Bürosu’ndaki bilgisayardan çıkarılan, öğrencinin fakülteye girdiği günden itibaren aldığı tüm notların dökümünün yer aldığı belgeye göre verildiğini söyledi. Bilgisayar sisteminde teknik bir hata meydana geldiğini belirten Timur, şöyle konuştu 
     "Notlar tekrar girildi. Ancak sistem yine çökünce birtakım notlar bilgisayardan yanlış çıktı. 18 öğrenciye haksız yere çıkış verilmiş. Çıkışlarını iptal ettik ve iadeli taahhütlü olarak bildirdik. Dışarıda olanlar olabilir diye eylüle kadar süre tanıdık. Başbakanlık aracılığıyla Silahlı Kuvvetler’e ve diğer kurumlara durumu bildirdik." 
     Olayla ilgili soruşturma başlatıldığını kaydeden Timur, "Gerçekten bilgisayarın çökmesi mi yoksa içerden bunlara ulaşılıp bir düzeltme mi yapıldı, yoksa hacker’lık filan mı var Soruşturma ciddi şekilde sürdürülüyor" dedi. 
     
     "Öğrenciler biliyordu" 
     Durumu mektupla bildirdikleri öğrencilerin tepki göstermediğini belirten Timur, şöyle devam etti 
     "Bu, olayı bildikleri anlamına geliyor. Çocukları suçlamıyoruz, öğrenci psikolojisidir. Bir tek askere giden, yüksek lisans yapanlar mağdur olacak. Çünkü mezuniyetleri iptal edildi ve subay olmak, yüksek lisans yapmak için diploma şart. Yasal her türlü önlemimizi aldık." 
     



 GÜNCEL 





















</TEXT>
</DOC>
