<DOC>
<DOCNO> 68888 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/21/son/sontur18.html </URL>
<DATE> 2002/02/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Ecevit "Dün akşam Afgan Başbakanı telefonla aradı" 
</HEADLINE>
<TEXT>

     Başbakan Bülent Ecevit, Afganistan Geçici Hükümeti Başbakan'ı Hamid Karzai'nin, dün akşam kendisini telefonla aradığını bildirirek, ''Uluslararası Güvenlik Gücü'nün Komutanlığı'nı, Türkiye'nin üstlenmesinden büyük mutluluk duyacağını ve Mart sonlarında Ankara'ya geleceğini belirtti'' dedi. 
     Başbakanlık Merkez Binası'nda gazetecilerle bayramlaşan Ecevit, açıklamalarda bulundu ve soruları yanıtladı. 
     Başbakan Ecevit, bütün vatandaşların, Kıbrıs'taki ve yurt dışındaki Türkler'in ve bütün İslam aleminin Kurban Bayramı'nı kutlayarak, bu bayramın Türk ulusuna ve tüm insanlığa hayırlı olmasını diledi. 
     Ecevit, Afganistan'a giden Türk birliğine de esenlikler dileyerek, bayramlarını kutladı, her türlü tehlikeden korunmalarını Allah'tan istediğini ifade etti. 
     Başbakanlık'ta bugün saat 13.00'da bir toplantı yaptıklarını anımsatan Ecevit, toplantıya, Dışişleri Bakanı İsmail Cem, Genelkurmay İkinci Başkanı Orgeneral Yaşar Büyükanıt, Genelkurmay Hareket Başkanı ve kendisinin Askeri Danışmanı Korgeneral Köksal Karabay, Dışişleri Bakanlığı Müsteşarı Uğur Ziyal ve Cem'in Özel Danışmanı Engin Sosyal'ın katıldığını söyledi. 
     Ecevit, toplantının konusunun, Afganistan olduğunu belirterek, şöyle devam etti 
     ''Dün akşam Afganistan Başbakan'ı Karzai beni telefonla aradı. 
     Uluslararası Güvenlik Gücü'nün Komutanlığı'nı Türkiye'nin üstlenmesinden büyük mutluluk duyacağını belirtti. Türkiye'nin, Afganistan'da varlığına büyük önem verdiğini söyledi. Ve Mart sonlarında Ankara'ya geleceğini belirtti. Kendisini zaten davet etmiştim, Başbakan olduğunda hemen bir mektup göndermiştim. Ve ilk fırsatta Türkiye'ye gelmesinden büyük mutluluk duyacağımızı söylemiştim. Kendisi de Mart sonlarında Ankara'ya geleceğini belirtti. 
     Bundan çok memnunluk duyduğumuzu söyledim. Sayın Karzai'nin düşünceleri bizim için çok önemli. Onun için söylediklerini de aramızda değerlendireceğiz.'' 
     






</TEXT>
</DOC>
