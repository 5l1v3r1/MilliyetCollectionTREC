<DOC>
<DOCNO> 59281 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/27/son/sondun22.html </URL>
<DATE> 2001/12/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Usame Bin Ladin Pakistan'da 
</HEADLINE>
<TEXT>

     Afganistan Savunma Bakanlığı sözcüsü, uluslararası terörist Usame Bin Ladin'in, Taliban öğrenci akımının oluşmasına yardımcı olan radikal İslami lider Mevlana Fazalur Rehman'ın yandaşlarının koruması altında Pakistan'da saklandığını bildirdi. 
     Savunma Bakanlığı sözcüsü Muhamed Habil, Reuters'e yaptığı açıklamada, ''Usame, Pakistan'da Cemiyet Ulema-i İslam Partisi'nin lideri Mevlana Fazalur Rehman'ın koruması altında, ancak ülkenin neresinde olduğunu bilmiyoruz'' dedi. 
     Habil, Bin Ladin'in, Fazalur Rehman yandaşlarının denetimindeki ve etkisindeki bölgelerde yaşadığını kaydederek, bu bilgiyi hangi kaynaklardan aldığını belirtmedi. 
     Sözcü Habil, ''Bin Ladin ve adamları, artık Afganistan'da değil. 
     Bin Ladin'in Afganistan'daki desteği tamamen kayboldu'' dedi. 
     Afganistan'da Bin Ladin'in yandaşlarının artık bir varlığı olmadığını belirten sözcü, Bin Ladin'in Afganistan'da saklanan adamlarının olabileceğini, ancak bu direnişin de sona erdiğini belirterek, Bin Ladin'in geriye kalan birliklerinin de Afganistan ve Pakistan sınırı boyunca olan bölgelere kaçtığını söyledi. 
     Uzun süredir Bin Ladin'i destekleyen Rehman, Pakistan'da ev hapsinde bulunuyor. 
     






</TEXT>
</DOC>
