<DOC>
<DOCNO> 68875 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/21/son/sontur05.html </URL>
<DATE> 2002/02/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Ağaçkakanlar telefonları susturdu... 
</HEADLINE>
<TEXT>

     Mardin'in Yalım Beldesi'nde telefon kablolarındaki titreşimi canlı hayvan zannederek gagalayan ağaçkakanlar, beldenin telefonlarını susturdu. 
     Yalım Beldesi Belediye Başkanı Celal Başçı, telefonlarının sık sık kesilmesi üzerine Telekom Başmüdürlüğü'nden yardım istediklerini belirterek, Başmüdürlüğü'n teknik ekipleri tarafından yapılan incelemeler sonucunda, kabloların, ağaçkakanlar tarafından koparıldığının belirlendiğini söyledi. 
     Mardin Telekom Başmüdürü Abdullah Cinas da beldedeki kabloları delerek, tahrip eden ağaçkakanların, yılda 6 milyar liralık zarar verdiğini söyledi. 
     Ağaç kabukları altındaki canlıları yiyerek beslenen ve yuvalarını güçlü gagalarıyla oydukları ağaçlara yapan ağaçkakanların, kablolardaki titreşimi canlı hayvan zannederek gagaladıklarını belirten Cinas, şöyle dedi 
     ''Kalın telefon kablolarının içinde bulunan ince kabloların sinyallerle titreşmesini canlı yiyecek olarak algılayan ağaçkakanlar, kabloları delip ince telleri de koparınca, beldenin telefonları kesiliyor. Kabloların ne zaman kesileceğini bilmiyoruz. Önlem de alamıyoruz. Kablolar ince delindikleri için delinmiş yeri tespit etmek de zor oluyor. Beldenin telefon kablolarını sık sık değiştiriyoruz.'' 
     






</TEXT>
</DOC>
