<DOC>
<DOCNO> 96273 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/17/son/sondun13.html </URL>
<DATE> 2002/07/17/ </DATE>
<TIME>  </TIME>
<AUTHOR>  </AUTHOR>
<HEADLINE>
KKTC'de Barış ve Özgürlük Bayramı kutlama etkinlikleri sürüyor. 
</HEADLINE>
<TEXT>

     Kıbrıs Türkünü barış ve özgürlüğe kavuşturan 20 Temmuz 1974 Barış Harekatı'nın 28. yıldönümünde, Barış ve Özgürrlük Bayramı kutlama etkinlikleri sürüyor. 
     Türkiye'nin üst düzeyde temsil adilmesiyle bu yıl da coşkulu törenlerle kutlanacak bayram için konuk heyetler adaya geliyor. 
     Türkiye resmi heyetinin cuma günü KKTC'ye gelmesi bekleniyor. 
     Türk Deniz Kuvvetleri'ne bağlı gemiler, 20 Temmuz Barış ve Özgürlük Bayramı kutlamaları çerçevesinde Kuzey Kıbrıs Türk Cumhuriyeti'ni ziyaret edecek. 
     KKTC Güvenlik Kuvvetleri Komutanlığı Basın Bürosu'ndan verilen bilgiye göre, gemiler yarın sabah Girne Limanı'na demirleyecek. 21 Temmuz'a kadar Girne Limanı'nda bulunacak gemiler, 18, 19 ve 20 Temmuz tarihlerinde 10 00-16 00 saatleri arasında halkın ziyaretine açık olacak. Türk Deniz Kuvvetleri'ne ait gemiler 21 Temmuz'da KKTC'den ayrılacak. 
     ÜNLÜ SANATÇILAR KONSER VERECEK Nostaljik film gösterileriyle pazartesi günü başlayan kutlamalar çerçevesinde bu akşam Lefkoşa'da ünlü sanatçılar konser verecek. 
     Lefkoşa Atatürk Stadyumu'ndaki halka açık konserde Işın Karaca, Gülşen ve Gökhan Özen halkın 20 Temmuz coşkusuna ortak olacak. 
     Öte yandan, İngiltere Kıbrıs Türk Örgütleri Konseyi, 20 Temmuz Barış ve Özgürlük Bayramı dolayısıyla 21 Temmuz Pazar günü Londra'da ''Şükran Yürüyüşü'' düzenleyecek. 
     





</TEXT>
</DOC>
