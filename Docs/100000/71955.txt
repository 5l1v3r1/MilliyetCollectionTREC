<DOC>
<DOCNO> 71955 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/11/son/sondun25.html </URL>
<DATE> 2002/03/11/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD Nükleer raporuna Çin ve Rusya tepki gösterdi 
</HEADLINE>
<TEXT>

     Pekin, aralarında Çin'in de bulunduğu en az 7 ülkeye karşı ABD'nin nükleer silah kullanabileceğine dair plan hazırlandığı haberleri karşısında derinden sarsıldığını bildirdi. 
     Devlet televizyonunun haberine göre, Dışişleri Bakanlığı Sözcüsü Sun Yuksi, bu konuda ABD'den açıklama beklendiğini belirtti. 
     Sun, ''Pek çok ülke gibi Çin de bu haber karşısında derinden sarsıldı. ABD tarafı bu konuyu açıklamakla sorumludur. Çin barışsever bir ülkedir ve hiçbir ülke için tehlike teşkil etmemektedir'' diye konuştu. 
     Sun, eski Başkan Bill Clinton ile Çin Devlet Başkanı Jiang Zemin arasında 1998'de varılan anlaşmanın, iki ülkenin birbirine nükleer silahlarla saldırmamasını öngördüğünü hatırlattı. 
     
     Rusya'nın tepkisi 
     Rusya da ABD'den bu konuda açıklama beklediğini bildirdi. 
     Rusya Dışişleri Bakanı İgor İvanov, ''ABD'nin bazı ülkelere nükleer saldırı planıyla ilgili olarak Washington'dan bilgi istediklerini'' kaydetti. İvanov, ''Bu haber, doğruysa sadece Rusya'da değil bütün uluslararası toplulukta kaygı uyandıracaktır. En yüksek düzeyde açıklama bekliyoruz...'' dedi. 
     Los Angeles Times'ın Cumartesi günkü haberinde, ABD Dışişleri Bakanlığı'nın bir raporunda en az 7 ülkeye, --Çin, Rusya, Irak, Kuzey Kore, İran, Libya ve Suriye-- karşı nükler silah kullanılması olasılığına dair bir plandan bahsedildiği bildirilmişti. 
     Habere göre, raporda Pentagon'un, Çin ve Tayvan arasındaki bir savaş ya da Kuzey Kore'nin Güney'e saldırması karşısında nükleer silah kullanmaya hazır olması gerektiği belirtiliyor ve diğer senaryolardan da söz ediliyor., 
     






</TEXT>
</DOC>
