<DOC>
<DOCNO> 52143 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/14/ekonomi/eko01.html </URL>
<DATE> 2001/11/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Koç’ta TÜSİAD rahatsızlığı 
</HEADLINE>
<TEXT>

Derneğin işlevi, siyasi çıkışları ve Derviş’e verilen destekten rahatsız olan Koç’un profesyonelleri, holdingin iki patronundan TÜSİAD yönetiminin uyarılmasını istedi 
     MELİHA OKUR 

     15 gün önce Koç Holding’de bir toplantı yapıldı. Hoş, Türkiye’nin en fazla katma değer yaratan holdinginde her gün toplantılar yapılır. Ama bu kez gündem başka, değerlendirme başkaydı. 
     Konu Türk Sanayicileri ve İşadamları Derneği’nin TÜSİAD yönetim tavrı, tutumu ve yaptığı çıkışlar. 
     Katılımcılar ise Koç Holding şirketlerinin TÜSİAD üyesi profesyonelleri. Sayıları yaklaşık 20 kişi. Koç ailesinden iki kişi de bu toplantıda yer aldı. Bu isimler, Koç Holding Yönetim Kurulu Üyesi ve TÜSİAD Yönetim Kurulu Başkan Yardımcısı Mustafa Koç ile Koç Holding Bilgi Grubu Yürütme Komitesi Başkanı Ali Koç’tu. Toplantıda, Koç Holding’in profesyonelleri rahatsızlıklarını dile getirildi ve TÜSİAD yönetiminin çizgisinin kendilerini rahatsız ettiğini anlattılar. 
     Laf lafı açtı, herkes eteğindeki taşı döktü ve sonunda TÜSİAD yönetimine bu rahatsızlığın sözlü olarak bildirilmesi gündeme alındı. 
     Önce ev temizliği’ 
     Bu toplantıyı ve toplantıda konuşulanları Koç Holding’in üst düzey bir yöneticisi bize aktardı "Rahatsızız, TÜSİAD artık işlevini yitiriyor" dedi. 
     Koç Holding’i TÜSİAD’da temsil eden profesyonellerin ağırlıklı olarak takıldığı konuların başında TÜSİAD yönetiminin "yolsuzluk ve etik" konusunda yaptığı çıkışlar geliyordu. 
     "Konuşmak hoş ama eylemci olmak zor." Çünkü bugün yolsuzluk konusunda yargı sistemini eleştiren TÜSİAD yönetiminin önce kendi evinin içini süpürmesi gerektiğinin altı ısrarla çizildi. 
     Burada duralım ve TÜSİAD’ın eski başkanlarından birisinin bize yaptığı bir değerlendirmeyi aktaralım "TÜSİAD, bir çırpıda en az 45 üyesinin üyeliğine son vermek zorunda." 
     Doğru adres... 
     Koç Holding yöneticilerinin TÜSİAD yönetiminden duydukları rahatsızlığın ikinci ayağında, ekonomik programa verilen koşulsuz destek var. Bu koşulsuz desteğin en dikkat çeken yanı hiç kuşkusuz Devlet Bakanı Kemal Derviş’e verilen desteğin kamuoyunda yarattığı tepkiyi görememek... 
     TÜSİAD’ın siyasetin içine bu kadar yoğun dalma arzusunun etkilerini değerlendiren Koç Holding yöneticisi, "Bu şartlar altında yeni bir oluşum kaçınılmaz gibi görünüyor" değerlendirmesi yapıyor. 
     Özellikle olası bir erken seçimi göz ardı etmeyen ve "Siyasi Partiler Kanunu ile seçim sisteminde" değişiklik için bastıran TÜSİAD’ın ortak hareket etmeyi planladığı TOBB, TİSK ve sendikalardan daha aktif görünmesi, siyasetçinin yerine fazlasıyla konuşmayı tercih etmesi de huzursuzluğu artırıyor. 
     Çünkü sorun TÜSİAD’ın sağlıklı bir seçim sistemi ile ilgili değerlendirme yapması değil. Başkanlık ya da yarı başkanlık sistemi konusundaki arayışlar da değil. Sorun, bu görüşlerin kamuoyu önünde bu kadar açık tartışılması. 
     Oysa doğru adres belli. Sıkıntılarınızı, uygun biçimde aktarabilir, hükümet üyeleriyle konuşabilirsiniz. Bunu kamuoyu önünde böylesine tartışmanın kime ne yararı var 
     Kıssadan hisse 
     TÜSİAD’ın 467 üyesi var. Üyelerin çoğunluğu profesyonel yönetici. TÜSİAD’da bugüne kadar hep patron tepkilerini gördük. Ama bu kez sıkıntılarını dile getirenler profesyoneller. 
     Biraz hafızalarınızı yoklayın. Ve Halis Komili’nin başkanlık döneminde hazırlanan ünlü demokrasi raporunu hatırlayın. Koç Holding’in Yönetim Kurulu Başkanı Rahmi Koç, rapora tepkisini aile geleneği haline gelen "mektupla" dile getirmişti. 
     Patron Koç, yanlış gördüğü her noktada mektup yazarak durumu anlatırdı. Profesyoneller ise TÜSİAD yönetiminde aktif olan bir başka patron, üçüncü kuşak Mustafa Koç’a sözlü şik yette bulundular. 
     Fark sadece yöntemde... 
     Holding içi demokrasinin TÜSİAD içi demokrasiye yansıması bakalım nasıl olacak 
     Taşlar yerinden oynayacak mı 
     

</TEXT>
</DOC>
