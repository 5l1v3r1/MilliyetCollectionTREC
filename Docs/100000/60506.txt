<DOC>
<DOCNO> 60506 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/04/spor/spo01.html </URL>
<DATE> 2002/01/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Kritik üc hafta 
</HEADLINE>
<TEXT>

Beşiktaş Teknik Direktörü Daum, ikinci yarının ilk üç maçının büyük önem taşıdığını söyledi, "Eğer fire vermezsek, şampiyonluğa biz ulaşırız" dedi 
     MEHMET DEMİRCAN 

     AVUSTURYA’DA moral depolayan ve bugün İstanbul’a dönecek olan Beşiktaş Teknik Direktörü Daum, ikinci yarıyı değerlendirdi, taraftarlara umut saçtı. İkinci yarı fırtına gibi eseceklerini kaydeden Alman hoca, "İlk üç haftayı kayıpsız geçersek, bu şartlara rağmen bir mucizeye imza atar, şampiyonluğa ulaşırız. Bunun için çok çalışacağız, hedefe ulaşacağız" dedi. 
     SÜPER Lig’in ikinci yarısının zorlu geçeceğine de işaret eden Daum, transfer konusuna da değinerek şöyle konuştu "Nihat giderse yönetimle oturup yeniden konuşacağız. Ancak Sociedad’ın, eski oyuncuları Kovaçeviç’i aldığını öğrendim. Nihat’tan para gelse bile adam gibi transfer yapmalıyız. Kalitesiz adam alacağıma, bu kadroyla devam etmeyi tercih ederim, asla riske girmem." 
     YARIŞTA en büyük rakiplerinin Galatasaray olduğunu da kaydeden Daum, Fenerbahçe Kulübü Başkanı Aziz Yıldırım’ın Mustafa Denizli’ye çok destek verdiğini söyledi. Alman hoca, "Desteğe rağmen sonuç gelmeyince başka yapılacak bir şeyi kalmadı. Lorant, iyi arkadaşım. Futbolcular çok çalışmak zorunda. Ancak yarışta Galatasaray’ı rakip olarak görüyorum" diye konuştu. 
     
Mhyre’ye dön çağrısı      GÖZTEPE maçında sakatlanan Beşiktaş’ın Norveçli file bekçisi Myhre’ye İstanbul’a gelmesi için çağrı yapıldı. Omuzundaki bandajı alınan Myhre, Siyah - Beyazlı ekibin Antalya kampına katılmayacak, çalışmalarını Fulya’daki salonda fizyoterapist gözetiminde sürdürecek. Kulüp Doktoru Ayhan Obtur, Myhre’nin Trabzonspor maçına yetişmesinin zor olduğunu söyledi. Obtur ayrıca, düz koşulara başlayan Stavrum ile sakatlığı geçen Ali Eren’in de kampa katılacağını belirtti. 
     
     Asper geliyor 
     TEKNİK Direktör Christoph Daum’un istekleri doğrultusunda çalışmalarını sürdüren yönetim, Real Sociedad’ın 1.97’lik kalecisi Asper’le anlaştı. Asper, bugün İstanbul’a gelecek, imzayı attıktan sonra Siyah - Beyazlı ekiple çalışmalara başlayacak. 
     
     Kartal’da topbaşı 
     LİGİN ilk yarısını lider tamamlayan Beşiktaş bugün topbaşı yapacak. Fulya’da saat 18.00’de toplanacak olan Siyah - Beyazlılar ikinci yarının ilk çalışmasına çıkacaklar. Beşiktaş, yarın uçakla Antalya’ya, buradan da Side’ye geçerek kamp çalışmaları için start alacak. 
     
     İlhan rahatladı 
     KORNER bayrağına tekme attığı için Disiplin Kurulu’na sevkedilen ancak ceza almayan İlhan Mansız rahat bir nefes aldı. Golcü futbolcu, "Yaptığım hareket, gol sevincinin getirdiği bir refleksti. Karar konusunda yorum yapmam söz konusu değil, ancak herşeyde olduğu gibi futbolda da bir tek doğru var" dedi. 
     
     Gençler gidiyor 
     2002 Uluslararası Lindenberg Gençler Turnuvası’na katılacak olan Beşiktaş PAF takımı bugün Almanya’ya gidecek. 5 - 7 Ocak tarihleri arasında organize edilecek turnuvaya, Bröndby, Sparta Prag, Lugano, B.Leverkusen, Ausburg, Lindenberg, Cannes ile Lichtenstein Milli Takımı katılacak. 
     
     Nihat da kampa katılıyor 
     SAKATLIĞI düzelen Nihat’ın, Beşiktaş’ın Side kampına katılacağı açıklandı. Real Sociedad ile prensipte anlaşan genç futbolcunun burada takım çalışmalarına çıkacağı, İstanbul’a döndükten sonra da İspanya’ya giderek Real Sociedad ile sözleşme yapacağı belirtildi. 
     



 SPOR 























</TEXT>
</DOC>
