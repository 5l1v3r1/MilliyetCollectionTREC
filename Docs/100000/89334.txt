<DOC>
<DOCNO> 89334 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/12/siyaset/siy01.html </URL>
<DATE> 2002/06/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Servetin kaynağı düğün 
</HEADLINE>
<TEXT>
Tayyip’in oğluna 30 kilo altın takılmış 
Haksız kazançtan hakkında dava açılan Tayyip Erdoğan, 200 bin dolar ve 55 bin markın, oğlu Burak’ın düğününde takılan 30 kilo altından geldiğini söyledi 
     ANKARA Milliyet 

     AKP Genel Başkanı Recep Tayyip Erdoğan’ın "haksız mal edindiği" gerekçesiyle başlatılan soruşturma aşamasında oğlundan aldığını öne sürdüğü 200 bin dolar ve 55 bin markın kaynağının düğünde takılan 30 kilo altın olduğu savunuldu. 
     Erdoğan hakkında 5 yıl 10 ay hapis istemiyle açılan dava dosyasına giren belgelere göre Erdoğan, oğlundan aldığını açıkladığı yüklü miktardaki borcun kaynağını "Ahmet Burak Erdoğan’ın düğününde takılan 30 kilo altın" olarak gösterdi. 
     Belgelere göre, düğünde takılan 24, 22, 18 ve 14 ayar toplam 30 kilogram muhtelif altın, 23 Temmuz 2001’de İstanbul - Yenibosna’daki Asgold Kuyumculuk Sanayi ve Ticaret Anonim Şirketi’nde bozduruldu. Altınlar, 262 milyar 802 milyon 364 bin 384 lira tutarken, para, aynı gün bir döviz bürosunda 250 bin 550 dolara çevrildi. 
     Ankara 7. Asliye Ceza Mahkemesi’nde görüleceği bildirilen dava iddianamesinde, Erdoğan’ın belediye başkanlığı görevinden ayrıldığı 1998 yılının sonunda verdiği mal beyanıyla AKP Genel Başkanı seçildikten sonraki mal bildirimi arasında 256 milyar 138 milyon 421 bin lira artış olduğu öne sürülüyor. Erdoğan’ın haksız edindiği malların zoralımı ve ömür boyu kamu hizmetlerinden yasaklanması isteniyor. 
     
Erdoğan ve Gürtuna davası eylül ayında      NEZİH GÜROL 

     Albayraklar’a verilen ihalelere fesat karıştırdıkları’ gerekçesiyle 9 yıla kadar hapsi istenen eski İstanbul Büyükşehir Belediye Başkanı Erdoğan ile 30 yıla kadar hapsi talep edilen Büyükşehir Belediye Başkanı Ali Müfit Gürtuna, 10 Eylül’de h kim karşısına çıkacak. İstanbul 7. Asliye Ceza Mahkemesi, dosyanın 170 klasörden oluşmasını göz önüne alarak, duruşma gününü 5 Eylül’de sona erecek adli tatil sonrasına verdi. 
     
Erdoğan Anayasal güvence istiyoruz      AKP lideri Erdoğan, Milliyet’e yaptığı açıklamada idam cezasının kaldırılarak yerine ağırlaştırılmış müebbet hapis cezasının konulması hususunda anayasal güvence istediklerini kaydetti. MYK toplantısında bu kararı aldıklarını kaydeden Erdoğan, genel sekreterleri Ertuğrul Yalçınbayır’ın da geçmişte yaptıkları MYK’da bu görüşe katıldığını söyledi. 
     



 SİYASET 















</TEXT>
</DOC>
