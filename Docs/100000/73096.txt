<DOC>
<DOCNO> 73096 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/17/son/sondun06.html </URL>
<DATE> 2002/03/17/ </DATE>
<TIME>  </TIME>
<AUTHOR>  </AUTHOR>
<HEADLINE>
İngilizler, az pişmiş et yemek için form imzalıyor 
</HEADLINE>
<TEXT>

     İngiltere'deki bazı lokantaların, kolibasili ve salmonella zehirlenmesi riski nedeniyle, az pişmiş et seven müşterilere yemekten önce, hukuki yollara başvurmamalarını öngören bir form imzalattığı bildirildi. 
     Sunday Times gazetesi, Planet Hollywood, All Bar One ve Shoeless Joe's gibi lokantaların, az pişmiş hamburger, sosis ve ince kıyılmış sığır etlerini, müşterilerin hukuki yollara başvurmayacaklarına dair formları doldurmaları koşuluyla servise sunmaya hazırlandığını yazdı. 
     Gazetenin haberinde, ortası pembe ve ince kıyılmış sığır eti yiyen kişilerin, kolibasili ve salmonella bakterisi kapma riskini daha fazla taşıdığı belirtildi. 
     Yeni uygulamanın, gıda ürünlerinin güvenliğini inceleyen hükümete bağlı kurumun, ince kıyılmış etin, sadece iyi pişirilmesi halinde servise sunulması gerektiği yönündeki uyarısının ardından geldiğine dikkat çekiliyor. 
     






</TEXT>
</DOC>
