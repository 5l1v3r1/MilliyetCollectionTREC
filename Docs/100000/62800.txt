<DOC>
<DOCNO> 62800 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/17/son/sonspo07.html </URL>
<DATE> 2002/01/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Efes Pilsen'de Wroclaw galibiyeti sevinci... 
</HEADLINE>
<TEXT>

     Basketbol Avrupa Erkekler Ligi'nde Polonya'nın Idea Slask Wroclaw takımını 63-51 yenen Efes Pilsen'de bu galibiyetin sevinci yaşanıyor. 
     Efes Pilsen Menajeri Engin Özerhun, Idea Slask Wroclaw karşısında düşük şut yüzdesiyle oynamalarına rağmen maçı kazanmasını bildiklerini söyledi. 
     Özerhun, Idea Slask Wroclaw'ı daha farklı yenmeleri gerektiğini belirterek, şöyle konuştu 
     ''Ancak özellikle maçın ilk bölümünde çok düşük şut yüzdesiyle oynadık. Yine de strese girmedik. Kontrol bizdeydi. Polonya ekibi de yeni bir kadro oluşturmuş. İlk maçta oynayan 4 oyuncu yoktu. Özellikle Kambala pota altında çok etkili oynadı. Dünkü maçta rakip kötü oynayınca biz de zorlandık. Ancak bu her zaman yaşanmaz. Kerem de tamamen iyileşti ve oynadı.'' Efes Pilsan Menajeri Özerhun, 30 Ocak'ta İspanya'nın Unijaca Malaga takımıyla kader maçına çıkacaklarını, bu karşılaşmada alacakları sonucun gruptaki durumlarını belirleyeceğini dile getirdi. 
     Unijaca Malaga'nın kendilerine göre daha kolay takımlarla karşılaşacağını kaydeden Özerhun, şöyle devam etti 
     ''İspanyol ekibi bizden sonra Alba Berlin ve Idea Slask Wroclaw ile karşılaşacak. Bize göre daha kolay rakiplerle maçlarını yapacak. 
     Unijaca Malaga'yı yenersek gruptan çıkmayı garantileriz. Stresli ortamda güçlü bir takıma karşı oynayacağız. Yine de rakibimizi yenecek güçteyiz. Efes Pilsen, geçmişte deplasmanlarda büyük başarılara imza atmış bir takım.'' A Milli Basketbol Takımı'nın 33. Avrupa Şampiyonası Yarı Final Eleme Grubu'nda yapacağı maçlar nedeniyle 1 haftalık ara olacağını, ancak bunun kendileri için dezavantaj olmayacağını belirten Özerhun, ''Bu aralar zaman zaman bizi zorluyor. Ancak milli takım 2 maçını da deplasmanda yapacak. Özellikle Litvanya ile zorlu bir maç oynayacak. 
     Bu bakımdan oyuncular daha iyi hazırlanacaklar ve buna göre motive olacaklar. Bu da Unijaca Malaga ile yapacağımız maç öncesi bizim için avantaj sağlayacak'' diyerek sözlerini tamamladı. 
     






</TEXT>
</DOC>
