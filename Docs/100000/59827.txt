<DOC>
<DOCNO> 59827 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/31/yazar/congar.html </URL>
<DATE> 2001/12/31/ </DATE>
<TIME>  </TIME>
<AUTHOR> Yasemin CONGAR  </AUTHOR>
<HEADLINE>
Sam Amca’nın en uzun yılı 
</HEADLINE>
<TEXT>

     Zamanın getirdiklerini ve götürdüklerini hesaplamanın cilveli bir yanı var. Yıl sonu muhasebeleri yapanlardansanız, bilirsiniz. 
     365 günün iki ucu arasındaki bireysel değişiminizi, saçınızdaki akın ya da kafanızdaki saçın, cebinizdeki paranın, yüreğinizdeki heyecanın, aklınızdaki bilgilerin ve hayatınızdaki insanların miktarına göre hesaplamaya kalkıp, "Neredeydim, nerelere geldim" sorusunu, belki upuzun, belki arpa boyu bir yolun adımlarını tek tek hatırlayarak yanıtladığınız olmuştur. Sonunda sağlıkta, varlıkta, sevgide, bilgide vardığınız yeri, bir önceki yıldan "çok farklı" algılamışsınızdır belki. Ama hiç, "O zaman kim idim, şimdi kimim" diye sorduğunuz, kendi kendinize "Yahu amma değiştim" deyiverdiğiniz oldu mu Bir yıllık yolculukta, zaman tünelinden geçip dünyaya tur bindirdiğinizi, "bir başka ben" oluverdiğinizi düşündünüz mü 
     Sizi bilmem, ama Sam Amca bugünlerde kafasını iki elinin arasına alıp, 2000 sonundaki hali ile 2001 sonundaki halini kıyasladığında, şöyle içten bir "Vay vay vay" çekse yeridir. 
     Gerçi Sam Amca da, çoğumuz gibi, kendi özünü çevresinden ayrı ve sabit algılamaya, "Geçen yıl ne idiysem, bu yıl da aynısıyım" diye düşünmeye meyilli. Ama 2001 gibi, 365 günden çok daha uzun görünen, içine tarih kitaplarında birbirine karıştırılmayacak iki ayrı fasıl sığdırmış bir yıl biterken, Amerikalı olup da,ömilat" sendromuna kapılmamak da zor doğrusu. 
     
"Chadödan "cihad"a      Gelin hafızamızı zorlayalım, 2000 sonlarının ABD’sini hatırlayalım. 
     O zamanlar, kalbur saman içindeydi ve bu ülkede herkesin dilinde "chad" diye bir sözcük vardı. Chad’leri, yani oy pusulaları üzerinde kalemle yapılan deliklere takılan kağıt parçalarını konuşuyordu koca bir millet. Beyaz Saray’ın yolu, bu chad’lerin kaderinden geçiyordu. ABD, tarihinde ilk kez, başkanını sandıktan çıkaramayıp fiilen mahkemede seçerken, ülkenin gözü seçimin kavgaya dönüştüğü Florida’dan başka yeri görmüyordu. 
     Sonunda George W. Bush, birkaç "chad" farkı ile Beyaz Saray’a adımını attığında, Amerika’nın tam yarısı bayram ediyordu, diğer yarısıysa küplere binmişti öfkesinden. Ülke bölünüvermişti. Bir yarı, memleketi sekiz yıllık Demokrat egemenliğinden, Bill Clinton’ın uçkur muhabbeti bol başkanlığından kurtarmış olmaktan pek memnundu diğer yarı, zekası ve entellektüel açısıyla dünyayı etkilemiş bir lider olan Clinton’dan sonra, Bush gibi "aklı ve bilgisi pek kıt" görünen bir adamla, işlerin nasıl idare edilebileceğinden kuşkulu. Milyonlarca Demokrat seçmen, Bush’a "seçim hırsızı" gözüyle bakıyor "O benim başkanım değil, hiçbir zaman da olmayacak" diye söyleniyordu. 2000 yılı boyunca, iyi kötü her Amerikalı’nın bir işi, bankada biraz parası, geleceğe yönelik iktisadi iyimserliği varmış nafile... Milli büyü bozulmuştu. 
     Ama bir de, bugünün ABD’sine bakın. 
     2001 sonunda, artık "chad" yerine "cihad" sözcüğünü tartışan, Florida kentleri yerine Tora Bora dağlarını gözleyen Demokrat - Cumhuriyetçi kavgasını büyük ölçüde bırakıp Bush’un deyişiyle, "Kötü’ye karşı iyi’nin cephesini açtığının" inancıyla, olağandışı bir milli birlik ve yer yer, tüyler ürpertici bir milliyetçi söylem içinde, kendisiyle birlikte, dünyanın gündemini de yeni baştan yazan bir ülke Amerika. 
     Bu ülkeyi, 1941’deki Pearl Harbor baskınından beri, ilk kez kendi evinde vuranlar, bugünü önceden görebilmişler miydi bilinmez. Ancak 2001 sonu ABD’si, Japonlar’ın Pearl Harbor sonrasında dediği gibi, "uyandırılmış bir dev" misali, "dünyayı terörden temizlemek" adına, yıllarca, evet yıllarca savaşmaya, cephe üzerine cephe açmaya hazır ve sahip olduğu yaygın siyasi nüfuz ve ileri askeri teknolojinin de sayesinde, dediğini yapabilecek hegemonyaya sahip bir ülke. 
Kırmızı, beyaz, mavi      Kısa süre öncesine dek, halkın yarısı Bush’tan nefretle sözederken, şimdi Cumhuriyetçi başkanın çevresinde tam bir kenetlenme var her ne yapsa, yüzde 80’e, 90’a varan destek buluyor. 
     Dış politikayı tukaka ederek, "Bizim işimiz sağa sola müdahale edip yeni rejimler kurdurmak değil" diyerek iş başına gelen yönetim, şimdi dış ilişkilerine ayrı bir özenle sarılmış halde Afganistan’da yeni bir rejimin, ABD damgalı mimarisi tamamlandı bile. 
     Milli marşın, ülke tarihinde hiçbir dönem olmadığı kadar çok çalınıp söylendiği evlerin, arabaların, elbiselerin, kravatların, saçların, yüzlerin, aklınıza gelebilecek, boyanmaya uygun her yüzeyin kırmızı, mavi, beyaz bayrak renklerine büründüğü "Tanrı Amerika’yı korusun" dileğinin dillerden düşmediği bir yer bugünün Amerikası... İktisadi geleceklerine geçen yılki gibi güvenle bakmayan, işsizliğin yeniden hortladığı, borsadaki "dot com," yani internet milyonerlerinin ürediği hızla tükendiği, sekiz yıllık büyüme sonunda resesyona sürüklenmiş bir ülke...Terör korkusunu aşamamış, güvenlik uğruna özgürlükten feragate hazır bir tedirgin memleket... Bütün enerjisini tek bir davaya seferber etmiş, bütün ilişkilerini "Ya bizimlesin, ya düşmanımızlasın" diye yeniden tanımlamış, herkese "Acaba ikinci cephe nerede açılacak" diye sordurtan, dışarıda "süperliğini" iyice hissettiren bir devlet... 
     2001, eski yılın muhasebesi ile yeni yılın planlarını yaparken, kendisini bir yerinden dünyanın kaderine de bağlı hissedenlerimiz için, merkezinde ABD’nin bulunduğu sorularla bitiyor. 
     Ortadoğu’daki terör örgütlerinin kökü kazınacak mı Irak’a savaş açılacak mı Arap - İslam dünyası, demokrasi ve özgürlükler yönünde bir değişime kalkışabilecek mi ABD yeni bir saldırıya hedef olabilir mi İşler iyice çığırından çıkabilir mi biyolojik, kimyasal, nükleer silahların düğmesine basılabilir mi 
     Yanıtları, 2002’de hep birlikte, ve umalım ki, hayata saygıdan yana bulmak üzere. Kaygılarınızın azalıp keyfinizin artacağı bir yıl dileğiyle. 
     
     







Yeni yıla bakarken 


Ben ve biz, galip... 


Sam Amca’nın en uzun yılı 


Geç bile kalındı 


IMF’ye ne veriyor, ne istiyoruz 


Yılbaşı dediğin... 


Sen de tıkla 


İyi yıllar, yeni yıllar 


Ben aslında 2001'i çok sevmiştim 


Bankaların biletini IMF kesmiş 


</TEXT>
</DOC>
