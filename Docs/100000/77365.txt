<DOC>
<DOCNO> 77365 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/09/son/soneko12.html </URL>
<DATE> 2002/04/09/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD, yeni vize kısıtlamaları getirdi 
</HEADLINE>
<TEXT>

     ABD'de yabancı ziyaretçilerin daha iyi takibi, muhtemel teröristlerin safdışı bırakılması amacıyla, yabancı öğrenciler, turistler ve işadamlarının tabi olduğu vize kuralları sıkılaştırıldı. 
     ABD Göçmenlik ve Vatandaşlığa Kabul Servisi'nin INS derhal geçerli kararı uyarınca, ABD'de öğrenim görmek isteyen bir yabancının kurslara başlamadan önce onaylı öğrenci vizesi alması zorunlu kılındı. 
     INS, halen altı ay olan yabancı turist ve işadamlarının ABD'yi ziyaret süresinin 30 güne indirilmesi, turistik ve ticari amaçlı ziyaret vize süresinin 30 güne indirilmesini öneriyor. 
     Yabancı ziyaretçiler seyahat vizesini uzatmak için tıbbi tedavi ya da bir iş konusunun tamamlanmasında gecikme gibi beklenmedik ya da zorlayıcı neden göstermek zorunda kalacaklar. Vize süresi uzatımında azami süre bir yıldan altı aya indirilecek. 
     INS, ayrıca, turist ya da işadamı vizesinin yabancı ziyaretçinin kendi ülkesinde öğrenci vizesine çevrilmesini, bu tür taleplerde karar sürecinin hızlandırılıp azami 30 güne indirilmesini öneriyor. Bu iki çeşit vize halen ABD'de iken öğrenci vizesine çevrilebiliyor. 
     INS, ayrıca, haklarında ABD'den nihai, kesin sınırdışı edilme kararı alınanların 30 gün içinde teslim olmaları, aksi takdirde, temyiz başvurusu ya da iltica, sığınma hakkı tanınmaması şartını öneriyor. 
     ABD'yi ziyaret edenlere ilişkin bu kısıtlamaların yılda 2 milyonu aşkın yabancı etkilemesi ve seyahat-turizm sektörünün tepkisini çekmesi bekleniyor. 
     INS'nin verilerine göre, ABD'de 2000 yılında 10 milyon turist vizesi çıkarıldı, vize alanların dörtte üçü ABD'de bir aydan daha kısa süre, 2.5 milyon yabancı işadamı ortalama 13 gün kaldı. 
     Bu konuda daha ayrıntılı bilgi Internet'deki şu sitelerden edinilebilir 
     Immigration and Naturalization Service http www.ins.gov Travel Industry Association of America http www.tia.org 
     






</TEXT>
</DOC>
