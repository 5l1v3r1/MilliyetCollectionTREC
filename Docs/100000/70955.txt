<DOC>
<DOCNO> 70955 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/05/son/sonspo13.html </URL>
<DATE> 2002/03/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Lorant "Beni derbinin sonucu değil Antalya maçı ilgilendiriyor" 
</HEADLINE>
<TEXT>

     Fenerbahçe Teknik Direktörü Werner Lorant, Galatasaray ile Beşiktaş arasındaki derbi maçtan çok, Antalyaspor ile yapacakları lig maçını düşündüğünü söyledi. 
     Lorant, Samandıra Tesisleri'nde düzenlediği basın toplantısında, derbi maçın sonucunu bilemeyeceğini ifade ederek, ''O maça etki edemem, sadece sonucunu beklerim. Benim için önemli olan Antalyaspor maçından 3 puan almaktır'' dedi. 
     Alman çalıştırıcı, bu hafta maçlarını en son oynayacak olmalarının, kendileri için dezavantaj olabileceğini belirterek, ''Diğer maçların sonuçlarının önümüzde olması, bizi olumsuz etkileyebilir. Ama profesyonel futbolcunun bunu düşünmeyip, sahaya çıkıp futbol oynaması gerekir'' diye konuştu. 
     
     "Sistemi futbolcular yaratır" 
     Werner Lorant, takımda sistemin önemli olmadığını, futbolcuların hamuruna bakılması gerektiğini vurguladı. 
     ''Sistemi futbolcular yaratır'' diyen Alman teknik adam, futbolcuların malzemelerine göre bir sistemin ortaya çıkacağını ifade etti. 
     
     "Sistemim 5 hücum oyuncusu" 
     Gazetecilerin 4 hücum futbolcusunu oynatmasıyla ilgili sorularına Lorant, şöyle yanıt verdi 
     ''Bizim şu anda 4 tane hücuma dönük oyuncumuz var. Benim sistemime adapte olmaya çalışıyorlar. Aslında benim gerçek sistemim 5 hücum oyuncusuyla oynamaktır. Bunu da ileride Fenerbahçe'de gerçekleştirmek istiyorum. Futbolda hiçbir zaman mükemmellik yoktur. Çok çalışıp, eksiklerimizi gidermemiz gerekir.'' 
     
     "Tüm oyuncular çok çalışmalı" 
     Simao ve Ogün hakkındaki eleştirilere katılmadığını anlatan Alman teknik adam, takımdaki bütün oyuncaların daha çok çalışması gerektiğini ifade etti. 
     Lorant, Simao'daki düşüşün nedeninin, dizinden geçirdiği sakatlık olduğunu vurgulayarak, ''Sakatlığı O'nu etkiledi ama, eski formuna kavuşacağına inanıyorum. Ogün hakkındaki eleştirileri de çok fazla buluyorum. O'nun daha çok çalışması lazım. Ancak sadece Ogün değil, ben her oyuncumun daha iyi olmasını istiyorum. Komple orta sahada Rapaiç, Simao, Abdullah ve Johnson daha iyi olmalılar'' şeklinde konuştu. 
     Johnson ile Ogün arasındaki tercihi, antrenmanlara göre karar verdiğini dile getiren Lorant, Ogün'ü değiştirmek için bir neden görmediğini, O'nun oyunundan memnun olduğunu ifade etti. 
     
     "Kadroda değşiklik düşünmüyorum" 
     Lorant, Antalyaspor maçında kadroda herhangi bir değişiklik yapmayı düşünmediğini, ancak kart cezalısı Ümit'i oynatamadığı için üzgün olduğunu kaydetti. 
     Kendisinin değişikliğe karşı olduğunu vurgulayan Alman çalıştırıcı, ''Revivo'nun sakatlığı dışında takımım hazır. Revivo'nun da cuma gününe kadar takıma döneceğini düşünüyorum. Ben kazanan bir takımı kolay kolay bozmam. Oyundan memnun olmadığımı daha önce söyledim. Memnuniyetim takımın başarısına bağlı'' dedi. 
     Lorant, bir gazetecinin ''Almanya'da bulunduğunuz süre içinde bir transfer görüşmesi yaptınız mı '' şeklindeki sorusuna, ''Almanya'da 2 gün çok düşündüm. Belki transfer konusunda bir çalışma da yaptım. 
     Ancak size bunu söylemeyeceğim'' diye yanıt verdi. 
     Oktay'ın çok yetenekli bir futbolcu olduğunu da ifade eden Lorant, bu oyuncunun yakında gerçek performansına kavuşacağına inandığını sözlerine ekledi. 
     






</TEXT>
</DOC>
