<DOC>
<DOCNO> 56361 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/10/ekonomi/eko01.html </URL>
<DATE> 2001/12/10/ </DATE>
<TIME>  </TIME>
<AUTHOR>  </AUTHOR>
<HEADLINE>
İşsizlik en çok gençleri vuruyor 
</HEADLINE>
<TEXT>

İşsizlerin yüzde 64’ü, 20 - 29 yaşları arasındaki gençlerden oluşuyor 
     Türkiye İş Kurumu’na İşKur kayıtlı işsizlerin yüzde 64’ü, en üretken yaş grubu olan 20-29 yaşları arasında yer alıyor. İş - Kur Ankara İl Müdürlüğü tarafından hazırlanan İl İstihdam Kurulu Raporu’nda, Eylül 2001 sonu itibariyle Ankara’da, geçen yıllardan devreden işsizlerle birlikte İşKur Ankara İl Müdürlüğü’ne kayıtlı toplam 40 bin 749 aktif işsiz bulunduğu belirtildi. 
     Raporda, bunların yüzde 78’ine karşılık gelen 31 bin 824’ünü erkeklerin, yüzde 22’sine karşılık gelen 8 bin 925’ini ise kadınların oluşturduğu ifade edildi. Raporda, işsizlerin yüzde 33’ünün 20-24, yüzde 31’inin 25-29, yüzde 16’sının ise 30-34 yaşları arasında olduğu kaydedildi. 
     
İşsizlik Fonu’nda 2 katrilyon birikti      İşsizlik Sigortası Fonu’nda 2 katrilyon 11 trilyon lira birikti. Fonda, 1 Haziran 2000’den bu yılın Kasım ayı sonuna dek, 944 trilyonu işçi ve işveren primleri, 378 trilyonu devlet katkısı, 687 trilyonu lirası faiz geliri, 167 milyarı gecikme zammı olmak üzere toplam 2 katrilyon 11 trilyon lira toplandı. İlk ödeneğin yapılacağı Mart 2002’ye kadar fonda yaklaşık 2.5 katrilyon lira düzeyinde bir paranın birikmesi bekleniyor. 
     



 EKONOMİ 















</TEXT>
</DOC>
