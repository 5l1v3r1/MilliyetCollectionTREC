<DOC>
<DOCNO> 87342 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/01/yasam/yas07.html </URL>
<DATE> 2002/06/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Türk hukuk tarihi bir ilki daha yaşadı 
</HEADLINE>
<TEXT>
Maço kadına evden kovma 
İstanbul’da felçli kocasına sürekli dayak atan ve eziyet eden kadına 3 ay evden uzaklaştırma cezası verildi 
     SEMRA PELEK İstanbul 

     TÜRKİYE’DE ilk kez karısını döven "maço" erkek değil, 32 yıllık kocasına dayak atıp, kapı arasına sıkıştıran bir kadın cezalandırıldı. "Ailenin Korunmasına Dair Kanun" kapsamında memur emeklisi 81 yaşındaki Hasan Öztürk yıllarca süren hukuk mücadelesi sonunda kendinden 24 yaş küçük eşi Feraset Öztürk’ün, üç ay evine girmesini yasaklattı. 
     
     İki kez boşanmak istedi 
     1971 yılında Feraset Öztürk’le evlenen Hasan Öztürk’ün yuvası 8 yıl önce felç geçirmesiyle çatırdamaya başladı. Öztürk, hastalığının ardından karısının kendini dövdüğünü, elbiselerini kesip, eşyalarına zarar verdiğini gerekçe göstererek, iki kez boşanma davası açtı. Ancak boşanma davaları, dayağa ilişkin yeterli delil bulunmadığı gerekçesiyle reddedildi. 
     
     Dayağa üç günlük rapor 
     ANCAK Feraset Öztürk kocasını en son kapının arasına sıkıştırıp, yaralayınca Hasan Öztürk, Adli Tabiblik’ten 19 Eylül 2001’de aldığı üç günlük raporla şiddete maruz kaldığını belgeledi. Öztürk’ün "mağdur" olduğunu kabul eden Üsküdar 4. Sulh Hukuk Mahkemesi, Feraset Öztürk’e "eve yaklaşmama" cezası verdi. 
     



 YAŞAM 


















</TEXT>
</DOC>
