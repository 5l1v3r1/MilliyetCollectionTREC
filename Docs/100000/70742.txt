<DOC>
<DOCNO> 70742 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/04/son/sonspo02.html </URL>
<DATE> 2002/03/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Futbol Federasyonu'ndan hakemlere güvenoyu 
</HEADLINE>
<TEXT>

     Futbol Federasyonu Yönetim Kurulu, dün Haluk Ulusoy başkanlığında 9 saat süren toplantı sonrasında hakemler ve Merkez Hakem Kurulu MHK Başkanı Bülent Yavuz ile güven tazeledi. 
     Futbol Federasyonu'nun Levent'teki binasında gerçekleştirilen toplantı sonrasında açıklama yapan Futbol Federasyonu Başkanvekili Ata Aksu, son günlerde yaşanan "Şike olayları"nın toplantıda konuşulduğunu belirterek, hakem Sadık İlhan'ın tutuklanmasının üzücü olduğunu söyledi. 
     Hakem camiasına güvenlerinin tam olduğunu ifade eden Aksu, şöyle konuştu 
     "Bizim MHK Başkanı Bülent Yavuz'a ve hakemlerimize güvenimiz tamdır. Hakem camiası son olaylardan sonra yara almıştır. Ancak her toplulukta olduğu gibi çürük elmalar olacaktır. Bunu ayıklamak görevi hakemlerin ve bizim görevimizdir. Türk hukuku olaya el koymuştur. Biz istenilen her türlü belgeyi verdik ve kendi iç soruşturmamızı başlattık. Bugün de bu soruşturma geliştirildi. Şike Tahkik Kurulu oluşturuldu." Aksu, istifa söylentilerine de açıklık getirerek, "Maalesef hakem konusunda rahatsızlıklar var. Ancak ne benim ne de başkasının istifası söz konusu değildir. Beraber geldik beraber gideriz" dedi. 
     Aksu toplantıda, Dünya Kupası organizasyonu için sponsorluk tekliflerini değerlendirdiklerini, Pepsi Firması ile 4 yıllık anlaşma yapacaklarını, ayrıca bir petrol şirketiyle de hafta içinde anlaşma gerçekleştireceklerini söyledi. Ünlü pop sanatçısı Tarkan'ın, Milli Takım'ın Dünya Kupası için resmi şarkısını yapma teklifinde bulunduğunu anlatan Aksu, bu teklifi kabul ettiklerini bildirdi. 
     






</TEXT>
</DOC>
