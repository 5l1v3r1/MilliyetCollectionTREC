<DOC>
<DOCNO> 82112 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/04/son/sontur04.html </URL>
<DATE> 2002/05/04/ </DATE>
<TIME>  </TIME>
<AUTHOR>  </AUTHOR>
<HEADLINE>
The Marmara Oteli'ne silahlı baskın... Eylem sona erdi... 
</HEADLINE>
<TEXT>

     İstanbul'da Taksim meydanında bulunan The Marmara Oteli'ne kalaşnikoflu bir Çeçen eylemci baskın yaptı. Yaklaşık 1,5 saat boyunca yaklaşık 20 kişiyi rehin alan kalaşnikoflu eylemci özel harekat timlerinin operasyonu sonucu etkisiz hale getirilip yakalandı. 
     Saat 10 30 sıralarında lobiye giren kaleşnikoflu bir kişi, etrafa ateş ederek yaklaşık 20 kişiyi rehin aldı. Çeçen eylemci Mustafa Yıldırım, rehin aldığı kişileri balo salonuna soktu. 
     Mustafa Yıldırım, rehineleri otelin Opera Salonu'na götürerek yere yatırdı. Daha sonra rehinelerin bir bölümünü serbest bıraktı. 
     Eylemin duyulması üzerine İstanbul polisi alarma geçti, özel harekat timleri Taksim'e gönderildi, otel ve çevresi polis tarafından kuşatıldı. Otele bomba ekibi de istendi. 
     
     EYLEM BİTTİ 

     Sat 11.50 sıralarında kar maskeli özel harekat timleri otele girerek eylemcinin bulunduğu salona operasyon düzenledi. Rehineleri yere yatırmış bekleyen eylemci kıskıvrak yakalandı. Operasyon sırasında eylemcinin Çeçen haklarıyla ilgili sloganlar attığı belirtiliyor. Operasyon sırasında kimsenin burnunun kanamadığı belirtiliyor. 
     
     EMNİYET MÜDÜRÜ "EYLEMCİ ÇEÇEN" 

     İstanbul Emniyet Müdürü Hasan Özdemir, otelin cafe bölümünde rehin alma eylemini gerçekleştiren silahlı kişinin, ''ilk belirlemelere göre 'Çeçen' uyruklu olduğunu'' bildirdi. 
     Olay yerinde basın mensuplarına bir açıklama yapan Özdemir, The Marmara Oteli'ne gelen ve Çeçen uyruklu olduğu belirlenen silahlı kişinin otelin cafe bölümünde oturan 8-10 kişiyi rehin aldığını ve etrafa rastgele ateş ettiğini söyledi. 
     Özdemir olay çevresinde aldıkları güvenlik önlemleri ve saldırganla yaptıkları görüşme sonucunda kişinin, kaleşnikof marka silahı ve şarjörüyle teslim alındığını bildirdi. 
     Özdemir, olay sırasında ölen ya da yaralanan olmadığını da vurguladı. 
     İstanbul Emniyet Müdürü Özdemir, eylemin amacına ve şahsın kimliğine yönelik soruları ise yanıtsız bıraktı. 
     
     EYLEMCİ SORGUDA 

     The Marmara Oteli'ndeki rehin alma olayını gerçekleştiren saldırgan, Terörle Mücadele Şube Müdürlüğü'ne götürüldü. 
     Kaleşnikof marka uzun namlulu silahıyla birlikte polise teslim olan saldırgan, geniş güvenlik önlemleri altında, sorgulanmak üzere İstanbul Emniyet Müdürlüğü'nün Vatan Caddesi'ndeki kompleksinde bulunan Terörle Mücadele Şube Müdürlüğü'ne götürüldü. 
     Bu arada, olay sırasında otelde bulunan eski Bakırköy Belediye Başkanı Naci Ekşi de, katıldıkları toplantıya kahve molası verildiği sırada patlama sesine benzer bir ses duyduğunu, fakat saldırganı görmediğini söyledi. 
     Ekşi, bunun üzerine yangın merdivenlerini kullanarak dışarı çıktıklarını ifade etti. 
     Öte yandan, The Marmara Oteli'ne giriş ve çıkışlar yapılmaya başlanırken, çevredeki güvenlik önlemleri henüz kaldırılmadı. 
     
</TEXT>
</DOC>
