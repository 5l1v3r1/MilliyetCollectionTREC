<DOC>
<DOCNO> 56147 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/08/spor/ymese.html </URL>
<DATE> 2001/12/08/ </DATE>
<TIME>  </TIME>
<AUTHOR> BİLAL MEŞE  </AUTHOR>
<HEADLINE>
Kartal günü kurtardı 
</HEADLINE>
<TEXT>

     BEŞİKTAŞ'ın sezon başından bu yana göze batan en büyük özelliği çok koşması... Fizik gücünü hemen hemen her maçta sahaya yansıtan Kartal, bu özelliğini golle süslemesini asla bilmiyor. Son vuruşlardaki acemi davranışları kenara itmediği sürece üç puanı almada ve korumada sıkıntılar yaşayacaktır... 
     Gençlerbirliği maç süresince çok akıllı bir oyun taktiği ortaya koydu. Savunma ve de alan markajıyla mücadele eden konuk ekip, ilk yarıda Youla ile bir fırsat yakaladı, onu da gole çeviremedi. 
     Savunmasını kalabalık tutan konuk ekip, rakip forvet oyuncularına geçit vermedi. Özellikle İsmail ve Ömer mükemmel bir direniş gösterdiler. Her iki oyuncu Kartal'ın gol silahları Ahmet Dursun, İlhan Mansız ve sonradan oyuna giren Sertan'ı susturdular, adım attırmadılar. Maçın son on dakikalık bölümünde çok adamla rakip ceza alanına giren Gençlerbirliği savunmayı aşamadı. 
     İlk yarıda bir ölü top ve Baya'nın orta karışımı golüyle günü kurtardı Kartal... 
     Ahmet Dursun'a kızmamak gerekir... Aylar sonra dönüş yaptı, oyunda kaldığı süre içinde verimli olamadı, İlhan Mansız'la uyum sağlayamadı. 
     İlhan Mansız'ın oyun çabukluğuna, futbol zekasına diyeceğimiz bir şey yok. Bizi sezon başından bu yana irite eden ve dikkatimizden kaçmayan hakemlerle gereksiz diyaloğa girmesi. Gereksiz itirazlar, gereksiz el - kol hareketleri hiç de hoş değil. Bu eforunu hakemlere değil, biraz meşin yuvarlağa verirse daha da verimli olur. Mansız, karta davetiye çıkarıyor adeta. 
     Ahmet Dursun'un verimsiz olmasını kınamıyoruz. Çünkü uzun bir aradan sonra İlhan Mansız'a eşlik etti, uyum sorunu yaşadı. 
     Peki "RüZGARIN OĞLU" Sertan'a ne demeli... 
     Tam tamına 31 dakika sahada mücadele etti, rakip cezaalanında fırsatlar yakaladı, gollük vuruş yapamadı. Hele hele bir ıskalaması vardı ki, kramponu tribüne fırladı 
     Böyle oynadığın sürece kimseye de KIZMAYA hakkın yok Sertan... 
     
     Gelelim hakem triosuna... Erol Ersoy ve yardımcıları ne suya, ne de sabuna dokundular. Ersoy'un iki pozisyonda hatalı olduğunu gözlemledim. Biri Yasin Sülün'e Youla'nın yaptığı hareket, diğeri ise Ahmet Yıldırım'ın İdris'i düşürmesi... Bize göre ikisinin de karşılığı KIRMIZI kart olmalıydı. 
     



 SPOR 























</TEXT>
</DOC>
