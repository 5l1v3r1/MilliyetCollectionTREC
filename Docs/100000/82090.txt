<DOC>
<DOCNO> 82090 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/04/son/sonspo04.html </URL>
<DATE> 2002/05/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaş 2. Başkanı "Şampiyonluğa biz inandık Daum inanmadı" 
</HEADLINE>
<TEXT>

     Beşiktaş Kulübü İkinci Başkanı Hüsnü Güreli, bugün oynanacak Gaziantepspor maçı sonrası yollarını ayıracakları teknik direktör Christoph Daum için, ''Takımın başarılı olacağına biz inandık, ama o inanmadı'' dedi. 
     Hüsnü Güreli, Digitürk Lig TV'de katıldığı programda yaptığı açıklamada, Daum'a görev süresi içinde Beşiktaş'a verdiği hizmetler nedeniyle teşekkür ettiklerini söyledi. 
     Güreli, ''Daum, sezon içinde verdiği beyanatlarla takıma olan inançsızlığını sürekli dile getirdi. Bence bunlar futbolcuların motivasyonunu kötü yönde etkiledi. Kendisine teşekkür ediyor ve bundan sonrası için başarılar diliyorum'' diye konuştu. 
     
     YENİ TEKNİK DİREKTÖR 
     Yeni teknik direktör arayışlarını sürdürdüklerini ifade eden Güreli, ''Yeni teknik direktörümüz önümüzdeki hafta içinde belli olur'' dedi. 
     Güreli, teknik direktörü çabuk bulmak istediklerini vurgulayarak, şunları söyledi 
     ''Teknik direktörle çabuk anlaşıp, onun direktifleri doğrultusunda transferleri gerçekleştirmek istiyoruz. İzleme komitemiz bir yıldır çalışıyor. Sinan Engin de Brezilya'da daha önce beğendiğimiz futbolcuları canlı olarak izliyor. Yapacağımız transferler yeni teknik direktörümüz, yönetim kurulumuz ve menajerimizin ortak onayıyla olacaktır.'' 
     
     LUCESCU KONUSU 
     Hüsnü Güreli, takımın başına getirilecek yeni teknik direktörün, Türk futbolu ve Türkiye'yi bilmesinin önemli olduğunu kaydetti. 
     Güreli, Galatasaray ile yollarını ayırması beklenen Mircea Lucescu konusunda, ''Pazartesi günü hem Galatasaray'ın, hem de bizim yönetim kurulu toplantılarımız var. Bu toplantılarda gidenler kalanlar belli olacak. Biz de ona göre hareket edeceğiz'' dedi. 
     
     ''NOUMA İÇİN MENAJERİ ISRAR EDİYOR'' 
     Pascal Nouma'nın yeniden Beşiktaş'a transferi konusuna da değinen Güreli, Fransız futbolcu için menajerinin kendilerine ısrarla teklifte bulunduğunu söyledi. 
     Güreli, Nouma konusunda kararı yeni gelecek teknik direktöre bırakacaklarını ifade ederek, ''Ayrıca Sinan Engin'in Brezilya'dan dönmesini bekliyoruz. Belki Nouma'dan daha iyi bir futbolcuyla anlaşırız ve Fransız futbolcuyu almayabiliriz de. Biz menajerine eğer anlaşırsak maç başı para verebileceğimizi söyledik. Ancak bu konuda kesin bir kararımız yok. Nouma, Beşiktaş'ta oynadığı dönemde özellikle Şampiyonlar Ligi maçlarında bize çok zarar verdi'' şeklinde konuştu. 
     
     İSTANBULSPORLU MURAT 
     Güreli, Beşiktaş ve Galatasaray arasında adeta yılan hikayesine dönen İstanbulsporlu Murat Erdoğan'ın transferi için de, ''Murat 3-4 ay önce bizimle hem yazılı, hem de sözlü anlaşma yapmıştır. Biz Murat'ın düzgün karakterli, iyi bir futbolcu olduğuna inanıyoruz. 
     Dolayısıyla yanlış birşey yapmayacağını ve bize geleceğini düşünüyoruz'' dedi. 
     
     ''ÇOK İYİ 3 YABANCI FUTBOLCU ALACAĞIZ'' 
     Kulüp ikinci başkanı Hüsnü Güreli, Beşiktaş'ı transfer döneminde kesinlikle maceraya sürüklemeyeceğini söyledi. 
     Siyah-beyazlı kulübün maddi durumunun geçen yıla oranla daha iyi olduğunu belirten Güreli, şöyle konuştu 
     ''Geçen yıl kriz yaşadık. Ben bir daha Beşiktaş'ı o noktalara getirmem. Artık bonservisi elinde yüzlerce iyi futbolcu var. 
     Taraftarlarımız bize güvensin, çok iyi 3 yabancı futbolcu alacağız. 
     Bunu da yeni teknik direktörümüz ve menajerimizle birlikte yapacağız. 
     Transfer için yöneticilerden, öz kaynaklarımızdan, biraz da dış kaynaklardan olmak üzere belli bir para ayırdık. Gelecek sezon için başarılı olacak bir takım yaratacağız.'' 
     
     ''NASIL ŞAMPİYON OLAMADIK, ANLAMADIM'' 
     Güreli, Beşiktaş'ın bu sene şampiyon olması gerektiğini, ancak neden olunmadığı konusunu bir türlü anlayamadığını ifade etti. 
     Sezon başında yenildikleri maçlarda bile, tüm spor kamuoyu tarafından ligin en iyi futbol oynayan takımı ilan edildiklerini, 9 maçlık galibiyet serisi yakaladıklarını vurgulayan Güreli, konuşmasını şöyle tamamladı 
     ''Ancak ne olduysa bir düşüş içine girdik. Deplasmanların en başarılı takımıyken, evimizde puanlar kaybettik. Ne oldu da düşüşe geçtik, bir anlam veremedik. Herşeye rağmen başarısızlığın sorumlusu yönetim kuruludur. Gelecek sezon aynı şeylerin yaşanmaması için önlemlerimizi alacağız.'' 
     





</TEXT>
</DOC>
