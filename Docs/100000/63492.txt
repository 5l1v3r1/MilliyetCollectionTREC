<DOC>
<DOCNO> 63492 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/22/guncel/gun03.html </URL>
<DATE> 2002/01/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Deprem hafifti ama faturası ağır oldu... 
</HEADLINE>
<TEXT>

Merkez üssü Manisa’nın Turgutlu ilçesi olan 4.7’lik deprem, İzmir’de bir cana mal oldu. Bir binaya sıva yapan Remzi Albayrak, altındaki iskele sallanınca, 3. kattan düşerek can verdi 
     İZMİR DHA 

     Manisa’nın Turgutlu ilçesinde dün saat 16.34’te Richter ölçeğine göre 4.7 şiddetinde deprem meydana geldi. Deprem sırasında İzmir’deki bir binanın dış cephesine sıva yapan Remzi Albayrak, iskeleye sıkı tutunamayınca düşerek öldü. 
     Orta şiddetteki deprem Manisa ve İzmir başta olmak üzere Ege’nin özellikle sahil kesimlerinde hissedildi. Kandilli Rasathanesi, depremin merkez üssünü Turgutlu’nun 22 kilometre kuzeydoğusu ve yerin 10 kilometre altı olarak belirledi. 
     
     Hastaneye kaldırıldı 
     Deprem sırasında İzmir Çamdibi’nde bir binaya sıva yapmak için kurulan iskelede çalışan Albayrak 40 , tahtaların sallanmasıyla 3. kattan düştü. 3 çocuk babası Albayrak, kaldırıldığı Ege Üniversitesi Tıp Fakültesi Hastanesi’nde kurtarılamadı. 
     Deprem sırasında vatandaşlar panik yaşadı. Okullarda ders gören öğrenciler de hemen bahçeye çıkarıldı. Sarsıntının ardından sakinleşen öğrenciler evlerine gönderildi. Turgutlu’da sokağa dökülen vatandaşlar, kısa süre sonra evlerine ve işyerlerine döndü. Belediye ve jandarmanın yaptığı araştırmada depremde yıkılan bina olmadığı belirlendi. 
     
     Aydın’da da hasar yok 
     Aydın’da depremin ardından Valilik, 112 Acil Servis’i panik havası nedeniyle alarma geçirdi. Polis kentte denetime çıkıp, anonslarla halkı sakin olmaya çağırdı. Aydın’ın tüm ilçelerinde hissedilen depremde hasar olmadı. 
     Öte yandan, Turgutlu’nun Gediz grabeni üzerinde ve tam fay hattının kenarında bulunduğu, bu nedenle depremin olağan olduğu açıklandı. 
     
     Havzaların etkisi 
     Dokuz Eylül Üniversitesi Mühendislik Fakültesi Jeofizik Mühendisliği Bölüm Başkanı Prof. Dr. Zafer Akçı, bölgede Gediz, Büyük Menderes ve Küçük Menderes olmak üzere 3 çöküntü havzası bulunduğuna işaret ederek, "Gediz fay hattı üzerindeki Turgutlu’da deprem olması normal. İlk sarsıntı ana şoksa, artçılar azalarak devam edecektir" dedi. 
     



 GÜNCEL 



















</TEXT>
</DOC>
