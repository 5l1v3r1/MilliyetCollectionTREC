<DOC>
<DOCNO> 52362 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/15/siyaset/siy01.html </URL>
<DATE> 2001/11/15/ </DATE>
<TIME>  </TIME>
<AUTHOR>  </AUTHOR>
<HEADLINE>
İyi eğlenceler beyler 
</HEADLINE>
<TEXT>

Türkiye krizle boğuşurken Bakan Mustafa Taşar, Turizm Fuarı’na gittiği Londra’da 7 vekil ve gazetecileri ağırlıyor. En lüks otelde kalan heyetteki her vekil için günde 250 sterline Mercedes kiralandı... 
     LONDRA Milliyet 

     Türkiye, tarihinin en büyük ekonomik krizini yaşarken, Turizm Bakanı Mustafa Taşar, büyük bir heyetle gittiği Londra’da devlet kesesinden gününü gün ediyor. 
     Turizm fuarına katılmak üzere Londra’da bulunan Taşar, yedi milletvekili ve bir o kadar gazeteciyi, devlet kesesinden Londra’nın en lüks otellerinden biri olan Kensington Hilton’da ağırlıyor. "Ağırlamakla yetinmeyen" Taşar, her milletvekili için özel Mercedes tahsis ettirdi. Kafilenin Londra turu için ayrıca otobüs kiralatan Taşar, eşi Gülderen Hanım’ı da birlikte getirmeyi ihmal etmedi. Mercedeslerin günlük kirasının 200 - 250 sterlin arasında değiştiği öğrenildi. 
     
     Fuar’a zaman yok 
     Beraberinde gelen heyetse, içlerinde iki turizm komisyonu üyesi olmasına rağmen, ilk gün sadece birkaç saatliğine fuar alanını ziyaret etti. Heyet bunun dışındaki saatleriyse Londra’yı gezerek ve alışveriş yaparak geçirdi. 
     
     İşte heyetteki isimler 
     Taşar’ın ağırladığı heyette, gazeteciler dışında şu isimler bulunuyor 
     MHP Elazığ Milletvekili Mustafa Gül, DSP İstanbul Milletvekili Fadlı Ağaoğlu, MHP Kilis Milletvekili Mehmet Nacar, DYP Balıkesir Milletvekili İlhan Aytekin, SP Şanlıurfa Milletvekili Ahmet Karavar, ANAP Şanlıurfa Milletvekili Mehmet Güneş, AKP Erzincan Milletvekili Tevhit Karakaya, Antalya Valisi Ertuğrul Dokuzoğlu, Turizm Bakanlığı Müsteşarı Savaş Küce, Bakanlık Başmüşaviri Dursun Kuveloğlu, Başbakanlık Müşaviri Ömer Gürsoy, Tanıtma Genel Müdürü Mustafa Siyahhan, Dış İlişkiler Dairesi Başkanı Onur Gözet ve Başbakanlık Müşaviri Hasan Doğan. 
     



 SİYASET 


















</TEXT>
</DOC>
