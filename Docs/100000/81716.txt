<DOC>
<DOCNO> 81716 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/02/son/sontur08.html </URL>
<DATE> 2002/05/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Pendik'te kurşun yağmuru... Bir ölü, bir çocuk yaralı... 
</HEADLINE>
<TEXT>

     Pendik'te silahlı saldırıya uğrayan bir kişi öldü, yanında bulunan 10 yaşındaki çocuk da yaralandı. 
     Üst Kaynarca Fevzi Çakmak Caddesi'nde saat 07.30 sıralarında meydana gelen olayda, Necati Ocak ile yanında bulunan 10 yaşındaki Eyüp Atış silahlı saldırıya uğradı. 
     Bu sırada görevine giden bir polis memuru, olaya müdahale ederek etkisiz hale getirdiği saldırganı yakaladı. 
     Yaralanan Ocak ile Atış, Özel Nenehatun Hastanesi'ne kaldırıldılar. Kafası ve göğsünden vurulan Necati Ocak hayatını kaybederken, ayağına kurşun isabet eden 10 yaşındaki Eyüp Atış ise ilk müdahalenin ardından Kartal Dr. Lütfi Kırdar Eğitim ve Araştırma Hastanesi'ne sevk edildi. 
     Polis yetkilileri, kimliği hakkında bilgi vermedikleri saldırganın sorgulanmasına başlandığını bildirdiler. 
     





</TEXT>
</DOC>
