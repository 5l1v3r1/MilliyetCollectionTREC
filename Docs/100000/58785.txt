<DOC>
<DOCNO> 58785 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/24/son/sontur16.html </URL>
<DATE> 2001/12/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Toplam 87 işadamı vergi kaçakçılığından yargılanıyor 
</HEADLINE>
<TEXT>

     İşadamları Yahya Murat Demirel, Hayyam Garipoğlu, Ali Avni Balkaner, Mehmet Emin Cankurtaran, Orhan Aslıtürk ve Muhammet Ciğer'in de aralarında bulunduğu 87 sanığın, ''vergi kaçakçılığı'' suçundan yargılanmasına devam edildi. 
     İstanbul 2. Ağır Ceza Mahkemesi'ndeki duruşmaya, tutuksuz yargılanan 87 sanıktan Erdinç Titiz, Didem Titiz, Besim Titiz, Muzaffer Hakan Balkaner, Ahmet Uğur Balkaner, Berk Büyüksakayan, Coşkun Güzendor, Ferit Ferhangil, Bekir Doğan İlez, Mustafa İlhan Aslan, Mustafa Sacit Basmacı ve Mose Behar katıldı. Diğer tutuksuz sanıklar ise duruşmaya gelmedi. 
     Kimlik tespitlerinin ardından sorguları yapılan sanıklardan Didem Titiz, Bemsey Giyim Sanayi yetkilisi olduğunu, Muhammet Ciğer ve Orhan Aslıtürk'ün ortakları arasında bulunduğu 5 şirket ile ihracat taahhütlerini doldurmak amacıyla çalıştıklarını anlattı. 
     Bu gibi durumlarda sorun çıkabileceğini bildikleri için çalışma sırasında çok titiz davrandıklarını belirten Didem Titiz, ''Firmaların atölyelerini, üretim yerlerini dolaştık. Her şey gerektiği gibiydi. 
     Hatta malların yüklenmesi sırasında bile kendi elemanlarımızı bulundurduk. İşlemlerin tümünün yasalara uygun olmasına özen gösterdik'' dedi. 
     Ali Avni Balkaner'in oğlu Muzaffer Hakan Balkaner de Derbi Lastik Fabrikası'nın Yönetim Kurulu'nda üye olarak görev yaptığını, ancak kendisinin şirketi temsil ve imza yetkisine sahip olmadığını kaydetti. 
     Ahmet Uğur Balkaner ise Derbi Lastik Fabrikası Yönetim Kurulu Başkanı Ali Avni Balkaner'in kardeşi olduğunu ifade ederek, kendisinin de aynı firmada Yönetim Kurulu Üyesi olarak görev yaptığını söyledi. 
     İddianamede anlatılan olaylara ilişkin bilgisi bulunmadığını söyleyen Balkaner, yasaya aykırı herhangi bir işlem yapılmadığına inandığını kaydetti. 
     Sanık Berk Büyüksakayan da yapılan ihracatların hepsinin gerçek olduğunu, herhangi bir suç unsuru bulunamayacağını söyledi. 
     Diğer sanıklar da suçlamaları kabul etmediklerini bildirdiler. 
     Duruşmada söz alan sanık avukatları, celse arasında davanın zaman aşımı süresinin dolduğuna ve bu konuda karar verilmesi gerektiğine ilişkin hazırladıkları dilekçelerini mahkemeye sunduklarını hatırlatarak, bu taleplerini tekrarladıklarını belirttiler. 
     Davanın zaman aşımına uğradığına dair taleplerin, dinlenmeyen sanıkların ifadelerinin alınmasından sonra değerlendirilmesine karar veren Mahkeme Heyeti, davanın başka suçtan tutuklu sanığı Yahya Murat Demirel'in, gelecek celsede hazır edilmesi için Kartal Özel Tip Kapalı Cezaevi'ne yazı yazılmasını kararlaştırdı. 
     Davetiye ulaşmasına rağmen duruşmalara gelmeyen sanıklar Ali Avni Balkaner, Hüseyin Bayraktar, Mehmet Bayraktar, İbrahim Şensoy, Mehmet Emin Canturtaran, Ali Cüneyt Cankurtaran ve Mehmet Burhan Karahan'ın ihzaren celp edilmelerine karar veren mahkeme heyeti, duruşmayı erteledi. 
     
     İddianameden 
     İstanbul Cumhuriyet Başsavcılığı'nca hazırlanan iddianamede, sanıklardan Orhan Aslıtürk ile Muhammet Ciğer'in, yüzde 50'şer payla ortak oldukları bir şirketlerinin bulunduğu belirtiliyor. 
     İddianamede, bavul ticareti amacıyla Türkiye'ye gelen ve belgesiz alışveriş yapan yabancı uyruklu kişilerin, ülkelerine götürülmek üzere ''depocu'' olarak tabir edilen firmalara bazı mallar bıraktıkları, bunların daha sonra Aslıtürk ile Ciğer'in oluşturdukları organizasyonla kendi şirketleri tarafından alınıp satılmış, hatta yeni üretilmiş gibi gösterdikleri ifade ediliyor. 
     Aslıtürk ile ortağının, sahte belgeler de düzenledikleri kaydedilen iddianamede, davada yer alan diğer sanıklarla anlaşma yaparak, onların şirketleri üzerinden de hayali ihracat yaptıklarının belirlendiği anlatılıyor. 
     Herhangi bir ihracat olmadığı için yurda gelen dövizin de bulunmadığı, buna rağmen çeşitli işlemlerle yapılanların prosedüre uygun gösterildiği vurgulanan iddianamede, delil olarak Maliye Bakanlığı Hesap Uzmanları Kurulu'nun Vergi Suçu Raporu, Vergi İnceleme Raporu ve Ticaret Odası kayıtları gösteriliyor. 
     Aslıtürk ve Ciğer'in, bu şekilde ''213 sayılı Vergi Usul Kanunu'na muhalefet ettikleri'' kaydedilen iddianamede, üzerlerinden hayali ihracat yapılan diğer şirketlerin sahip ve yöneticileri olan Yahya Murat Demirel, Ali Avni Balkaner, Hayyam Garipoğlu, Şevket Demirel, Şehriban Demirel, Hüseyin Bayraktar, Mehmet Bayraktar, Ahmet Uğur Balkaner, Mehmet Emin Cankurtaran, Ali Cüneyt Cankurtaran, Muzaffer Hakan Balkaner ve Fuat Süren'in de aralarında bulunduğu diğer 85 sanığın eyleme katıldıkları belirtiliyor. 
     İddianamede, tüm sanıkların 6 ay ile 3'er yıl arasında hapis cezasına çarptırılmaları talep ediliyor. 
     






</TEXT>
</DOC>
