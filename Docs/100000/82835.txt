<DOC>
<DOCNO> 82835 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/08/son/sonspo01.html </URL>
<DATE> 2002/05/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaş, Lucescu'ya alternatif teknik adam arayışında... 
</HEADLINE>
<TEXT>

     Beşiktaş Kulübü Asbaşkanı ve Transfer Komitesi Üyesi Yıldırım Demirören, yeni bir teknik direktörle anlaşmadan, herhangi bir transfer yapmayacaklarını söyledi. 
     Transfer komitesinin, ikinci başkan Hüsnü Güreli'nin Maslak'taki ofisinde gerçekleştirdiği toplantı sonrası açıklama yapan Demirören, yeni teknik direktör için çalışmaları sürdürdüklerini kaydetti. 
     Bu akşamki toplantıda menajer Sinan Engin'in Brezilya'da izlediği futbolcularla ilgili görüş alışverişinde bulunduklarını belirten Demirören, ''Şu an yurtiçi ve dışında izlediğimiz ve listemize aldığımız futbolcular var. Ancak yeni teknik direktör gelmeden transfer yapmayacağız'' dedi. 
     
     Bilgili alternatif arıyor 
     Bu akşam İngiltere'ye giden başkan Serdar Bilgili'nin, alternatif teknik direktör arayışında olduğu bildirildi. 
     Asbaşkan Demirören, Galatasaray'dan ayrılan Mircea Lucescu ile ilgilendiklerini belirterek, ''Ancak henüz kesin olarak bir anlaşmaya varmadık. Başkanımız yurtdışında alternatif teknik direktörler için temaslarda bulunacak. Teknik direktör sorununu birkaç güne kadar çözeceğimizi umuyorum'' diye konuştu. 
     Kulüp başkanı Bilgili'nin, önce İngiltere, ardından da Hollanda'ya geçeceği, daha önceden randevu alındığı için bazı teknik direktörlerle görüşme yapacağı bildirildi. 
     Bu arada yönetimin, Lucescu'ya perşembe gününe kadar süre verdiği, alternatif teknik direktör adaylarıyla görüştükten sonra Rumen teknik adamla yeniden biraraya gelinebileceği öğrenildi. 
     





</TEXT>
</DOC>
