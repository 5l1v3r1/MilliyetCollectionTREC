<DOC>
<DOCNO> 84016 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/15/guncel/agun.html </URL>
<DATE> 2002/05/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Adapazarı’nda protestan misyonerlerle müftülük arasında savaş yaşanıyor 
</HEADLINE>
<TEXT>
Deprem bölgesinde DİN SAVAŞLARI 
Protestan misyonerlerin, dolar dağıtarak zor durumdaki depremzedeleri din değiştirmeye ikna ettiğini söyleyen Sakarya Müftülüğü karşı atağa geçti 
     EYLEM TÜRK 

     17 Ağustos depreminin yaralarını sarmaya çalışan Adapazarı, din tartışmalarına sahne oluyor. Savaşın taraflarından biri, deprem mağduru Adapazarlılara hristiyan sempatizanlığını aşılamaya çalışan protestan misyonerler. İddialara göre bu kişiler, arasına dolar koydukları İncilleri dağıtarak depremzedelerden din değiştirmelerini istiyor. Din savaşlarının’ diğer cephesi ise Sakarya Müftülüğü. Protestan misyonerlerin insanları din değiştirmeye teşvik ettiğini gören Müftülük, bölgedeki yedi prefabrikte kuran kursu açtı. 
     
     Maaşlarıyla alıyorlar 
     Müftülük bununla da yetinmedi. 30’ar kişilik gruplarla evlere moral ziyareti düzenleyen müftülük çalışanları, depremzedelere maaşlarından artırdıkları paralarla alınan dini kitapları hediye ediyor. Ayrıca ihtiyacı olan kişilere, yine kendi maaşlarıyla destek olmaya çalışıyorlar. Önceki gün ziyaret ettiğimiz Adapazarı Ticaret ve Sanayi Odası Başkanı Erol Öztürk, illerinde deprem ve krizden sonra yaşananları anlatırken, parayla din değiştirme olayını herkesin bildiğini söyledi. 
     
     Büyük sefalet var’ 
     Konu, yerel gazetelerin de sürmanşetlerinde. Sakarya Gazetesi’ndeki haberde, 2 bin 500 kişinin Hıristiyan olduğu iddia ediliyor. İl Emniyet Müdürü Muammer Öz, bu yönde bir istihbaratı olanın kendilerine başvurmasını isterken Sakarya Müftüsü Ahmet Şark, "Deprem insanlar sefaletle karşı karşıya bıraktı. Dinini iyi bilmeyen, zavallı insanların başka dinlere sevkedilmesine karşıyım" diyor. 
     
     Altın haç veriyorlarmış’ 
     Şark, sözlerini şöyle sürdürüyor "Evlere İncil dağıtıyorlar. İçlerine para koydukları da söyleniyor ama bu konuda kesin bir bilgi yok. 50 - 100 dolar diyorlar. 1000 dolar diyen bile var. Bana gelen duyumlara gören altından haç bile veriyorlarmış. Gençleri de büyükşehirlerdeki kiliselere götürdüklerini duyduk. Ayrıca kilise evler oluşturulmuş ama nerededir bilen yok." 
     
Diyanet İşleri’ne durumu bildirdik      Sakarya Müftüsü Ahmet Şark, bölgedeki durumu Diyanet İşleri Başkanlığı’na bildirdiklerini belirterek, aldıkları tedbirleri şöyle sıralıyor "Yedi prefabriğimiz var. Buralara Kuran kursu öğretmeni istedik. Şimdilik birer imam görevlendirdik. Mescitler, Kuran kursları açtık. Görevlilerimizi ve imamlarımızı moral dersi vermeye yönlendirdik. Moral gruplarımız, maaşlarından artırdığı parayla Kuran ve Hz. Muhammed’le ilgili kitaplar alıp, insanlara hediye ediyor." 
     



 GÜNCEL 


















</TEXT>
</DOC>
