<DOC>
<DOCNO> 83787 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/13/son/sontur16.html </URL>
<DATE> 2002/05/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Savaş uçağı ses duvarını aşınca... 
</HEADLINE>
<TEXT>

     Antalya'nın Belek ve Kundu arasında kalan sahil kesimlerinde öğle saatlerinde duyulan bir patlama sesi, kentte heyecana neden olurken, Akdeniz'de uluslararası sularda seyreden bir gemide patlama meydana geldiği yolunda söylenti yayıldı. 
     Ancak, sesin Hava Kuvvetleri Komutanlığı'na bağlı savaş uçaklarının eğitim çalışması sırasında ses duvarını aşması yüzünden meydana geldiği anlaşıldı. 
     Öğle saatlerinde Belek tatil beldesi ile Aksu'nun Kundu Köyü sahili arasında denizde bir patlama meydana geldiği ihbar edildi. Bölgedeki bazı turistik tesislerden de duyulduğu bildirilen patlama sesinin kaynağının araştırılması için Aksu ve Belek jandarması ile birlikte Sahil Güvenlik Komutanlığı'na ait botlar da bölgeye hareket etti. Bu arada, Milli Takım'ın çalışmalarını izlemek üzere Belek'te bulunan gazeteciler de, Belek sahilinde araştırmalara başladı. 
     Söylenti üzerine, İçişleri Bakanlığı'nca düzenlenen bir toplantı için Side'de bulunan Antalya Valisi Ertuğrul Dokuzoğlu da bilgilendirildi. Vali Dokuzoğlu, gazetecilerin sorusu üzerine, patlama olduğuna ilişkin ihbar geldiğini ve bölgede araştırmalara başlandığını söyledi. 
     Antalya, Serik, Belek, Kundu da polis, jandarma, sahil güvenlik ekipleri ve gazetecilerin araştırmaları sürerken, bir süre sonra, Hava Kuvvetleri Komutanlığı'na ait savaş uçaklarının bölgede eğitim amacıyla uçuş gerçekleştirdikleri ve uçakların bir ara ses duvarını aştığı, patlama sesinin de, ses duvarının aşılması sırasında ortaya çıktığı öğrenildi. 
     Türkiye'deki turizm hareketinin yüzde 35'inin gerçekleştiği Antalya bölgesinde, yöneticileri ve turizmcileri kısa süre de olsa tedirgin eden söylentinin asılsız çıkması üzerine, ilgililer de rahat bir nefes almış oldu. 
     





</TEXT>
</DOC>
