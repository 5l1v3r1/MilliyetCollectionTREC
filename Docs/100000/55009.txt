<DOC>
<DOCNO> 55009 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/01/spor/yguven.html </URL>
<DATE> 2001/12/01/ </DATE>
<TIME>  </TIME>
<AUTHOR> ERCAN GÜVEN  </AUTHOR>
<HEADLINE>
Lucescu motivasyonu 
</HEADLINE>
<TEXT>

     Bir yanda favori hocalar listesinde yer ararken "filozof olan" Aykut Kocaman... Diğer yanda futbol filozofu kimliğiyle geldiği Türkiye’de bizden biri olup, çıkan Lucescu hocam... 
     İkisinin maçıydı bu acaba hakem niye karıştı 
     Dokuz kişi defans oynayan İstanbulspor için iki futbolcusunun atılması pek bir şey farketmedi ama, her yenilgiden sonra Türk ulusunun vicdanına seslenen Lucescu’nun taktiği tutmuştu galiba. 
     Erzurum’da üşümüş, Ali Sami Yen’de ıslanmış Galatasaray’ın Barcelona’da yatağa düşmemesi için durumdan vazife çıkaran hakem Zafer Önder İpek, oynamaktan çok oynatmamakla kurgulanmış sert İstanbulspor’u bir iki kartla ipeğe çevirmek istedi. Önce Arif’e, dokunmadan yapılan "platonik" bir faulde Petkov’u dışarı yolladı. Ardından Bushi’yi... 
     Diyoruz ya, Lucescu iyi hoca... Sadece takımı değil, Türkiye’yi çok iyi motive ediyor. Bu motivasyondan de bazı hakemler çok fazla etkileniyor. 
     Artık Galatasaray’a İstanbulspor defansını aralayıp, kanat toplarıyla antrenman yapmak kalmıştı. 
     Bunu da başardı. 
     Murat Sözkesen e gelince, henüz tedirgin, ama kumaşı iyi. Tıpkı Sarı - Kırmızılı takım arkadaşları gibi. 
     Aslında uçağa binip, çok önemli bir toplantıya yetişecek Galatasaray’ın, İstanbul trafiğinde otomobili iyi sürüp, havaalanına ulaşması gibiydi bu maç. 
     Uğurlar olsun Galatasaray. 
     



 SPOR 

























</TEXT>
</DOC>
