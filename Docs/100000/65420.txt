<DOC>
<DOCNO> 65420 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/01/son/sonspo08.html </URL>
<DATE> 2002/02/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaş, 40 gün sonra taraftarıyla buluşuyor 
</HEADLINE>
<TEXT>

     Beşiktaş, Birinci Süper Futbol Ligi'nde yarın Samsunspor ile yapacağı maçla, 40 gün sonra İstanbul'daki seyircisiyle buluşacak. 
     Ligde 17. haftada, 22 Aralık'ta BJK İnönü Stadı'nda yaptığı ve 3-1 kazandığı Gaziantepspor maçında 7 taraftarın saha içine girmesiyle Futbol Federasyonu Profesyonel Futbol Disiplin Kurulu'ndan PFDK bir maç seyircisiz oynama cezası alan Beşiktaş, İstanbul'daki Bursaspor maçında boş tribünlere oynamak zorunda kalmıştı. 
     Devre arasıyla birlikte siyah-beyazlı futbolcular, tam 40 gün sonra Samsunspor'a karşı BJK İnönü Stadı'nda taraftarlarının önünde maça çıkacak. 
     
     Yeni bir seri... 

     Beşiktaş Kulübü İletişim Komitesi Başkanı Mete Düren, ligde 9 maçlık galibiyet serilerinin Diyarbakırspor beraberliğiyle bozulduğunu anımsatarak, Samsunspor galibiyetiyle yeni bir seri başlatmak istediklerini söyledi. 
     Ligde uzun bir aradan sonra İstanbul seyirci önünde maç yapacaklarını vurgulayan Düren, ''Her iki tarafın da birbirlerini çok özlediğini düşünüyorum. Samsunspor maçını kazanarak, son maçlardaki durgunluğumuza son verip, yeni bir galibiyet serisini başlatmak amacındayız'' dedi. 
     
     Biletlere ilgil büyük 

     Bu arada, siyah-beyazlı taraftarların Samsunspor karşılaşmasına büyük ilgi gösterdiği öğrenildi. 
     Maç biletlerini satan Biletix firması yetkililerinden alınan bilgiye göre, kapalı tribün biletleri tamamen bitti, numaralı ve açık tribün biletlerinin satışı ise sürüyor. 
     
     Muhtemel 11 

     Beşiktaş, Samsunspor maçı hazırlıklarını bugün basına kapalı yapacağı idmanla tamamlayacak. 
     Siyah-beyazlı ekipte sakatlıkları süren Stavrum ve Yasin Sülün'ün yanı sıra milli takım kampından dönmesi beklenen Baya yarınki maçta forma giyemeyecek. 
     Teknik direktör Christoph Daum'un, Ahmet Yıldırım'ı yedeğe çekerek, yeni transfer Marinho'ya savunmanın ortasında Ronaldo ile birlikte görev vermesi, defansın kenerlarında ise Ali Eren ile İbrahim'i oynatması bekleniyor. Myhre'nin sakatlığının tamamen geçmesine rağmen kaledeki tercihini yine Asper'den yana kullanması beklenen Alman teknik adamın, orta sahanın sağında Khlestov'un yerine Tamer'i oynatacağı öğrenildi. 
     Beşiktaş'ın, Samsunspor karşısına, Asper, Ali Eren, Ronaldo, Marinho, İbrahim, Tamer, Tayfur, Tümer, Bayram, Ahmet Dursun ve İlhan Mansız ilk 11'i ile çıkması bekleniyor. 
     BJK İnönü Stadı'nda saat 19.00'da başlayacak ve Digitürk Lig TV'den naklen yayınlanacak maçı hakem Serdar Tatlı yönetecek. 
     
     Baya bekleniyor 

     Afrika Uluslar Kupası maçlarında Tunus Milli Takımı'nın formasını giyen Zoubaier Baya, takımının elenmesi üzerine İstanbul'a dönmeye hazırlanıyor. 
     Siyah-beyazlı takımın ligin 2. yarısındaki ilk 3 maçında forma giyemeyen Baya'nın, Samsunspor maçında da oynayamayacağı ve önümüzdeki günlerde İstanbul'a geleceği öğrenildi. 
     
     Stavrum geliyor 

     Sakatlığı nedeniyle uzun süredir takımdan ayrı kalan Stavrum'un ise bugün İstanbul'a geleceği bildirildi. 
     Beşiktaş Kulübü İletişim Komitesi Başkanı Mete Düren, geçirdiği ameliyat sonrası tedavisini yurtdışında sürdüren Norveçli futbolcunun bugün İstanbul'a geleceğini söyledi. 
     Stavrum'un durumunun, yapılacak kontrollerden sonra netlik kazanacağı açıklandı. 
     
     Tümer ve İlhan'ın heyecanı 

     Beşiktaş'ın sezon başında Samsunspor'dan transfer ettiği Tümer Metin ile İlhan Mansız, yarın 2. kez eski takımlarına karşı forma giyecek. 
     Sezonun ilk yarısında Samsun'da başlayan, ancak zeminin elverişsizliği nedeniyle Ankara'da tamamlanan maçın Samsun'daki ilk bölümünde eski takımının taraftarlarınca yoğun biçimde protesto edilen her iki futbolcu da yarınki maçta ayrı bir heyecan yaşayacak. 
     






</TEXT>
</DOC>
