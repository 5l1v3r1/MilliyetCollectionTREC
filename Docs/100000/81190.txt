<DOC>
<DOCNO> 81190 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/30/yasam/yas03.html </URL>
<DATE> 2002/04/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Genç polis kriz şehidi 
</HEADLINE>
<TEXT>

Ödeneksizlikten benzini biten ekip otosunu iten 10 günlük nişanlı polis, affedilmiş’ alkollü bir canavarın kurbanı oldu 
     DİNÇER ŞEREF, SABRİ SEVER İstanbul 

     Sarıyer İlçe Emniyet Müdürlüğü Araştırma Amirliği’nde görevli polis memuru Emin Kepçe 26 , benzini biten sivil ekip otosunu iterken, aşırı alkollü Muammer Selvi’nin 23 kullandığı otomobilin çarpması sonucu şehit oldu. Burdur’da 10 gün önce nişanlanan ve temmuzda evlenmek için hazırlık yapan genç polis, önceki gün ekip arkadaşıyla, tasarruf önlemleri gereği 10 litre benzin koyabildikleri 34 ZKD 54 plakalı sivil otoyla göreve çıktı. Ancak aracın benzini, dün sabaha karşı saat 02.00 sıralarında Hacıosman Bayırı’nda bitti. Bunun üzerine iki polis memuru, aracı iterek emniyet şeridine almaya çalıştı. Tam bu sırada, Muammer Selvi yönetimindeki 34 BNZ 34 plakalı otomobil, Azrail gibi iki polisin üzerine geldi. 
     
     Çarpıp evine gitti 
     Arkadan gelen otomobili gören polis memurları, kendilerini kurtarmaya çalıştılarsa da, Selvi, önce genç polis Kepçe’ye, ardından da ekip otosuna çarptı. Kepçe olduğu yere yığılırken, Selvi de olay yerinden kaçtı. Ağır yaralanan genç polis memuru, Özel Levent Hastanesi’ne kaldırılsa da ameliyat masasında şehit oldu. Kan vermek ve bilgi almak için hastaneye koşan polisler arkadaşlarının ölüm haberiyle yasa boğulurken, Selvi’nin babasından izinsiz aldığı otomobil, Tarabya Arabayolu Caddesi’ndeki evlerinin önünde bulundu. 
     
     Kasıtlı mı çarptı 
     Evinde aşırı derecede alkollü halde yakalanan Selvi’nin, üç yıl önce Sarıyer Araştırma Amirliği ekiplerince uyuşturucu suçundan yakalandığı, 10 yıl hapis cezasına çarptırıldığı, ancak Şartla Salıverme Yasası’ndan yararlanarak cezaevinden çıktığı belirtildi. Bu nedenle, Selvi’nin polisleri tanıyıp, kasten hedef alıp almadığı ihtimalini de araştıran yetkililer, ekip otosunun ise benzini bittiğinden değil, arızalandığından yolda kaldığını açıkladılar. 
     Polis Emin Kepçe’nin cenazesi Sarıyer Merkez Camii’nde kılınan cenaze namazının ardından memleketi Burdur’a gönderildi. 
     



 YAŞAM 





















</TEXT>
</DOC>
