<DOC>
<DOCNO> 67555 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/14/spor/spo03.html </URL>
<DATE> 2002/02/14/ </DATE>
<TIME>  </TIME>
<AUTHOR>  </AUTHOR>
<HEADLINE>
"Sergen'i istiyorum" 
</HEADLINE>
<TEXT>

Galatasaray Teknik Direktörü Lucescu, yönetimden, dört ay sahalardan uzak kalacak olan yıldız oyuncunun bonservisinin alınmasını ve sözleşme yapılmasını istedi 
     ERHAN TELLİ 

     "Bizim için sakatlandı" 
     SARI - Kırmızılı ekibin hocası, geçirdiği ağır ameliyatın ardından dört ay sahalara dönemeyeceği açıklanan Sergen’e sahip çıktı. Mircea Lucescu, yöneticilerle görüşerek, Sergen’i önümüzdeki sezon yine takımda görmek istediğini, bu nedenle bonservisinin alınarak, kendisiyle sözleşme yapılması gerektiğini bildirdi. Rumen hoca, Futbol Şube Sorumlusu Abdürrahim Albayrak’a "Onun gibi bir futbolcuyu kolay kolay bulamayız. Sergen, Galatasaray’ın başarısı için sakatlandı" dedi. 
     
     "Sakatlığı sorun olmaz" 
     LUCESCU, Albayrak’a ayrıca "Bir an önce Sergen’le imza atıp, onun yeni sezona hazırlamalıyız. Sakatlığına ben kefilim. Hakan Ünsal da aynı sakatlığı yaşadı ve iyileşti. İkisinin yapısı da birbirine benziyor. Sakatlığı sorun olmaz" ifadesini kullandı. Abdurrahim Albayrak’ın, Rumen Teknik Direktöre, olumlu yanıt verdiği, Galatasaray Yönetim Kurulu’nun cumartesi günkü Fenerbahçe maçından sonra bu konuyu görüşerek, karara bağlayacağı ve yıldız futbolcuya imza attıracağı öğrenildi. 
     
     Siirt’le yeni pazarlık 
     YÖNETİMİN, Siirt Jetpa ile bonservis için yeniden pazarlığa oturacağı, Sergen’le maç başına para karşılığında anlaşıp, sözleşme imzalayacağı bildirildi. Bu arada Lucescu’nun, yıldız futbolcuyla yaptığı konuşmada "Kafana hiçbir şeyi takma. Ben herşeyi çözeceğim. Seni gelecek sezonda da Galatasaray’da görmek istiyorum. Bir an önce iyileşip aramıza dön" diye moral verdiği öğrenildi. Sergen’in de, hocasının yakın ilgisi karşısında mutlu olduğu ifade edildi. 
     
Muhteşem gece      EROL DEMİRKOL 

     GALATASARAY’IN borsaya girişi nedeniyle düzenlediği tanıtım toplantısı dün gece Swiss Otel’de yapıldı. Rekor sayıda konuğun olduğu kokteylde Galatasaray Sportif A.Ş.’nin tanıtımı da gerçekleştirildi. Geceye Başkan Mehmet Cansun’un yanı sıra başkan adayı Özhan Canaydın ve Beşiktaş Başkanı Serdar Bilgili de katıldı. Mehmet Cansun, yaptığı kısa konuşmada Galatasaray markasının Dünya’da tanınan en ünlü Türk markası olduğunu vurguladı. 
     
Cansun’dan liste atağı Başkan, caimanın güçlü isimlerinden Selçuk Uygur’u seçim listesine aldı 
     HALİL ÖZER 

     SARI - Kırmızılı ekibin mart ayı sonunda yapılacak kongresi öncesinde Başkan Mehmet Cansun büyük bir atağa kalktı. Cansun camianın güçlü isimlerinden Selçuk Uygur’u listesine aldı. Başkan Cansun’un, diğer başkan adayı Özhan Canaydın’ın da günlerdir temasta olduğu Uygur ile bir araya gelerek ikna ettiği öğrenildi. Mehmet Cansun böylece kongre öncesi büyük bir güç kazandı. 
     GALATASARAY’IN daha önceki yönetimlerinde de görev yapan Selçuk Uygur, Cim - Bom kongrelerinin kilit isimlerinden biri olarak kabul ediliyor. Özellikle Kuruçeşme Adası’nın yüksek oy potansiyelini elinde bulunduran Uygur’un, Cansun’un listesine girmesi sürpriz olarak nitelendirildi. Selçuk Uygur da Fenerbahçe maçından sonra daha detaylı açıklama yapacaklarını söyledi. 
     
Mondragon kriziKolombiyalı file bekçisinin sakatlığı sıkıntı yarattı. Yıldız kaleci, idmanlara katılamamasına rağmen forma giyecek 
     SARI - Kırmızılı takımda, kaleci Mondragon yoğun bakıma alındı. 15 gündür belindeki sakatlıktan kurtulamayan ve doğru dürüst idmanlara katılamayan Kolombiyalı file bekçisini derbiye yetiştirmek amacıyla büyük çaba harcanıyor. Lucescu’nun, Fenerbahçe önüne mutlaka Mondragon ile çıkmak istediği ve sağlık ekibini seferber ettiği bildirildi. 
     MONDRAGON’UN DA, Rumen çalıştırıcı ile özel bir görüşme yaptığı ve Fenerbahçe’ye karşı kesinlikle forma giymek istediğini söylediği ifade edildi. Kolombiyalı kaleci dün Florya’daki takım çalışmasına yine katılamadı ve tek başına hafif bir idman yaptı. Mondragon’un ağrılarının sürmesine rağmen, derbide yer alacağı da bildirildi. 
     
Berkant’a yeni görev      LUCESCU dün taktik ağırlık bir çalışma yaptırırken, Berkant’a Sergen’in görevini vermeyi düşündüğü belirtildi. Rumen hocanın, bu oyuncuyla özel olarak ilgilendiği ve konsantre etmeye çalıştığı bildirildi. Galatasaray’ın hocası ayrıca Milli Takım’dan dönen oyuncularına dün akşam farklı bir antrenman yaptırdı. Hasan Şaş’ın bugün yapılacak kontroller sonunda durumunun kesinleşeceği de ifade edildi. 
     
Yönetimden ilk jest      YÖNETİM Kurulu, kiralık olarak oynayan ve maç oynadıkça para alan Sergen’e, sakatlanması nedeniyle oynayamamasına karşın ödeme yapılacağı açıklandı. Kulüp Basın Sözcüsü Aziz Üstel, Sergen’in Galatasaray için oynarken sakatlandığını belirterek, "Biz kendisine sakatlığından dolayı, oynamamasına rağmen bir miktar ödeme yapacağız" dedi. 
     
Olympiakos’a hayır      SARI - Kırmızılı takımın teknik direktörüne, Fatih Terim’e kanca atan Yunan Olympiakos’un, 10 gün önce transfer teklifinde bulunduğu öğrenildi. Ülkenin önde gelen gazetelerinden Sport Time, dün verdiği haberde, ligde üst üste aldığı başarısız sonuçlar nedeniyle hoca arayışına geçen Yunan ekibinin Lucescu’ya teklifte bulunduğunu, ancak olumsuz yanıt aldığını yazdı. 
     
Ümit de satılık      İTALYA’DA transfere büyük para harcayan Milan’ın bütçesinde, 115 milyon Euro’luk açık bulunduğu belirtildi. Corriere dello Sport’un verdiği habere göre, Milan’ın ilk etapta futbolcuların maaşlarından yüzde 20 kesinti yapmayı planladığı öne sürüldü. Gazete, sezon sonunda satışa çıkartılacak futbolcuların listesinde Ümit Davala’ya da yer verdi. 
     
Fener’e tepki      FENERBAHÇE’NİN, Galatasaray’a 1100 bilet vermesi camiada büyük tepki gördü. Sarı - Kırmızılı kulübün en güçlü taraftar grubu olan Ultraslanlar dün yayınladıkları bildiride, "Galatasaray taraftarının Kadıköy’e gelmesinden neden korkuluyor. Stat kapasitesinin yüzde beşi olan 2600 bilet verilmediği takdirde tepkimizi ortaya koyacağız" dediler. Ayrıca bu grup, yönetime başvurarak Ali Sami Yen Stadı’nda dev ekran kurulmasını isteyecek. 
     



 SPOR 























</TEXT>
</DOC>
