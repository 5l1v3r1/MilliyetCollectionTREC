<DOC>
<DOCNO> 72213 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/12/son/sontur08.html </URL>
<DATE> 2002/03/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Nevruz bütün okullarda kutlanacak 
</HEADLINE>
<TEXT>

     Nevruz, milli bayramlar gibi bütün okullarda kutlanacak. Milli Eğitim Bakanı Metin Bostancıoğlu, Nevruz'un 21 Mart günü bütün okullarda kutlanmasını ve ayrıca hazırladığı "Nevruz Bayramı Mesajı"nın da ilk ve ortaöğretim kademesindeki yaklaşık 13 milyon öğrenciye okunmasını istedi. 
     Milli Eğitim Bakanı Metin Bostancıoğlu, Nevruz kutlamalarına ilişkin bir genelge yayınlarken, genelgeye ek olarak ayrıca okullara bir sayfalık "Nevruz Bayramı Mesajı" gönderdi. Türk Ulusu'nun oluşumunu sağlayan kültür unsurları arasında örf ve adetlerin önemli bir yer tuttuğunu kaydeden Bostancıoğlu, Türklerin Ergenekon'dan çıkış günü olan, bugünün Türk dünyasında "Yenigün" anlamına gelen ve "Nevruz" adıyla da kutlanan Bahar Bayramı'nın, önemli kültür değerlerinden biri olduğunu kaydetti. Ulusal bilincin yoğunlaştığı bayram kutlamalarının, milli birlik ve beraberliği sağlayan önemli etkinliklerden olduğunu belirten Bostancıoğlu, bu doğrultuda da valiliklerce düzenlenecek Nevruz kutlamalarına tüm ilk ve ortaöğretim kurumları öğrencileri ile öğretmen ve yöneticilerinin katılımının sağlanmasını istedi. Etkinlikler kapsamında, Türk Cumhuriyetleri ile Türk topluluklarından gelen öğrencilerin bulunduğu okullarda eğitsel kol etkinliklerin düzenlenmesini, öğrencilerin "Türk Kültüründe Nevruz" konulu resim, kompozisyon, beste ve makale yarışmalarına katılımlarının sağlanmasını, Nevruz'un "Ortak Bir Gün ve Kültürel Miras" olduğunun vurgulanmasına dönük olarak tiyatro, halkoyunları ile spor karşılaşmaları düzenlenmesi talimatı veren Bostancıoğlu, 21 Mart günü ağaç dikim etkinlikleri yapılmasını ve dikim yapılan yerlere de "Nevruz Ormanı" adı verilmesini istedi. 
     






</TEXT>
</DOC>
