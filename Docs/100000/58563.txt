<DOC>
<DOCNO> 58563 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/23/spor/spo04.html </URL>
<DATE> 2001/12/23/ </DATE>
<TIME>  </TIME>
<AUTHOR>  </AUTHOR>
<HEADLINE>
TRABZON, MUTLU SON 3 - 0 
</HEADLINE>
<TEXT>

Bordo - Mavili ekip, Göztepe karşısında üç puanı üç golle aldı ve devreyi galibiyetle kapadı. Zafer’in yıldızlaştığı mücadelede Cem, Kaptan Hami ve Gökdeniz’in sayıları skoru belirledi 
     TRABZONSPOR, geçen hafta Beşiktaş’a farklı yenilen Göztepe’ye acımadı. Maça iyi başlayan ev sahibi ekip, 23. dakikada Cem’in şık kafa golüyle öne geçti. Göztepe, beraberlik sayısı için kontrolsüz baskı kurunca, orta sahasında açıklar verdi. Bordo - Mavili takım, bu boşlukları hızlı hücumlarla iyi değerlendirmesini bildi. 
     ZAFER’İN pasını takip eden Hami’nin 28. dakikadaki kafa golü Karadeniz ekibini rahatlattı. Tecrübeli oyuncunun bir kafa vuruşunda da top direkten döndü. İkinci yarıda Trabzon, skor avantajı nedeniyle kendini fazla sıkmadı. Kontrataklarla rakip kaleye giderken, 64. dakikada da Zafer’in mükemmel pasında Gökdeniz’in vuruşu skoru belirledi. 
     
     Devre arası, ilaç gibi 
     TRABZONSPOR’DA devre arası, sakat futbolcuların iyileşmesi için iyi bir fırsat olarak değerlendiriliyor. Osman, Şenol ve Agustine’nin yanı sıra son antrenmanda dizinden sakatlanan Belçikalı Sommers de dünkü karşılaşmada forma giyemedi. Göztepe maçında boynundan sakatlanan Zafer’in ise durumunun iyi olduğu bildirildi. 
     KASIKLARINDAN ameliyat olan Osman’ın Almanya’da ikinci kez ameliyatına karar verilmesi şok etkisi yarattı. Bu futbolcuya fıtık teşhisi konulurken, en az bir ay daha sahalardan uzak kalacağı açıklandı. Teknik Direktör Briegel, "İyi oynadık. Zamana ihtiyacımız var. Sakatların iyileşmesiyle ikinci devre daha iyi olacağız" dedi. 
     



 SPOR 

























</TEXT>
</DOC>
