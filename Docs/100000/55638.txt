<DOC>
<DOCNO> 55638 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/05/yazar/tamer.html </URL>
<DATE> 2001/12/05/ </DATE>
<TIME>  </TIME>
<AUTHOR> Meral TAMER  </AUTHOR>
<HEADLINE>
George’ların koşa koşa gittiği ülke 
</HEADLINE>
<TEXT>

Şeffaf devlet, düşük vergiler ve eğitilmiş işgücüne sahip İrlanda’da, siyasilerin yarattığı işadamına yer yok 
     Bu yazı Sakıp Sabancı’nın TV ekranlarındaki "Halis’i kaçırtırsan George da gelmez" sözleri üzerine yazılmış ikinci yazıdır. Bakınız dünkü Milliyet Konumuz İrlanda’dır. 
     Türkiye ve İrlanda içeriye yabancı sermaye çekmek konusunda iki ucu temsil ederler. İrlanda, dünyanın en büyük yabancı sermaye üslerinden biriyken Türkiye’nin bu coğrafyada adı bile yoktur. 
     Sakıp Bey’in George’u bu ülkeye koşa koşa gitmiş, toplam üretimin yüzde 50’sini, toplam ihracatın yüzde 80’ini İrlandalı yerine o gerçekleştirmiştir. Çünkü İrlanda vergileri düşürerek, eğitime yatırım yapıp işgücünü yüksek kalifikasyonlara sahip hale getirerek, devleti şeffaflaştırarak, altyapıya gerekli yatırımı yaparak elektrik ve telekomünikasyon hizmetlerini dünya fiyatlarıyla rekabet edebilir düzeye çekerek, aslında önce İrlandalı işadamı için cazip bir ortam yaratmıştır. Yabancılar da bu uygun ortamın cazibesine kapılarak Fransa ve Almanya gibi anlı - şanlı ülkeler dururken, Avrupa Birliği’ne yaptıkları doğrudan yabancı sermaye yatırımlarının dörtte birini, 3.8 milyon nüfuslu küçücük İrlanda’ya akıtmışlardır. 
     Ve bu sayede İrlanda son 6 yılda ortalama yüzde 9’luk yıllık büyüme hızını yakalamış, 1994’te yüzde 17 olan işsizlik, 6 yılda tam istihdam sayılan yüzde 4.3’e gerilemiş, işgücü açığı nedeniyle işçi ücretleri yükseldiği halde verimlilik daha hızlı arttığı için, ücretlerin toplam ürün maliyeti içindeki payı gerilemiştir. 
     İrlanda’da daha on yıl önce 10 bin doların altında olan kişi başına milli gelir, bugün 25 bin dolara yükselmiştir. İhracat 70 milyar dolar mertebelerindedir. Avrupa’da satılan her 3 bilgisayardan 1’i İrlanda’da üretilmektedir. Avrupa’daki elektronik yatırımlarının yüzde 40’ı İrlanda’dadır. Dünyadaki en büyük 10 ilaç üreticisinden 9’u İrlanda’da fabrika kurmuşlardır. 
     Hayatının ilk 40 yılını kravat takmadan geçirdikten sonra Turgut Özal’ın "Tekelleri kır Halis" talimatıyla seramikten kağıda, ampulden ilaca pek çok sektöre balıklama dalan Halis Toprak, Londra’nın en lüks semtine kondurduğu dev malikaneye harcadığı parayla, ancak Türkiye gibi hababam bir ülkede kurabildiği ilaç fabrikasının bir benzerini İrlanda’da kurup tıkır tıkır çalıştırsaydı ya... İşte o zaman Sabancı’nın TV’lere çıkıp da "Halis’leri kaçırtırsanız George’lar da gelmez" demeye yerden göğe hakkı olurdu. 
     
Greve giden işçilerin yerine 2000 mühendis      Amerika’da greve giden mavi yakalıların yerine, şirkette masabaşı çalışan beyaz yakalılar kaydırılınca işler karıştı. Hele üretilen de jet motoru gibi son derece de sofistike olunca, ciddi kalite problemleri doğabileceği ihtimali ortaya çıktı. 
     United Teknologies’in yan kuruluşlarından jet uçaklarına motor üreten Bratt Whitney’de 11 Eylül saldırısının ardından işlerin bıçak gibi kesilmesi yetmiyormuş gibi bir de işçiler 16 yıldan bu yana ilk kez greve gittiler. 4 bin sendikalı işçiden yüzde 70’i, önümüzdeki 3 yıl için toplam yüzde 10’luk ücret artışını kabul etmeyince grev başladı. 
     Bratt Whitney’in yetkilileri, şirketin ve sektörün içinde bulunduğu bu zor durumda işçilere önerdikleri ücret zammının cömert bir teklif olduğu görüşünü savunurken, masabaşındaki mühendisleri ve denetçileri üretim bantlarına kaydırarak işleri aksatmamaya çalıştıklarını belirttiler. 
     
     







Salkım Hanım... 


Çözüm jenerikte 


Telefon diplomasisi 


Kıbrıs'ta olumlu başlangıç ve 2002 iyimserliği 


Hayda vre - hadi gari 


Hocaların maaşını unutmadık 


Enflasyonun verileri umut veriyor mu 


Medeni Kanun ve gözler Çankaya'da 


Denktaş'ın istediği gibi oldu... 


Memur maaşları... Bozdur bozdur harca 


Yatırımcı kulübü 


Türk askeri Afganistan'a gidemiyor 


"Takımsal Takımadaları Cumhuriyeti" 


George’ların koşa koşa gittiği ülke 


Merivan için... 


Özel uçağı olan bakkal ve kasap yandı 


</TEXT>
</DOC>
