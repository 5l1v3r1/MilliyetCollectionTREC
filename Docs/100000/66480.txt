<DOC>
<DOCNO> 66480 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/07/son/sontur29.html </URL>
<DATE> 2002/02/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Satanistler için idam istendi... 
</HEADLINE>
<TEXT>

     Yargıtay 1. Ceza Dairesi, Ortaköy'de Şehriban Coşkunfırat'ı ''Şeytana kurban etmek'' amacıyla öldürdükleri gerekçesiyle 3 sanığa verilen 25'er yıl ağır hapis cezasını az buldu. 
     Daire, sanıklar hakkında, idam cezasını öngören Türk Ceza Kanunu'nun TCK 450. maddesinin uygulanmasını istedi. 
     Yargıtay 1. Ceza Dairesi, İstanbul 2. Ağır Ceza Mahkemesi'nin sanıklar Zinnur Gülşah Dinçer, Ömer Çelik ve Engin Arslan hakkında verdiği mahkumiyet kararlarının temyiz incelemesini sonuçlandırdı. 
     Daire, sanıklar hakkında TCK'nın ''kasten adam öldürme'' hükmünü düzenleyen 448. maddesinden verilen 25'er yıl ağır hapis cezasına ilişkin kararı, sanıklar aleyhine bozdu. 
     Daire, sanıklar hakkında TCK'nın 450. maddesinin 3 ve 4. 
     fıkralarının uygulanmasını istedi. 
     TCK'nın 450. maddesinin 3 ve 4. fıkraları adam öldürme filinin ''canavarca bir his sevki ile veya işkence ve tazip ile ika edilirse'' ve ''taammüden icra olunursa'' idam cezası verileceğini, hüküm altına alıyor. 
     
     Olayın geçmişi... 
     İstanbul 2. Ağır Ceza Mahkemesi, sanıklar Zinnur Gülşah Dinçer, Ömer Çelik ve Engin Arslan'ın, Şehriban Coşkunfırat'ı, ''Şeytana kurban etmek'' amacıyla 13 Eylül 1999'da Ortaköy Mezarlığı'nın yanındaki boş alanda öldürdükleri gerekçesiyle, TCK'nın 448. maddesi uyarınca, kastın yoğunluğu, sanıkların sosyal durumları ve olayın kamuoyunda yarattığı etkiyi de gözönüne alarak en üst sınırdan 30'ar yıl ağır hapis cezasına çarptırmıştı. 
     Mahkeme, sanıkların bu cezalarını, suçlarını itiraf etmiş olmaları nedeniyle TCK'nın 59. maddesinin 2. fıkrasına göre 25'er yıl ağır hapis cezasına indirmişti. 
     İstanbul Cumhuriyet Savcılığı'nca hazırlanan iddianamede ise Zinnur Gülşah Dinçer, Ömer Çelik ve Engin Arslan'ın Şehriban Coşkunfırat'ın öldürülmesine ilişkin olarak ''Başka bir suçu işlemek amacıyla taammüden adam öldürmek'' suçundan idam cezasına çarptırılmaları isteniyordu. 
     






</TEXT>
</DOC>
