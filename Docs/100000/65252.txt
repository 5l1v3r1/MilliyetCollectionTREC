<DOC>
<DOCNO> 65252 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/31/son/sontur17.html </URL>
<DATE> 2002/01/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Mesut Yılmaz Bahçeli'ye yanıt verdi... 
</HEADLINE>
<TEXT>

     Başbakan Yardımcısı Mesut Yılmaz, Avrupa Birliği'ne uyum yasa tasarılarının yeniden gözden geçirilmesi gerektiğini, bunun için de hükümetin uzlaşmaya yönelik özelliğini koruyacağına inandığını söyledi. 
     Yılmaz, ASO Meclis Toplantısı'nın ardından gazetecilerin AB'ye uyum yasalarıyla ilgili sorularını yanıtladı. MHP Lideri Devlet Bahçeli'nin partisinin grup toplantısındaki "AB konusunun ANAP tarafından iç tüketim malzemesi haline getirildiği" yolundaki sözlerinin anımsatılması üzerine Yılmaz, "Kimseye yanıt vermek için konuşmak istemiyorum. Ama biliyorsunuz AB üyeliği Türkiye'nin, 57'nci hükümetin en önemli hedeflerinden biri" diye konuştu. Uzlaşmaya varılan metnin hedef için uygun olmadığının bizzat AB yetkililerince hükümete iletildiğini vurgulayan Yılmaz, "Şu anda gereksiz polemiklere girmek yerine bu hedef doğrultusunda bir yeniden değerlendirme yapmak ihtiyacıyla karşı karşıya olduğumuza inanıyorum" dedi. 
     MHP'nin uzlaşmaya kapılarını kapatmış gibi göründüğünün anımsatılması üzerine ise Yılmaz, "Bu hükümetin şimdiye kadarki en büyük başarısı en zor sorunları bile uzlaşma ile aşmış olmasıdır. Bu özelliğini koruyacağına inanıyorum" diye konuştu. 
     






</TEXT>
</DOC>
