<DOC>
<DOCNO> 84646 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/18/ekonomi/eko04.html </URL>
<DATE> 2002/05/18/ </DATE>
<TIME>  </TIME>
<AUTHOR>  </AUTHOR>
<HEADLINE>
KOBİ’ler için ince ayar 
</HEADLINE>
<TEXT>

Banka kredi borçlarının yeniden yapılandırılmasını öngören İstanbul Yaklaşımı’nda küçük ve orta boy işletmeler için ince ayar yapıldı 
     EKONOMİ SERVİSİ 

     Dünya Bankası Avrupa - Asya Özel Sektör Direktörü Ira Liebermann, işletmelerin banka kredisi borçlarının yeniden yapılandırılmasını amaçlayan İstanbul Yaklaşımı’na ilişkin olarak "Anlaşmanın tüm süreci gelecek hafta tamamlanacak ve uygulamaların gelecek hafta sonu itibariyle başlayacağına inanıyoruz" dedi. 
     Liebermann, Türkiye Bankalar Birliği yöneticileri ile gerçekleştirdiği görüşmenin ardından yaptığı açıklamada, "Türkiye Bankalar Birliği ile anlaşmaya vardık. Her şey çok iyi gidiyor" dedi. 
     Pamukbank Genel Müdür Yardımcısı Kadir Polat da toplantının çıkışında yaptığı değerlendirmede, İstanbul Yaklaşımı’nın başından beri KOBİ’leri küçük ve orta boy işletmeler kapsadığını kayderek, şöyle dedi "Bu kez biraz daha çerçevesine girildi. Dışarıda kalma ihtimallerine karşı biraz daha sistemde ince ayar yapıldı." İstanbul Yaklaşımı’nın gönüllü olduğuna dikkat çeken Polat, "Ama imza atanların sistemden çıkmasını zorlaştıracak kimi unsurlar bulunuyor" dedi. 
     
     Küçüklere farklı aracı 
     Bir gazetecinin ’İcra takibine başlanan krediler kapsam içine alınacak mı ’’ sorusu üzerine Polat, şunları söyledi "Esas prensipten sapılmıyor. Ülkemiz için üretim yapmaya devam etme potansiyeli taşıyan firmalar bu yapılandırmada yer alsın görüşü devam ediyor." 
     Toplantıya katılan bir yetkili de kredilerin yeniden yapılandırılmasında küçük, büyük işletme ayrımı olmayacağı ancak küçük işletmeler için lider bankanın değil, farklı bir aracı kurumun hizmet vereceğini söyledi. Aynı yetkili, alacağı az olan bankaların durumuna ilişkin iyileştirme yapıldığını da kaydetti. 
     



 EKONOMİ 



















</TEXT>
</DOC>
