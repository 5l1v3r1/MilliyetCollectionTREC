<DOC>
<DOCNO> 57054 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/13/son/sontur02.html </URL>
<DATE> 2001/12/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Erbakan'a göre MGV tank kuvveti, SP piyade.. 
</HEADLINE>
<TEXT>

     Kapatılan Refah Partisi'nin genel başkanı Necmettin Erbakan, Milli Gençlik Vakfı'nın MGV düzenlediği iftar yemeğine katıldı. 
     Mavi Marmara Et Lokantası'nda gerçekleştirilen iftar yemeğinin ardından bir konuşma yapan Erbakan, Türkiye'deki ekonomik krize değindi. 
     54. Hükümet döneminde Türkiye'nin daha iyi yönetildiğini savunan 
     Erbakan, milletin refah seviyesini yükseltmek için çalıştıklarını söyledi. 
     ''Hedefe ulaşırken askerlik en güzel ders vasıtalarından biridir'' diyen Erbakan, şöyle konuştu 
     ''Askerlikte bir söz vardır, zafer piyadenin süngüsünün ucundadır diye. Bir tepeyi fethetmek istiyorsanız, oraya en son piyade gidecek ve sahip olacaktır. Ancak piyadenin oraya ulaşması için hava kuvveti, topçu, tank kuvveti lazımdır. Bunlar ön hazırlık yapacaklar ki, sonradan piyade gidip orayı tutsun. Yeniden büyük Türkiye'nin kurulmasında MGV süvari, tank kuvvetidir adeta. Gençliğin motor gücüyle zorluklar yenilecek, hedeflere ulaşılacak. Arkadan da piyade rahat bir şekilde gelip görevini yerine getirecek. Piyade Saadet Partisi'dir.'' Diğer partilerin milletin özüne yabancı olduklarını söyleyen Erbakan, milletin Saadet Partisi'nin etrafında toplanacağını savundu. 
     İftar yemeğine, SP Genel Başkan Yardımcısı ve İstanbul İl Başkanı Numan Kurtulmuş, İstanbul Büyükşehir Belediye Başkanı Ali Müfit Gürtuna, Dünya Ehlibeyt Vakfı Başkanı Fermani Altun, İngiltere'nin İstanbul Konsolos Yardımcısı Peter Clasen ile MGV üyeleri katıldı. 
     






</TEXT>
</DOC>
