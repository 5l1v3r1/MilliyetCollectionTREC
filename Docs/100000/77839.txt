<DOC>
<DOCNO> 77839 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/11/son/sontur12.html </URL>
<DATE> 2002/04/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Ecevit, Milli Eğitim Bakanı'na sahip çıktı... 
</HEADLINE>
<TEXT>

     DSP Genel Başkanı ve Başbakan Bülent Ecevit, Meclis soruşturmasının hedefinin Milli Eğitim Bakanı Metin Bostancıoğlu değil laik cumhuriyet olduğunu bildirdi. 
     Ecevit, partisinin grup toplantısının açılışında yaptığı konuşmada, TBMM Genel Kurulu'nda kabul edilen Meclis soruşturması önergesi ile ilgili değerlendirmelerde bulundu. 1997'nin ikinci yarısında uygulamaya konan eğitim reformunun 57. Hükümet döneminde de kararlılıkla uygulandığını bildiren Ecevit, şunları söyledi 
     ''Çağdaş eğitim yolunda hızlı adımlar atıldı. Kız öğrenci sayısında büyük artış sağlandı. İmam Hatip okullarında, Kuran kurslarında, öğrenci yurtlarında laiklik karşıtı akımlar büyük ölçüde geriledi. 
     Bundan rahatsız olan kimi çevreler ve takiyyeciler de hınçlarını Milli Eğitim Bakanı'ndan ve Hükümetimizden almaya kalkıştılar, fakat amaçlarına ulaşamayacaklar. Çağdaş eğitimi ve laik cumhuriyeti yolundan saptıramayacaklar.'' 
     
     ''MUHALEFETİN OYUNUNA GELMEYECEĞİZ'' 
     Milli Eğitim Bakanı Metin Bostancıoğlu, grup toplantısına gelişinde milletvekillerinin alkışlarıyla karşılandı. TBMM Başkanvekili Ali Ilıksoy, Bostancıoğlu'na ''Senin omzundaki yıldızlar arttı'' derken diğer DSP Milletvekilleri de sevgi gösterisinde bulundu. Bakan Bostancıoğlu milletvekillerinin bu desteğine, ''Ben sizi çok seviyorum'' karşılığını verdi. 
     Gazetecilerin ''Ortaklarınıza kırgın mısınız '' sorularını da Bakan Bostancıoğlu, ''Siyasette herşey olur'' diye yanıtladı. Kimseye bir kırgınlığı olmadığını bildiren Bostancıoğlu, soruşturma açılmasının Hükümet'e bir olumsuz etkisi olmayacağını söyledi. 
     Çalışmalarına daha önce olduğu gibi devam edeceğini kaydeden Bostancıoğlu, ''Muhalefetin oyununa gelmeyeceğiz'' dedi. 
     






</TEXT>
</DOC>
