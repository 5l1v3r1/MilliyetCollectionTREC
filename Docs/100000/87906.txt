<DOC>
<DOCNO> 87906 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/04/son/sonspo13.html </URL>
<DATE> 2002/06/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Alman gazetesi Türçe başlık attı "Sizi destekliyoruz" 
</HEADLINE>
<TEXT>

     17. Dünya Kupası finallerinde dün yapılan Brezilya-Türkiye maçına geniş yer veren Alman gazetelerinden Berliner Kurier, ''Biz sizi destekliyoruz'' biçiminde Türkçe başlık yayınladı. 
     ''Türkler iddialı Biz, yine de gruptan çıkacağız'' sürmanşetiyile verilen haberde, Türk Milli Takımı'nın hakem hatasıyla yenildiği yorumu yapıldı. 
     Haberde, ''Türkleri yenemeyen Sambacılar, tiyatroda rol yapar gibi sahneye çıkınca hakem de onlara uydu ve Türklerin sonunu hazırladı. Boğaziçi yas tutuyor'' biçiminde yorum yapıldı. 
     Berliner Zeitung adlı gazete, ''Hatalı penaltı Türklerin sonunu hazırladı. Brezilya hakemle yendi'' görüşüne yer verdi. B.Z. Gazetesi de 1. sayfadan verdiği haberde, ''Skandal. Hatalı penaltı ve 2 kırmızı kartla Türkler aldatıldı. Dünya Şampiyonası'na gölge düştü, ilk skandal gerçekleşti'' biçimindeki görüşe yer verdi. 
     Der Tagesspiegel gazetesinde de, ''Türkiye ihanete uğradı. Dünya Futbol Şampiyonası ilk hakem skandalını yaşadı ve Brezilya'yı yenilginin eşiğine getiren Türklerin yenilgisini gördü'' yorumu yapıldı. 
     Die Welt Gazetesi, Brezilya'nın Türkiye'yi zorlukla yendiğine işaret ederek, teknik direktör Şenol Güneş'in, ''Aldığımız sonuç adil değil. En azından 1 puanı hak etmiştik'' biçimindeki sözlerine yer verdi. 
     Frankfurter Rundschau Gazetesi de, eski Dünya Şampiyonu Brezilya'nın Rivaldo'nun attığı ''haksız bir penaltıyla'' Türkiye'ye karşı kazandığını yazdı. 
     





</TEXT>
</DOC>
