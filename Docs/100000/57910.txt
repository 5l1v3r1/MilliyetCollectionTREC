<DOC>
<DOCNO> 57910 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/19/son/sondun09.html </URL>
<DATE> 2001/12/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Almanya, PKK'lı teröriste hapis cezası verdi... 
</HEADLINE>
<TEXT>

     Almanya'da Düsseldorf Yüksek Eyalet Mahkemesi, 1999 yılının Şubat ayında PKK elebaşısı Abdullah Öcalan'ın tutuklanarak Türkiye'ye getirilmesini protesto etmek amacıyla Yunanistan Başkonsolosluğu'nu işgal eylemini hazırlayan bir PKK'lı teröristi 3 yıl 3 ay hapis cezasına çarptırdı. 
     Adı açıklanmayan 44 yaşındaki teröristin, meskene tecavüz, suç örgütüne üyelik ve diğer bazı eylemlerden suçlu bulunduğu bildirildi. 
     Savcılık, terörist hakkında 3 yıl 9 ay hapis cezası talebinde bulunmuş, savunma avukatı ise sanığa en fazla 2 yıl 9 aylık hapis cezası verilmesini istemişti. 
     Sanık, terörist başı Öcalan'ın tutuklanmasından sonra düzenlenen eylemlerin Avrupa çapında merkezi olarak yönlendirildiğini, kendisinin de Düsseldorf kentindeki Yunanistan Başkonsolosluğu'nu işgal eylemini koordine ettiğini itiraf etti. 
     Bu işgal eylemi sırasında yaklaşık 70 kişi, başkonsolosluk binasını işgal ederek maddi hasara yol açmış, 1 polisi de yaralamıştı. 
     






</TEXT>
</DOC>
