<DOC>
<DOCNO> 98367 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/27/son/sonspo08.html </URL>
<DATE> 2002/07/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe sezon açılış tarihini ve programını değiştirdi 
</HEADLINE>
<TEXT>

     Fenerbahçe'de, daha önce 1 Ağustos'ta gerçekleştirileceği bildirilen sezon açılışının, 2 Ağustos Cuma gününe alındığı açıklandı. 
     Fenerbahçe Kulübü Genel Sekreteri Vedat Olcay, yaptığı açıklamada, sezon açılış maçı için haber bekledikleri İsrail'in Hapoel Tel Aviv takımının gelemeyeceğini bildirdiğini belirterek, açılışı Yugoslavya'nın Kızılyıldız takımı ile oynayacakları maçla yapacaklarını söyledi. 
     Sarı-lacivertli takım, 2 Ağustos Cuma günü akşam Fenerbahçe Şükrü Saracoğlu Stadı'nda gerçekleştirilecek sezon açılış töreninin ardından, saat 21.00'de Kızılyıldız ile karşılaşacak. 
     Bu arada Olcay, UEFA'nın, Feyenoord ile oynayacakları ön eleme maç tarihini ve Futbol Federasyonu'nun Birinci Süper Lig'in ilk hafta maçlarının programını açıklamasının ardından, gerekirse Trabzonspor ile yapacakları ilk hafta maçının 9 Ağustos Cuma günü oynanmasını isteyebileceklerini sözlerine ekledi. 
     





</TEXT>
</DOC>
