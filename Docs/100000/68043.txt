<DOC>
<DOCNO> 68043 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/17/ekonomi/eko04.html </URL>
<DATE> 2002/02/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Destekler bir kez daha test edilebilir 
</HEADLINE>
<TEXT>

Senet bazında birçok senedin uzun vadeli destek bölgelerine geldiği görülüyor 
     Zeynep Candan AKTAŞ 

     Geçen hafta 10,775 seviyesinden başlayan alımlarla toparlanan endeks haftayı güç toplama çabasıyla geçirdi. 11,977'e yapılan atakların satışla karşılanması bir hafta sonra endeksin tekrar desteklerine yönelmesine neden oldu. 
     Endeksin kısa vadeli göstergelerinin aşırı satım bölgelerinden toparlanma çabası şimdilik sonuçsuz kaldı. Uzun vadeli göstergeler ise aşırı satım bölgelerinde düşüş eğiliminde görülüyorlar. 
     Endeksin bir haftalık tutunmadan sonra tekrar 10,775 desteğine yönelmesi kısa vadeli k r realizasyonu olarak değerlendirilebilir. 
     
     Düzeltme devam ediyor 
     Geçen eylülde 7,000'lerden başlayan alımlarla ocak başlarında 15,000'e ulaşan endekste kısa vadeli düzeltme halen devam ediyor. Düzeltmenin hangi seviyede dip yapacağını söyleyebilmek güç. Ancak hem endekste, hem de senetlerde izlenen görüntülere bakarak kısa vadeli ikili dipler, kısa vadeli ters-omuz- baş omuz görünümleri ve yükselen üçgen görünümleri beklenebilir. Önümüzdeki iki haftalık sürede büyük bir olasılıkla bir çok senette ve endekste destek arama görümleri sonuçlanmış olacak. 
     
     Piyasa satış eğiliminde 
     Senet bazında bakıldığında birçok senedin destek bölgelerinde bulunması ve uzun vadeli göstergelerin aşırı satımlara ulaşması destek bulma olasılıklarını artırıyor. Ancak teknik olumluluklara rağmen piyasanın buna tepki verememesinin nedeni piyasanın bir aşırı satım eğiliminde bulunması. 
     Nasıl ki yukarı doğru hareketlerde olumsuz gelişmeler gözardı ediliyor ve olumlu gelişmeler abartılıyorsa, aşağı doğru hareketlerde de olumsuz gelişmeler abartılıyor. Olumlu gelişmelere ise piyasa beklenen tepkiyi vermiyor. Bu da küçük yatırımcıların piyasadan korkmasına ve büyük yatırımcıların alım bölgelerinde senetlerini ellerinden çıkarmalarına neden oluyor. 
     Piyasanın düşüş dönemlerinde bir diğer ilginç gelişme de kapanış fiyatlarında yaşanıyor. Çıkış eğilimlerinde izlenen bir lotla da olsa yukarıdan kapanış çabaları düşüş ve destek arama dönemlerinde görülmüyor. 
     Bu da birçok şeyi kapanış fiyatlarına göre değerlendiren piyasada portföylerin eridiği izlenimini vererek yatırımcıların kaybetme korkusunu güçlendiriyor. Kredili yatırımcıların senet satma zorunluluğu doğuyor. 
     Bol kazançlı haftalar dileğiyle. 
     



 EKONOMİ 














</TEXT>
</DOC>
