<DOC>
<DOCNO> 74747 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/26/son/sontur17.html </URL>
<DATE> 2002/03/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Ebru Şallı ehliyet için yaşını küçültünce başı derde girdi 
</HEADLINE>
<TEXT>

     Manken Ebru Şallı hakkında, resmi evrak tanzimi sırasında hüviyet bilgileri konusunda yalan beyanda bulunduğu iddiasıyla 6 ay ile 1 yıl arasında hapis cezası istemiyle dava açıldı. 
     Şişli Cumhuriyet Savcılığı'nca Asliye Ceza Mahkemesi'nde açılan davanın iddianamesinde, sanık Ebru Şallı'nın ehliyet almak için 9 Ocak 2002 tarihinde Şişli İlçe Emniyet Müdürlüğü Trafik Tescil Büro Amirliği'ne başvurduğu, doldurduğu sürücü belgesi müracaat formuna gerçekte 1977 olan doğum tarihini 1978 yazarak ehliyet aldığı anlaşıldı. 
     İddianamede, bu nedenle sanık Şallı'nın, TCK'nın 343 1. maddesi uyarınca ''Resmi evrak tanzimi sırasında hüviyet bilgileri hakkında yalan beyanda bulunmak'' suçundan 6 ay ile 1 yıl arasında hapis cezasına çarptırılması ve sürücü belgesine el konulması istendi. 
     Dava dosyası eklerinde yer alan belgelerde, pasaport süresini uzatmak için Sarıyer İlçe Emniyet Müdürlüğü'ne başvuran Şallı hakkında, İstanbul 1. Ağır Ceza Mahkemesi'nden yurtdışına çıkış tahdidinin olduğu, ancak Şallı'nın pasaport, nüfus hüviyet cüzdanı ve ehliyetindeki doğum tarihinin farklı olması sayesinde tahditten kurtulduğu belirtildi. 
     Ek belgelere göre, Sarıyer İlçe Emniyet Müdürlüğü, sözlü beyanlarında doğum tarihi değişikliğini kasten yapmadığını, nüfus cüzdanını alırken aynı tarihin olduğunu, hatta bu nüfus cüzdanıyla ehliyet aldığını, bir yanlışlık varsa bunun nüfus memurluğu tarafından yapılmış olabileceğini söyleyen Şallı hakkında, Sarıyer Cumhuriyet Başsavcılığı'na suç duyurusunda bulundu. 
     Yürütülen soruşturma kapsamında Polis Kriminal Laboratuvarı'nda incelenen Şallı'nın nüfus cüzdanında, tahrifat yapıldığı anlaşıldı. 
     Sarıyer Cumhuriyet Savcılığı, soruşturma sonucu dosya hakkında ''yetkisizlik kararı'' vererek, düzenlediği fezlekeyi Şişli Cumhuriyet Başsavcılığı'na gönderdi. 
     Şallı'nın yargılanmasına, önümüzdeki günlerde Şişli Asliye Ceza Mahkemesi'nde başlanacak. 
     






</TEXT>
</DOC>
