<DOC>
<DOCNO> 81448 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/01/son/sondun23.html </URL>
<DATE> 2002/05/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Hırvatistan ve Ukrayna'da 1 Mayıs 
</HEADLINE>
<TEXT>

     Hırvatistan'ın başkenti Zagreb'de binlerce kişi, 1 Mayıs gösterisinde hükümetin işçi haklarını kısıtlama planını protesto etti. 
     Hırvatistan'ın en büyük 4 sendikasından biri tarafından düzenlenen gösteriye 5 bin kadar kişi katıldı. Gösteride, ''İş Yasası'nı değil, kendinizi değiştirin'' yazılı pankartlar taşındı. 
     Göstericiler, ''kendilerine karşı hatalarından dolayı'' ülke yöneticilerine ''uyarı'' niyetiyle, ellerinde taşıdıkları sarı kartları gösterdiler. 
     Hırvat hükümeti, İş Yasası'nı, işçi haklarında kısıtlama getirecek biçimde değiştirmeyi planlıyor. 
     
     UKRAYNA'DA 1 MAYIS 
     Ukrayna'da, iktidar yanlısı ittifak, Karkiv sanayi kentinde onbinlerce kişiyi toplarken, küçük solcu gruplar da ülkenin çeşitli yerlerinde hükümetin protesto edildiği gösteriler düzenledi. 
     Devlet başkanı yanlısı ''Birleşik Ukrayna İçin'' ittifakı, Karkiv'in 100 bin kişilik halkına sosyal ödemelerin zamanında yapılması ve ücret artışı sözü verdi. 
     Başkent Kiev'de ise 2 bin kişinin katıldığı komünistlerin gösterisinde, hükümete, Batı ile ilişkilerin kesilmesi, Rusya ve Belarus ile birleşme çağrısında bulunuldu. 
     





</TEXT>
</DOC>
