<DOC>
<DOCNO> 90864 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/20/siyaset/asiy.html </URL>
<DATE> 2002/06/20/ </DATE>
<TIME>  </TIME>
<AUTHOR>  </AUTHOR>
<HEADLINE>
AKP’den DSP’ye ret 
</HEADLINE>
<TEXT>

DSP’nin ağırlaştırılmış müebbet hapis önerisi Erdoğan tarafından reddedildi. AK Parti’nin verdiği uzlaşma görüntüsü son buldu 
     ANKARA Milliyet 

     AKP Genel Başkanı Recep Tayyip Erdoğan, DSP’nin ölüm cezası konusundaki teklifini kabul etmeyeceklerini ve kendilerinin bu konuda bir Anayasa değişiklik teklifi hazırladıklarını belirtti. Erdoğan, "Hükümetin günahına ortak olamayız" dedi. 
     AKP, idamın kaldırılarak yerine Anayasa güvencesiyle ağırlaştırılmış müebbet hapis cezası getirilmesi koşulundan vazgeçmedi. Buna yönelik 7 maddelik Anayasa değişiklik teklifi hazırladıklarını kaydeden Erdoğan, dünkü grup toplantısında şunları söyledi "Bizim teklifimize imza koymak suretiyle, DSP’nin teklifi eşzamanlı olarak değerlendirilecekse buyursunlar. Ama değerlendirilmeyecekse biz DSP’nin getirdiği teklife Evet’ diyemeyiz. Çünkü bu hükümete inanmadığımız gibi, ortaklarına da inanmıyoruz. Daha önce bu hükümet Anayasa paketi değişikliğinde yan çizdi. Anayasa değişikliği için çok oy gerekli’ deniyor. Kendi aranızda çıkarın. Biz günahınıza ortak olmayız. Yarın bunu da değiştirirsiniz." 
     AB konusundaki tartışmanın ölüm cezasına indirgendiğini, bu konunun da bir kişiye endekslendiğini ifade eden Erdoğan, "Türkiye bir kişi değildir. AB’ye girişte asıl önemli olan idamın kaldırılması değildir. Özellikle düşünce ve fikir özgürlüğü, temel hak ve özgürlükler, din ve vicdan özgürlüğü önündeki engellerin kaldırılması lazım. Bunlar daraltıldıkça AB Türkiye’yi almaz, müzakereleri başlatmaz" diye konuştu. 
     
     Teklif imzaya açıldı 
     AKP’nin Anayasa değişiklik önerisi dün akşam saatlerinde imzaya açıldı. 3 maddelik teklife İlk imzayı Genel Sekreter Ertuğrul Yalçınbayır ile Grup Başkanvekili Mehmet Ali Şahin attı. 
     



 SİYASET 














</TEXT>
</DOC>
