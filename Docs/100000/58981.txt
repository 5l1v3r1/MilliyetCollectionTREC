<DOC>
<DOCNO> 58981 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/25/son/sontur23.html </URL>
<DATE> 2001/12/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Yalova-Kartal vapuru seferden kaldırıldı, yolculardan protesto 
</HEADLINE>
<TEXT>

     Denizcilik İşletmesi, Yalova ile İstanbul Kartal arasındaki yolcu vapuru seferlerini, zarar ettiği gerekçesiyle kaldırdı. 
     60 yıldan bu yana karşılıklı 
     olarak yolcu taşıyan Kartal-Yalova yolcu vapuru, bugün son seferini düzenledi. Seferlere, 17 Haziran 2002 tarihinde yeniden başlayacağı bildirilen vapurla Yalova'ya gelirken son sefer olduğunu öğrenen yolcular, kararı protesto etmek amacıyla bir süre vapurdan inmediler. Karşılıklı olarak günde 3 kez sefer yapan Kartal-Yalova yolcu vapurunun seferlerini iptal etmesi, en çok işyeri İstanbul'da olup, Yalova'da oturan çalışanları etkiledi. 1 milyon 750 bin lira taşıma ücreti alınan hatta düzenli yolculuk yapanlar, aylık abonman almaları halinde 38 milyon lira ödüyorlardı. Denizcilik İşletmesi'nin, seferleri kaldırması kararının ardından, İstanbul Büyükşehir Belediyesi Deniz Otobüsleri İşletmesi ile sözleşme imzaladığı ve bu hatta deniz otobüslerinin çalışacağı bildirildi. Bu hatta deniz otobüsü yolcu taşıma ücreti, 3 milyon 750 bin lira olarak belirlendi. 
     






</TEXT>
</DOC>
