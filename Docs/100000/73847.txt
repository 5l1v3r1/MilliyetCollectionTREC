<DOC>
<DOCNO> 73847 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/21/son/sonspo21.html </URL>
<DATE> 2002/03/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerli Johnson "Seyirci erken gol isteyince strese giriyoruz" 
</HEADLINE>
<TEXT>

     Fenerbahçe'nin Ganalı oyuncusu Johnson seyircinin erken gol istemesinin ve sabırsızlığının kendilerini strese soktuğunu ifade etti. 
     Johnson, futbolun bir takım oyunu olduğunu ve insanların hata yapabileceğini kaydederek, ''Malatyaspor maçında seyircinin erken gol istemesi yüzünden strese girdik ve skoru koruyamadık'' dedi. 
     Futbolu bırakıp, Belçika'ya yerleşeceği şeklindeki söylentileri yanıtlayan Johnson, ''29 yaşındayım, niye futbolu bırakayım. Ben Fenerbahçe'nin oyuncusuyum. Burada işime konsantre oluyorum, başka bir yere de gitmeyi düşünmüyorum'' diye konuştu. 
     
     Ümit "Avantaj kaçırdık" 
     Fenerbahçe'nin milli futbolcusu Ümit, Malatyaspor maçında aldıkları beraberlikle küçük bir avantajı kaçırdıklarını söyledi. 
     Samandıra Tesisleri'nde düzenlenen basın toplantısında görüşlerini açıklayan Ümit, maçların sonunda alınan neticenin kötü olması halinde eleştirilerin olabileceğini, profesyonel futbolcuların bundan etkilenmemeleri gerektiğini belirterek, ''Unutulmasın ki biz bu duruma 9 puan geriden geldik. Bugün de şampiyonluğun en büyük adayı biziz. 
     Malatyaspor maçının ikinci yarısı rakip sahada geçti. Pozisyon da bulduk. Bazen iyi oyun 3 puan getirmiyor. 3 takım da şampiyonluk yarışında birbirine çok yakın. Önemli olan artık maçları kazanmak'' diye konuştu. 
     Ümit, Galatasaray'ın Şampiyonlar Ligi'nden elenmesinin ardından, futbolcuların Türkiye Ligi'ne daha çok konsantre olacaklarının belirtilmesi üzerine ise şunları söyledi 
     ''Galatasaraylı futbolcuların kendi lehlerine konuşmaları doğaldır. Bunun aksi olursa yaptıkları işe ters düşerler. Biz iyi bir takım olduğunu biliyoruz. Kalan 7 maçı da kazancağız.'' 
     






</TEXT>
</DOC>
