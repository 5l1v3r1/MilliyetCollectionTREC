<DOC>
<DOCNO> 79135 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/18/son/sontur05.html </URL>
<DATE> 2002/04/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Tıp Fakülteleri "kadavra" sıkıntısı çekiyor... 
</HEADLINE>
<TEXT>

     Türkiye'de sayıları 50'ye yaklaşan tıp fakültelerinde ''kadavra'' sıkıntısı yaşanıyor. 
     Hacettepe Üniversitesi HÜ Tıp Fakültesi Anatomi Anabilim Dalı Başkanı Prof. Dr. Meserret Cumhur, tıpta kadavra üzerinde yapılan eğitimin önemine işaret ederek, tıp fakültelerinin sayısının artması nedeniyle kadavra sıkıntısının geçmiş yıllara göre daha da çoğaldığını kaydetti. 
     Kadavra ihtiyacının fakültelerinde de devam ettiğini dile getiren Prof. Dr. Cumhur, ''Bu, sadece öğrencilerimiz için değil asistanlarımız için de çok büyük bir sıkıntı. Şu anda bölümümüzde 2 kadavramız var. 2 tıp fakültesi, Fizyoterapi Yüksekokulu ve Dişhekimliği Fakültesi'nin ilk üç sınıfı, anatomi derslerini bu 2 kadavradan takip ediyor'' dedi. 
     Prof. Dr. Cumhur, bu bölümlerdeki öğrencilerin eğitimi için en az 20 kadavraya sahip olmaları gerektiğini dile getirerek, HÜ'ye son 3 
     senedir her yıl 2 kadavra geldiğini, bu sayının daha önceki yıllarda 6 civarında olduğunu anlattı. Anatomi kongrelerinde yurtdışından kadavra getirtilmesi konusunun tartışıldığını da vurgulayan Prof. Dr. Cumhur, ''Ancak kanunlarımızın buna engel teşkil ettiği anlaşıldı. Yaklaşık bin dolara, Malezya, Rusya gibi ülkelerden istediğiniz kadar kadavra getirtmek mümkün. Ama ne yazık ki yasal engel var'' diye konuştu. -KADAVRA BAŞINA 60 ÖĞRENCİ- Marmara Üniversitesi MÜ Tıp Fakültesi Anatomi Anabilim Dalı Başkanı Prof. Dr. Safiye Çavdar da, fakülteye her yıl 120-140 civarında öğrenci alındığını, buna karşılık yılda 1 veya 2 yeni kadavra temin edebildiklerini kaydetti. Prof. Dr. Çavdar, dünya standartlarında 3-4 öğrenci için 1 kadavra gerektiğini vurgulayarak, şunları kaydetti ''Fakültemizde kadavra başına 60 öğrenci düşüyor. Bu eksiği video, bilgisayar programları ve anatomik modellerle kapatmaya çalışıyoruz. Tıp eğitiminde, dünyada da birçok teknolojiden yararlanılıyor ama hiçbiri kadavra açılarak yapılan eğitimin yerini tutmuyor. Bizim çözümümüz, öğrencinin laboratuvarda daha fazla zaman harcaması. Modellerle takviye ederek, eksiği kapatmaya çalışıyoruz.'' Köklü çözümünün kadavra bağışıyla mümkün olabileceğini vurgulayan Prof. Dr. Çavdar, ''Zaman zaman bağış oluyor, ama henüz yaygın değil. İnsanlar, organ bağışında olduğu gibi bedenlerini ölümünden sonra bilimsel ve eğitim amaçlı kullanmak üzere bağışlayabilir. Bu öğretim yılında 4-5 kişi bağış formu doldurdu ancak gelişmiş ülkelerle karşılaştırdığınızda henüz sayı çok az'' diye konuştu. İÜ İstanbul Tıp Fakültesi Anatomi Anabilim Dalı Başkanı Prof. Dr. Kayıhan Şahinoğlu ise, sahipsiz ölüler ve bağış yoluyla gelen kadavraların yeterli sayıda olmadığını söyledi. Prof. Dr. Şahinoğlu, sahipsiz kadavraların tıp fakültelerinde kullanılmasıyla ilgili bir genelge yayınlanmasına karşın sorunun çözülemediğini vurgulayarak, ''Bu konuda esas olarak belediyelere, Mezarlıklar Müdürlüğü'ne iş düşüyor. Mezarlıklar Müdürlüğü sahipsiz cenazeleri gömme yoluna gidiyor. Sahipsiz cenazeler tıp fakültelerine verilse bilimsel amaçlı olarak kullanılabilir'' dedi. 
     





</TEXT>
</DOC>
