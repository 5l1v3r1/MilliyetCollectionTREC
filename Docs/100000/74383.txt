<DOC>
<DOCNO> 74383 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/24/son/sontur04.html </URL>
<DATE> 2002/03/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Hükümlüler müzik korosu oluşturmak istiyor... 
</HEADLINE>
<TEXT>

     Adalet Bakanı Hikmet Sami Türk, hükümlülerin, müzik korosu oluşturulmasını ve koğuş duvarlarının ışığı yansıtan renklere boyanmasını istediklerini bildirdi. 
     Hikmet Sami Türk, SP Rize Milletvekili Mehmet Bekaroğlu'nun İzleme Kurullarıyla ilgili yazılı soru önergesini yanıtladı. Adalet Bakanı Türk, 129 ağır ceza merkezinde izleme kurulu oluşturulduğunu, bu kurullarda 136 avukat, 118 doktor, 57 eczacı, 45 öğretmen, 43 öğretim görevlisi, 18 sosyal hizmet uzmanı, 13 psikolog, 10 ilköğretim müfettişi, 9 mühendis, 6 emekli hakim, 5 emekli cumhuriyet savcısı 3 noter, 3 vali yardımcısı ile diğer mesleklere mensup 179 kişinin görev aldığını belirtti. 
     Adalet Bakanı Türk, 8 Mart 2002 tarihi itibarıyla 41 izleme kurulu tarafından 102 ceza ve infaz kurumunun ziyaret edildiğini, hepsi için ayrı rapor hazırlandığını ifade ederek, şunları kaydetti 
     ''Bu raporlarda 17 cezaevi hakkında eksiklik tespit edilememiştir. 
     85 cezaevi hakkında kütüphanenin zenginleştirilmesi, daktilo kursu 
     açılması, banyo ve mutfağın yenilenmesi, yeni yatak ve dolap alınması, yakıt ve ilaç için yeterli ödenek gönderilmesi, hükümlülerin istediği mazeret izni taleplerinin hızlı sonuçlandırılması, müzik alanında koro çalışmalarının başlatılması, resim alanında çalışmalar yapılması, koğuş duvarlarının ışığı yansıtan renklere boyanması, hükümlü ve tutukluların ayrı koğuşlarda barındırılması, TRT-4 yayınlarının izlenebilmesi amacıyla gerekli girişimlerde bulunulması, ziyaret günlerinde güvenlik güçlerinin zamanında görüş mahalline gelmesi konularında tavsiyelerde bulunulmuştur.'' Bu tavsiyelerden 23'ünün Adalet Bakanlığı Ceza ve Tevkifevleri Genel Müdürlüğü, 25'i ilgili Cumhuriyet Başsavcılıkları tarafından yerine getirildiğini bildiren Türk, açıklamasında şunları kaydetti ''Çocuk hükümlülerin yıllık özel izinlerinde yol paralarının devletçe karşılanması, Ceza İnfaz Kurumları ile Tevkifevlerinin Yönetimine ve Cezalarının İnfazına Dair Tüzük'te belirtilen ziyaretçi tanımının genişletilmesi, Türk Medeni Kanunu'na göre evli olmayan hükümlü ve tutuklu eşlerine görüş imkanı tanınması, idare memurları ile personel arasındaki ücret farklılığının giderilmesi, çiğ meyve ve sebzelerin cezaevine alınmaması, hükümlü ve tutuklulardan kullandıkları elektrik bedelinin kendilerinden alınmaması konularında yapılan öneriler mevzuat nedeniyle yerine getirilememiştir.'' 
     






</TEXT>
</DOC>
