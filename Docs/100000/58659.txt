<DOC>
<DOCNO> 58659 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/24/ekonomi/eko09.html </URL>
<DATE> 2001/12/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Denizli’ye Koç’ gibi yatırım... 
</HEADLINE>
<TEXT>

Denizli’ye Koç’ gibi yatırım... 
     HÜSEYİN ÖZGENÇ Acıpayam DHA 

     Denizli’nin Acıpayam ilçesinde özelleştirilen Tarım İşletmesi’nin yeni sahibi Koç - Ata oldu. Tarım ve Köyişleri Bakanlığı, 20 bin dekarlık arazi üzerine kurulu işletme için altı ay önce Koç - Ata’nın verdiği teklifi kabul etti. 
     Koç - Ata’nın entegre et tesisleri kuracağı işletmede 8 bin baş hayvan beslenecek ve fason et ve süt alımı da yapılacak. İşletme, yeni dönemde Acıpayam ve çevresindeki 10 bin aileye istihdam sağlayacak. 5 trilyon liraya malolacak entegre et tesislerinin temeli de ocakta atılacak. 
     ANAP Grup Başkanvekili Beyhan Aslan, büyük bir holdingin Denizli’de yatırım yapmasının mutluluk verici olduğunu söyledi. Aslan, "Türkiye’nin çeşitli bölgelerindeki sekiz ayrı Tarım İşletme Müdürlüğü’nde çalışanların sayısı hayvanların sayısını geçmişti. Biz de özelleştirmesini teklif ettik. Acıpayam’ın arazisinin elverişli ve alanın geniş olması nedeniyle Koç - Ata teklif verdi. Kabul edilince çok sevindim. Çünkü en az 10 bin aileye istihdam sağlayacak bir kuruluş" diye konuştu. 
     
Göle işletmesini de aldı      Koç - Ata Besi ve Tarım Ürünleri Genel Müdürü Fazıl Çamdibi, GAP bölgesindeki Koç - Ata yatırımından sonra, özelleştirme kapsamındaki Acıpayam İşletmesi’nin yanı sıra Kars - Ardahan arasında kurulu Göle TİGEM’i de 49 yıllığına kiraladıklarını belirtti. 
     



 EKONOMİ 
















</TEXT>
</DOC>
