<DOC>
<DOCNO> 87729 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/03/son/sonspo22.html </URL>
<DATE> 2002/06/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Brezilya'nın hocası Scolari hakemi savundu.. 
</HEADLINE>
<TEXT>

     Brezilya Teknik Direktörü Luis Felipe Scolari, Türkiye karşısında ilk yarının son anlarında yedikleri gole karşın morallerini yitirmediklerini söyledi. 
     Luis Felipe Scolari, maç sonrası yaptığı açıklamada, ''Yakaladığımız birçok net gol pozisyonunu değerlendiremedik. Gol için elimize çok fırsat geçti. Ancak, kaleci Rüştü'yü geçmekte zorlandık'' dedi. 
     Scolari, hakemin maç boyunca kötü bir yönetim göstermediğini, verdiği kararlarda haklı olduğunu belirterek, ''Ronaldo'yu yorulduğu için oyundan çıkarttım. 70 dakika ona yetti'' diye konuştu. 
     Rivaldo ise, maçta iyi bir oyun sergilediklerini ifade ederek, ''Farklı skorla kazanacağımız bir maçtı fakat kaleci Rüştü farkı engelleyen isim oldu. Çok iyi bir kaleci, hayran kaldım. Deneyimimiz ve sabırlı oynamamız bize galibiyeti getirdi'' dedi. 
     
     ALPAY'A 2 MAÇ CEZA GELEBİLİR 
     Öte yandan A Milli Takım Menajeri Can Çobanoğlu, maçta doğrudan kırmızı kart gören Alpay'a, FIFA Ceza Kurulu tarafından 2 maç ceza verilebileceğini söyledi. 
     Çobanoğlu, 2 sarı karttan kırmızı kart gören Hakan Ünsal'a 1 maç ceza gelmesinin beklendiğini, ancak Alpay'a doğrudan kırmızı kart gösterildiği için 2 maç ceza verilebileceğini, bu durum olursa, Alpay'ın hareketin pozisyon gereği olduğunu savunarak itirazda bulunacaklarını bildirdi. 
     





</TEXT>
</DOC>
