<DOC>
<DOCNO> 65761 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/03/son/sontur39.html </URL>
<DATE> 2002/02/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Ecevit "Eber dışında çok fazla bir tahribat yok.." 
</HEADLINE>
<TEXT>

     Başbakan Bülent Ecevit, Afyon'da meydana gelen depremde devletin, vatandaşların acılarını, üzüntülerini dindirmek için bütün gücüyle çalıştığını söyledi. 
     Ecevit, deprem bölgesinde yaptığı incelemelerin ardından Esenboğa Havalimanı'nda açıklamalarda bulundu. 
     Bir gazetecinin incelemelerini değerlendirmesini istemesi üzerine Ecevit, çok ağır bir deprem yaşandığını, özellikle Eber beldesinin yerle bir olduğunu belirterek, Eber'in yeni baştan inşasının gerektiğini söyledi. 
     Ecevit, diğer ilçelerde çok fazla tahribatın bulunmadığını, 30'un üzerinde vatandaşın hayatını kaybettiğinin anlaşıldığını kaydetti. 
     Depremde yaşamını yitirenlere Allah'tan rahmet dileyen Ecevit, ''İnşallah, enkaz altından daha başka acılar çıkmaz'' dedi. 
     Enkaz kaldırma çalışmalarının büyük bir hızla yürütüldüğünü bildiren Ecevit, sivil savunma teşkilatının çok iyi çalıştığını, Kızılay'ın gerekli çadır ve mutfağı gönderdiğini ve daha da fazlasını göndereceğini bildirdi. 
     Başbakan Ecevit, ''vatandaşımızın acılarını, üzüntülerini dindirmek için devlet, bütün gücüyle çalışıyor. Aslında Eber dışında çok fazla bir tahribat yok. Devlet gerekeni yapacak'' diye konuştu. 
     Bir gazetecinin, deprem nedeniyle dış yardıma ihtiyaç bulunup bulunmadığını sorusunu da Ecevit, ''Şu anda hayır, ihtiyaç yok'' diye yanıtladı. 
     






</TEXT>
</DOC>
