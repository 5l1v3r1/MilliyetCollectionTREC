<DOC>
<DOCNO> 61897 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/12/spor/spo15.html </URL>
<DATE> 2002/01/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber Turu 
</HEADLINE>
<TEXT>

FIFA, Bangladeş’i afaroz etti      ULUSLARARASI Futbol Federasyonları Birliği FIFA, kurallara uymadığı gerekçesiyle Bangladeş’i ikinci bir duyuruya dek tüm uluslararası müsabakalardan men etti. Karara gerekçe olarak ülkedeki federasyon başkanının iktidardaki Milliyetçi Parti ile işbirliği yaparak yönetim kurulu üyelerini değiştirmesi gösterildi. 
     
Halterde dopinge ağır fatura      ANTALYA’DAKİ son Dünya Halter Şampiyonası’nda doping yapan dört Ermeni sporcu cezalandırıldı. IWF Sözcüsü Jeno Boskoviç, Arsen Melikyan ve Gagik Kaçatıryan’a 2’şer yıl, Agop Pilosyan ile Rafik Çakoyan’a da daha önce doping yaptıkları için ömür boyu ceza kestiklerini, ayrıca Ermenistan Federasyonu’na da bir yıl süreyle müsabakalara katılmama cezası verdiklerini açıkladı. 
     
Doğan Seyfi’ye yardım ayıbı      TRAFİK kazasında ölen Denizlisporlu futbolcunun ailesi için Valilik önderliğinde yardım amaçlı açılan hesaba sadece 4 milyar 453 milyon lira yatırıldı. Yeşil - Siyahlı futbolcu ve yöneticiler kampanyaya katılmazken, 5’er bin dolar sözü veren eski takım arkadaşları El Saka ve Ahmet Hassan ile 15 milyar vereceğini açıklayan Ankaragücü’nden ses çıkmadı. 
     
Bravo kızlar      HENTBOL Bayanlar Avrupa Çalenç Kupası üçüncü tur ilk maçında Üsküdar Belediyesi, Bosna Hersekli Zenski Galeb Mostar’ı İstanbul’da 40 - 28 yenerek dördüncü tur için büyük avantaj yakaladı. Rövanş mücadelesi, bugün saat 20.00’de Haldun Alagaş Salonu’nda yapılacak. 
     
Rövanş günü      HENTBOLDA Dünya Şampiyonası grup elemelerine Macaristan yenilgisi ile başlayan A Milli Erkek Takımımız, bugün Başkent’te rakibinden rövanşı almaya çalışacak. Karşılaşma Atatürk Spor Salonu’nda saat 19.00’da başlayacak. 
     



 SPOR 






















</TEXT>
</DOC>
