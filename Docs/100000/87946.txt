<DOC>
<DOCNO> 87946 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/05/dunya/adun.html </URL>
<DATE> 2002/06/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Öldürme yetkisi 
</HEADLINE>
<TEXT>

CIA, El Kaide ve lideri Usame bin Ladin başta olmak üzere, teröristleri bütün dünyada izleyip yok etmekle görevli bir suikastçı birimi kurdu 
     DIŞ HABERLER SERVİSİ 

     Son haftalarda Amerikan Federal Soruşturma Bürosu FBI ile birlikte 11 Eylül saldırılarını önleme konusunda yetersiz kalmakla suçlanan Amerikan Merkezi Haber Alma Teşkilatı CIA , El Kaide ve Usame bin Ladin başta olmak üzere terörist örgüt üyeleri ve liderlerini bulup yok etmek amacıyla, dünya çapında faaliyet gösterecek suikastçılardan oluşan çok gizli bir birim kurdu. 
     AP ve AFP’ye konuşan ABD hükümetinden adı açıklanmayan bir yetkili, "Paramiliter bir güç olacak bu birim, teröristlere karşı mücadele edecektir" dedi. Yetkili, CIA’de faaliyetlerini gizlilik içinde yürüten birkaç paramiliter birimin bulunduğunu, ancak bu yeni özel birimin, CIA bünyesindeki anti terör merkezi komutanlığının doğrudan yönetimi altında görev yapacağını açıkladı. 
     
     Kadınlar da görev yapıyor 
     Yeni birim, CIA’in "Özel Harek t Birliği" bünyesindeki diğer paramiliter birliklerden seçilecek personelden oluşturulacak. Sayıları, üslendikleri yer ve kullandıkları silahlar tamamen gizli tutulacak. 
     CIA’in mevcut paramiliter birlikleri, dünyanın çeşitli bölgelerindeki "dost" asi güçlere veya hükümetlere gayrı resmi biçimde askeri eğitim ve danışmanlık desteği veriyor. Esir düşmeleri ya da öldürülmeleri durumunda ise ABD, bu kişilerin kendileriyle bir bağlantısı olmadığını açıklayabiliyor. Bu birliklerde çok sayıda kadın da görev yapıyor. 
     
     Nikaragua’dan Afganistan’a 
     Geçtiğimiz yıllarda CIA’in paramiliter birimleri, Orta Amerika, Angola ve Afganistan’da çeşitli görevlerde bulunmuştu. CIA, Ronald Reagan’ın başkanlığı döneminde Nikaragua’da limanları bombalamış, kontrgerillaları silahlandırmıştı. Afganistan’da Sovyet işgali sırasında mücahitleri eğiterek silahlandıran CIA’in paramiliterleri, Vietnam Savaşı yıllarında da Laos’taki gizli operasyonu "Air America"da görev almışlardı. 
     



 DÜNYA 











</TEXT>
</DOC>
