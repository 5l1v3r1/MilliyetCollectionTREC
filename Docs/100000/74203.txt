<DOC>
<DOCNO> 74203 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/23/son/sonspo02.html </URL>
<DATE> 2002/03/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Galatasaray Kongresinde adaylar neler söyledi.. 
</HEADLINE>
<TEXT>

     Galatasaray Kulübü'nün olağan seçim genel kurul toplantısı başladı. 
     Galatasaray Lisesi Tevfik Fikret Kongre Salonu'nda gerçekleştirilen genel kurulun açılışında, divan başkanlığına Duygun Yarsuvat oy çokluğu ve başkan adaylarının ortak görüşüyle seçildi. 
     Saygı duruşu ve İstiklal Marşı'nın okunmasının ardından, başkan adayları Mehmet Cansun ve Özhan Canaydın, genel kurul üyelerine oy verme işlemi öncesi son konuşmalarını yaptılar. 
     
     CANAYDIN ''KENDİMİ HAZIRLADIM''- 

     İlk olarak kürsüye gelen Özhan Canaydın, kendisi için çok önemli bir gün yaşadığını ifade ederek, ''50 yıl önce bunu sadece hayal edebilirdim. 2 yıldır bugün için kendimi hazırlıyorum'' dedi. 
     Kulübün sportif ve mali durumunu çok yakından takip ettiğini anlatan Canaydın, Galatasaray'a hizmet etmek boynumuzun borcudur. 
     başkan seçilecek kişi tüm Galatasaray'ın başkanıdır. Mehmet Cansun, 'Galatasaray geleneklerinde 8 aylık yönetimler yoktur' diyor. Ben de aynı geleneklerde, başkanı istifa etmiş bir yönetimin içinden başkan adayı olma geleneğinin bulunmadığını biliyorum'' diye konuştu. Canaydın, bayrağın bugün el değiştirmesinin gerektiğini iddia ederek, ''Galatasaray'ın sorunlarını çok iyi biliyoruz. Tüm mesaimizi bunları çözmek için harcayacağız. Galatasaray'a hayatım boyunca güvendim. Bugün de güveniyorum'' dedi. ''Herşey Galatasaray için olsun. Sayın Cansun ve ekibine de başarılar diliyorum. Saygı ve dostlukla...'' diyerek kürsüden inen Özhan Canaydın, salonu dolduran üyelerden büyük alkış aldı. 
     
     CANSUN ''ALNIM AK, BAŞIM DİK...'' 

     Mehmet Cansun ise, ''14 Temmuz'da devrettiğiniz emaneti ya devam ettirmek, ya da teslim etmek için huzurlarınıza geldim'' diyerek başladığı konuşmasında şunları kaydetti 
     ''Alnım ak, başım dik biçimde huzurlarınıza geldim. Benim bir iddiam var. Galatasaray tarihinde 7.5 ay sürede sportif ve mali açıdan bu kadar müspet iş yapan başka bir başkan ve yönetimi hatırlamıyorum. 
     Bizim büyüklerimiz bize çok iyi miras bıraktılar. Bugün Fenerbahçe ve Beşiktaş kulüpleri tesislerini bitirmeye çalışırken, biz Florya'yı hazır bulduk.'' Galatasaray'ın mali sıkıntıyı resmen aştığını savunan Cansun, şöyle devam etti 
     ''Galatasaray artık asfalt bir yolda yürüyemeye başlayacaktır. 
     Bunu yaparken ben ve arkadaşlarımız, başladığımız işleri bitirebilmek için 2 yıl daha süre istedik. Stadımızı bir an ön önce bitirmek istiyoruz. Galatasaray'ın bundan sonraki vizyonu dünya kulübü olmasıdır ve bu 2 ana nedene bağlıdır. Birincisi mutlaka gelirlerimizi artırmak gerekiyor. Bu da stat ve yurtdışında açacağımız mağazalarda Galatasaray'ın pazarlanmasını yaparak olacaktır. Bunun yanında belki de son dönemlerin en büyük tesisi Dragos tesisini, dün akşam gelen evrağıyla kulübe resmen kazandırdık. Yaklaşık 17 milyon dolarlık bir tesis. 
     Lütfen 14 Temmuz gününü, bir de bugünü hatırlayın. Oy verirken bizim sevap hanemiz fazlaysa bizi, günah hanemiz fazlaysa sevgili büyüğüm ve bugünkü rakibim Canaydın'ı tercih edin. 7.5 aylık sürede bir tek Galatasaraylı ile kavga etmedim. Buna, bana en ağır eleştirileri yapan sevgili Hıncal bile dahil. Bugün böyle güzel bir yarış oluyorsa, bunda bizim de payımız büyük.'' Canaydın ve ekibine de başarılar dileyen Mehmet Cansun da büyük alkış alarak kürsüden indi. 
     
</TEXT>
</DOC>
