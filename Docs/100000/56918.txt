<DOC>
<DOCNO> 56918 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/13/guncel/gun08.html </URL>
<DATE> 2001/12/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Çalışan çocuklar reklamı yasal mı 
</HEADLINE>
<TEXT>

ÇAPRAZ ATEŞ 
     SEMRA KARDEŞOĞLU 

     Sosyal Hizmetler Çocuk Esirgeme Kurumu, çocukların sokakta çalışmasının önüne geçmeye çalışıyor. Hatta çocuklarını çalışmaya zorlayan aileler hakkında dava açıyor. Sanatçı Yılmaz Erdoğan’la, ayakkabı boyacısı rolündeki bir çocuğun rol aldığı reklam, tepkilere neden oldu. Reklamda ayakkabı boyacısı bir çocuğun rol almasının, çocuk sömürüsüne girdiği ve çocukları sokakta çalışmaya özendirdiği iddia edildi. İşte değerlendirmeler... 
     
     Hasan Gemici Devlet Bakanı 
Sözleşme’ye aykırı      Çocukların sokakta çalıştırılmasına karşı Çocuk Esirgeme Kurumu SHÇEK , bir çalışma yürüttü. Ancak toplumun tüm kesimlerinin sorumlu davranması gerekir. Daha önce bir banka reklamında su satan küçük bir çocuğun rol almasına ilişkin görüşlerimi belirttim. Banka anlayış gösterip bir süre sonra filmi yayından kaldırdı. Yılmaz Erdoğan’lı reklamda da çocuk sokakta çalışmaya özendiriliyor. Biz topluma bir mesaj vermeye çalışıyor ve çocukların sokakta çalıştırılmaması için çağrıda bulunuyoruz. Çünkü sokak, çocukların istismar edilldiği, kötü alışkanlıklar kazandığı, uyuşturucuya alıştığı yerler. Biz bunu engellemeye çalışırken, bu tür çarpıcı reklamların televizyonda yayınlanması işimizi zorlaştırıyor. Öte yandan Çocuk Hakları Sözleşmesi’ne göre çocukların reklam aracı olarak kullanılmaması gerekiyor. Çünkü bu çocuğun kişilik gelişimine olumsuz etki yapıyor. Firmalar bu konuda daha duyarlı davranmalı. 
     
     Kahraman Eroğlu Çocuk Esirgeme Kurumu 
Reklam özendirir      Sokakta çalışan ve yaşayan çocukların yeniden topluma kazandırılması için bir dizi çalışma başlattık. Sokakta çalışan çocukların önemli bir bölümünü okullu yaptık, ailelere maddi destek sağladık. Bu arada çocuklarını çalıştırmaya devam eden 157 aile hakkında dava açıldı. 37’si lehimize sonuçlandı. Bu reklam filmi, çalışmalarımıza ters düşüyor. Sokaktan almaya çalıştığımız çocukları özendirebilir. Ben çocukların reklam ve ticari amaçla kullanılmasını da uygun bulmuyorum. 
     
     Nuri Kayış RTÜK Başkanı 
Sempatik buldum      Reklam filmini çok sempatik buldum. Kişisel olarak çocuk istismarı olduğunu düşünmüyorum. Karşımızda sağlıklı, tombul, yanaklarından kan damlayan, yetenekli, esprili, üstelik cep telefonu da olan bir çocuk var. Tüm bunların yanında çalıştığı için de son derece mutlu. Ben çocuk istismarı deyince örneğin çocukların güzellik yarışmasında yarıştırılmasını, çocuk vücudunun bir cinsel obje olarak sunulmasını anlıyorum. Tabii bu söylediklerim Türkiye’de çalışan çocuklar sorunu olduğunu söylememe engel değil. Ama bu sorun milyonlarca aile reisi evini geçindirecek kadar para kazanıncaya kadar sürecektir. 
     SHÇEK’in girişimi ile hafifleyebilir ancak tümüyle çözüleceğini zannetmiyorum. Sonuç itibarı ile reklamda bir çocuk sömürüsü yapılmıyor. 
     
     Kağan Önal Ali Taran Prodüksiyon 
Kurallara uyduk      Bu tür eleştirilere kulak asılacak olursa, "aganigi" reklamı da bir şeylere özendirici çıkar. Fatih Terim de çocukları ispiyonculuğa özendiriyor... "Özgür kız", kadınları köy yollarında sütyenle dolaşmaya özendiriyor.... Böylesi görüşlerin kaale alınmaması gerekir. Hazırladığımız senaryolarda çocuk rol alacaksa Reklamcılar Derneği’nin, "Serbest Ticari İletişim ve Uluslararası Denetim Esasları"na uyuyoruz. Çocuklara rol yaptırıyoruz ve onun parasını veriyoruz. O zaman dizilerde ve tiyatroda çocukların rol almasını engellemek gerekecek. Biz bu reklamda kurallara uygun davrandık. 
     



 GÜNCEL 


















</TEXT>
</DOC>
