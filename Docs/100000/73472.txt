<DOC>
<DOCNO> 73472 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/19/son/sontur05.html </URL>
<DATE> 2002/03/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Denizli Belediye Başkanına "hain" davası... 
</HEADLINE>
<TEXT>

     Denizli Belediye Başkanı Ali Aygören hakkında, DSP'li Belediye Meclis Üyesi Hüsamettin Ataman'a ''hain'' diyerek hakaret ettiği iddiasıyla dava açıldı. 
     Alınan bilgiye göre, DSP'li Belediye Meclis Üyesi Hüsamettin Ataman'ın şikayeti üzerine inceleme başlatan Denizli Cumhuriyet Başsavcılığı, Belediye Başkanı Ali Aygören hakkında ''kamu davası'' açılmasına karar verdi. 
     Cumhuriyet Savcısı Mehmet Sevinç tarafından hazırlanan iddianamede, ''basın yoluyla hakaret ettiği'' gerekçesiyle Belediye Başkan Aygören'in 28 ay hapsi istendi. İddianame, Denizli 2. Asliye Ceza Mahkemesi'ne gönderildi. 
     Denizli Belediye Meclis Üyesi Hüsamettin Ataman, su faturalarında 500 bin lira saat bakım ücreti alınmasına tepki göstermiş, uygulamanın 
     iptalini istemişti. Denizli Valisi Yusuf Ziya Göksu, itirazı inceletmiş ve Denizli Belediye Meclisi'nin bu konudaki kararını onaylamayarak iptalini sağlamıştı. Denizli Belediye Meclisi Üyesi Ataman, kararı değerlendiren Belediye Başkanı Aygören'in, bir gazete ve televizyonda kendisine ''hain'' dediğini iddia ederek savcılığa başvurmuştu. 
     






</TEXT>
</DOC>
