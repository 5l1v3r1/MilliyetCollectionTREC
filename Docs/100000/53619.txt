<DOC>
<DOCNO> 53619 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/22/son/sontur04.html </URL>
<DATE> 2001/11/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Şellale filmini üç günde 31 bin kişi izledi 
</HEADLINE>
<TEXT>

     Sezonun iddialı Türk filmlerinden olan ve geçen Cuma günü vizyona giren ''Şellale'' ilk üç günde 31 bin 658 kişi tarafından izlendi. 
     Filmin yönetmeni Semir Aslanyürek, ekonomik krizin yanı sıra Ramazan ayı olması ve ücretsiz film gösteriminin yapıldığı ''Sinema-Tarih Buluşması''nın olduğu dönemde vizyona girmesinin de filmin izleyici oranını etkilediğini belirterek, ''Ama bir filmin izlenmesi gerekiyorsa insanlar gidip izliyorlar'' dedi. 
     ''Şellale''yi çok ''samimi'' bir film olarak tanımlayan Aslanyürek, şöyle devam etti 
     ''Filmde 1960 dönemi anlatılıyor. Ama bugün de güncel olan şeyler. 
     Sanırım insanlar kendilerinden birşeyler buluyorlar. Bir de benim çok önemsediğim birşey, bizim Türk izleyicisinin cebinde çok az parası olmasına rağmen büyük fedakarlıklarla film izlemesi büyük lüks. Krize rağmen izleyici Türk sinemasına sahip çıkıyor. Sonraki projelerimde izleyiciyi daha tatmin etmeyi görev edineceğim. Çünkü Türk izleyicisi sinemasını gerçekten destekliyor.'' 
     
     Şellale'ye güveniyoruz 
     ''Şellale''nin yapımcı şirketi İFR'nin Film Departmanı Yöneticisi Serdar Tahiroğlu da, ''Kötü bir senede olduğumuz bariz. Türk filmlerinin yanı sıra ABD filmleri de çok iş yapmıyor. Filme güveniyoruz. İzleyen insanların birbirlerine anlatmalarıyla giderek artan uzun soluklu bir seyircisi olacağına inanıyoruz'' diye konuştu. 
     Başrollerini Hülya Koçyiğit, Tuncel Kurtiz, Aykut Oray, Ali Sürmeli, Ege Aydan, Nurgül Yeşilçay'ın paylaştığı ''Şellale''de, 1960 yılında Türkiye'nin 27 Mayıs öncesi içinde bulunduğu ekonomik ve politik kriz, Antakyalı bir ailenin öyküsüyle yansıtılıyor. 
     Öte yandan, vizyondaki diğer Türk filmlerinden ''O da beni seviyor'' 6 haftada 80 bin 760, bu yılın Altın Portakal En İyi Film Ödülü sahibi ''Büyük Adam Küçük Aşk'' 4 haftada 46 bin 3, ''Maruf'' 3 haftada 5 bin 845, ''Yazgı'' da ilk haftasında bin 448 kişiye 
     ulaştı. 
     






</TEXT>
</DOC>
