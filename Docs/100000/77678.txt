<DOC>
<DOCNO> 77678 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/11/guncel/gunz1.html </URL>
<DATE> 2002/04/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Satırbaşı 
</HEADLINE>
<TEXT>

     Hamal tutup kız kaçırdı 
     ANTALYA DHA 

     Antalya Serik’te aşık olduğu liseli 17 yaşındaki A.K.’yi "Sebze taşıtacağım" diye tuttuğu hamalların da yardımıyla kaçırdığı gerekçesiyle yargılanan Muharrem Hacılar 25 "Kaçırma sırasında sorun çıkarmasın diye Toptancı Hali’nden hamal kiraladım" dedi. 
     Davada tutuklu yargılanan Hacılar, A.K.’nin kaçırılmayı kendisinin istediğini, ancak daha sonra vazgeçtiğini söyledi. Hacılar "Hamalların adlarını bile bilmiyorum" dedi. Mahkeme, hamalların kimliklerinin saptanmasına karar vererek duruşmayı erteledi. 
     
     Aslantuğ’a fatura davası 
     NEZİH GÜROL 

     Sinema sanatçısı Mehmet Aslantuğ, müdürlüğünü yaptığı Detay Reklam Turizm Ticaret Limited şirketi için iki adet sahte fatura alıp kayıtlarında kullandırdığı iddiasıyla hakim karşısına çıktı. 
     İstanbul 7. Ağır Ceza Mahkemesi’deki ilk duruşmaya, 5 yıla kadar hapsi istenen Aslantuğ katıldı. Aslantuğ, "Yöneticisi olduğum prodüksyon şirketinin aldığı 2 adet fatura karşı taraf şirketleri tarafından gösterilmemiş bütün mesele bundan ibarettir" dedi. Mahkeme, Aslantuğ’un duruşmalardan vareste tutulmasına karar verdi. 
     
     Uzman çavuş intihar etti 
     BURSA, DHA 

     Bursa Jandarma Bölge İstihbarat Komutanlığı’nda görev yapan ve girdiği astsubaylık sınavında başarılı olamayan Uzman Çavuş Ali Ekber Özcan, evinde tabancayla intihar etti. Özcan’in göreve gelmemesi üzerine arkadaşları Güllük Mahallesi Cevizli Sokak’taki 14 numaralı evine giderek kapı zilini çaldı. Kapının açılmaması üzerine arkadaşları çilingir çağırdı. Çilingir kapıyı açmaya çalışırken içerden tek el silah sesi duyuldu. Hemen içeri giren arkadaşları kanlar içinde buldukları Özcan’ı hastaneye kaldırdı. Ancak yaralı çavuş kurtarılamadı. 
     
     Türkiye mülteciye kapalı 
     ANKARA Milliyet 

     İHD Başkanı Hüsnü Öndül, Türkiye’nin sığınmacılara kapısının tam açık olmadığını söyledi. Öndül, Türkiye’nin 1951 tarihli Cenevre Sığınmacılar sözleşmesini, şerh koyarak imzaladığını kaydetti. Öndül, Türkiye’nin koyduğu şerh ile başta İran, Afganistan, Pakistan olmak üzere doğudan gelen mültecilere kapısını kapadığını belirtti. Yılda 100 bin kişinin Türkiye üzerinden batıya iltica etmeye çalıştığına işaret eden Öndül, şerh nedeniyle mültecilerin sorunlarının arttığını bildirdi. 
     
     
     

     
     
     
     

     
     
     
     

     
     
     
     

     
     
     
     

     
     



 GÜNCEL 




















</TEXT>
</DOC>
