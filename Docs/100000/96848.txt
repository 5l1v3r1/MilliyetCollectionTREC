<DOC>
<DOCNO> 96848 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/19/son/sontur12.html </URL>
<DATE> 2002/07/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Saadet Partisi'nden hükümete gensoru... 
</HEADLINE>
<TEXT>

     SP'liler, Hükümet hakkında ''salt çoğunluğunu yitirdiği ve meşruiyetinin tartışılır hale geldiği'' iddiasıyla gensoru önergesi verdiler. 
     SP Grup Başkanvekilleri Yasin Hatiboğlu ve Veysel Candan, gensoru önergesi konusunda TBMM'de ortak bir basın toplantısı düzenlediler. 
     Hatiboğlu, gensoru önergesini TBMM Başkanlığı'na sunduklarını belirterek, Meclis'in 25 Temmuz Perşembe günü bu konuyu görüşmek üzere olağanüstü toplantıya çağırılmasını istediklerini söyledi. 
     Olağanüstü toplantı çağrısı için SP'nin sayısının yetmediğini belirten Hatiboğlu, bu konuda diğer partilerle temasa geçeceklerini kaydetti. Hatiboğlu, ancak TBMM Başkanı Ömer İzgi'nin yetkisini kullanabileceğini dile getirerek şöyle konuştu 
     ''Meşruiyeti tartışılır bir Hükümet ile gidilen seçimlerle oluşacak parlamento tartışmalı olacaktır. Kendi beyanlarına göre meşruiyetini yitirmiş bu hükümete TBMM geçit vermez. Bir seçim yapılacaksa bu hükümet ile olmaz. Kamunun bütün imkanlarını kendileri için kullanacaklardır.'' Hatiboğlu, olası bir Irak operasyonundan söz edildiğini ifade ederek, Hükümet ortaklarının seçim isteminde bu durumda seçimlerin erteleneceği beklentisi bulunduğunu öne sürdü. 
     -22 TEMMUZ'A DESTEK YOK- Yasin Hatiboğlu, bir soru üzerine DYP ve AK Parti'nin TBMM Genel Kurulu'nun 22 Temmuz'da olağanüstü toplantı istemine destek vermeyeceklerini söyledi. 
     ''Gerekçemiz açık bu hükümet ile bir yere gidilemez'' diyen Hatiboğlu, böyle bir toplantının Hükümet'e yarayacağını savundu. 
     Hatiboğlu, ''Seçim kararı aldıktan sonra burada bir milletvekili bile bulamazsınız. AB yasaları ve seçim kanunlarında değişiklik bir kamuflaj, bir yemdir'' şeklinde konuştu. Hatiboğlu, DYP ile AK Parti'nin çağrısına, önceliğin yasal düzenlemelere yer verilmesi, seçim kararının onun ardından görüşülmesi durumunda destek verebileceklerini kaydetti. 
     Veysel Candan ise bu hükümet ile seçime gidilmesi durumunda, ''özelleştirmenin acele yapılacağını, son aşamaya gelen ihalelerin bir an önce bitirileceğini ve devletin katrilyonlarca lira zarara uğratılacağını'' iddia etti. 
     





</TEXT>
</DOC>
