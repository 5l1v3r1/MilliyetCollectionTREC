<DOC>
<DOCNO> 54921 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/30/son/sonspo05.html </URL>
<DATE> 2001/11/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Mustafa Denizli "Bence Daum samimi görüşlerini açıkladı" 
</HEADLINE>
<TEXT>

     Fenerbahçe Teknik Direktörü Mustafa Denizli, Beşiktaş ile yapacakları maç öncesi, derbilerin zor, önemli olanın da zorlukları geçmek olduğunu söyledi. 
     Derbi maçın hazırlıklarını sürdüren Fenerbahçe'de, bu sabah yapılan antrenman öncesi basın toplanıtısı düzenleyen Denizli, Fenerbahçe'nin iyi bir çizgi yakaladığını belirterek, ''Beşiktaş da son haftalarda son derece yüksek tempolu ve mücadeleci futbol sergiliyor. Bu maç her iki takım için de son derece önemli. Biz yakaladığımız grafiği devam ettirmek istiyoruz. Ümit ediyorum ki, pazar günü her şey düşündüğümüz gibi olur'' dedi. 
     
     Daum'un açıklamaları 
     Mustafa Denizli, Beşiktaş Teknik Direktörü Christoph Daum'un dün siyah-beyazlı yönetim ve Beşiktaş'taki geleceğiyle ilgili yaptığı açıklamalar hakkında yöneltilen, ''Derbi öncesi bir taktik olabilir mi'' şeklindeki bir soruya, ''Her türlü değerlendirilebilir. Ama ben olaya öyle bakmıyorum. Herhalde samimi düşüncelerini açıklıyor. Ama yine de maçtan sonraki süreyi beklemek lazım'' yanıtını verdi. 
     
     'Hiçbir eksiğimiz yok' 
     Eksik oyuncuların bu maçı fazla etkilemeyeceğini dile getiren Mustafa Denizli, her maçın kendine özgü düşünce ve oyun yapısı olduğunu belirterek, ''Bu düşünce içerisinde kullanacağımız futbolcular vardır. Kadromuzdaki oyuncuları kullanma açısından hiçbir eksiğimiz yok. Fenerbahçe'de oynayan futbolcular tüm sezon boyunca gerektiği yerde ve gerektiği zamanda görev yapacaktır'' diye konuştu. 
     Ceyhun ve Hakan Bayraktar'ın son haftalarda oynadıkları futbolla sarı-lacivertli taraftarların sempatisini topladıklarıyla ilgili bir değerlendirme üzerine Denizli, şöyle konuştu 
     ''Taraftar tarafından beğenilip, desteklenmek futbolcu için güzel bir duygudur ve ayrıca bir güçtür. Bu tüm futbolcularımız için geçerli. Fenerbahçe tribünü tüm futbolcularına aynı desteği verir. 
     Önemli olan performansın en iyi şekilde sahaya yansıtılmasıdır. Onlar da bunu yapıyor. Gelecek haftalarda daha da iyi olacaklar.'' 
     
     'Rekorla işimiz yok' 
     Fenerbahçe Teknik Direktörü Mustafa Denizli, sarı-lacivertli takımın ligde kendi sahasında en fazla maç kazanma rekorunu dünyada ele geçirmesine az kaldığının sorulması üzerine, ''Rekorla bizim işim yok. Fenerbahçe tüm zamanlar içerisinde Türkiye'nin kendi sahasında en iyisi olduğunu kanıtladı. Rekorla ilgili olarak ayrı bir düşüncemiz yok. Sadece serimizi devam ettirmek istiyoruz'' dedi. 
     
     'Taraftar Fatih'i bağrına basar' 
     Denizli, sezon başında Galatasaray'dan Real Mallorca'ya giden Fatih Akyel'in Fenerbahçe'ye transferine, bazı taraftarların tepki gösterdiklerinin anımsatılması üzerine, ''Fenerbahçe taraftarı hiçbir futbolcusuna tepki göstermez. Fatih de yaptıklarının anlık davranışlar olduğun zaten vurguluyor'' diye konuştu. 
     Takımla taraftar arasında düşünce farklılığının olmayacağını kaydeden Denizli, ''Fatih sempatik bir futbolcudur. İlerleyen haftalarda taraftar onu bağrına basar. Fenerbahçe taraftarı kendine hizmet eden herkese aynı gözle bakar'' dedi. 
     Denizli, Fatih'in Türkiye'de daha erken oynayabilmesi için Fenerbahçe Kulübü'nün, Futbol Federasyonu tarafından çıkarılacak bir yönetmeliği bekleyip beklemediği sorusuna da ''Önce transfer şekli ve ne olacağı açıklansın. Herşey netlik kazansın. Ondan sonra biz de düşüncelerimizi söyleriz'' karşılığını verdi. 
     
     Sakatlar 
     Mustafa Denizli, Fenerbahçe'de sakatlığı süren futbolculardan Mert Meriç ve Revivo'nun önümüzdeki haftadan itibaren koşulara başlayabileceklerini söyledi. 
     Rapaiç, Mert Meriç ve Revivo'nun şu anda tedavi gördüklerini ve salonda çalıştıklarını belirten Denizli, Oktay'ın ağrıları ile ilgili olarak da ''Onun ağrılarını keseceğiz'' diye konuştu. 
     






</TEXT>
</DOC>
