<DOC>
<DOCNO> 91579 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/23/son/soneko03.html </URL>
<DATE> 2002/06/23/ </DATE>
<TIME>  </TIME>
<AUTHOR>  </AUTHOR>
<HEADLINE>
İstanbul Yaklaşımı uygulamaya giriyor... 
</HEADLINE>
<TEXT>

     Zor durumdaki şirketlerin kurtarılmasına yönelik İstanbul Yaklaşımı konusunda hazırlanan Finansal Yeniden Yapılandırma Çerçeve Anlaşması, uygulamaya giriyor. 
     İlk imza, Işıklar Grubu için yarın atılacak. 
     Türkiye Bankalar Birliği TBB tarafından hazırlanan ve Bankacılık Düzenleme ve Denetleme Kurumu BDDK tarafından onaylanan Finansal Yeniden Yapılandırma Çerçeve Anlaşması için öngörülen Hakem Kurulu oluşturuldu. Koordinasyon Sekreteryası'nın Türkiye Sınai Kalkınma Bankası'nın TSKB yapması konusunda da anlaşma sağlandı. 
     Türkiye Bankalar Birliği TBB Yeniden Yapılandırma Çalışma Grubu Başkanı ve Garanti Bankası Genel Müdür Yardımcısı Adnan Memiş, A.A muhabirine yaptığı açıklamada, Hakem Kurulu'nda Bankalar Birliği Yönetim Kurulu'nun görevlendireceği kişilerin belirlendiğini söyledi. 
     Memiş, ''Hakem Heyeti seçildi ama şimdi seçilen kişilerle görüşmeler, çalıştıkları kurumlardan ayrılma süreçleri gibi birtakım gelişmeler yaşanıyor'' dedi. 
     Hakem Kurulu için görevlendirilen kişilerle ilgili bazı detaylar üzerinde çalışıldığını ifade eden Memiş, isimlerini vermediği bu kişilerin, geçmişte bankacılık yaptıklarını bildirdi. 
     Memiş, Hakem Kurulu'nda yer alacak BDDK gözlemcisinin Kurum'un inisiyatifinde olduğunu hatırlatarak, ''BDDK dilediği anda, dilediği kişiyi gözlemci diye gönderebilir. Orada bir isim belirlenmesi gerekmiyor. Sürekli bir kişi yok'' diye konuştu. 
     Adnan Memiş, Koordinasyon Sekreteryası'nın TSKB'nın yapması konusunda da anlaşmanın sağlandığını ve sözleşmenin imzalanmak üzere olduğunu belirterek, ''Eli kulağında diyebilirim. Prensipte anlaşıldı'' dedi. 
     İstanbul Yaklaşımı çalışmalarının ''bitti'' denilebileceğini vurgulayan Memiş, önümüzdeki hafta sistemin işlemeye başlayacağını duyurdu. 
     Memiş, ''Firmaların başvurusu başladı mı '' sorusu üzerine de, ''Başvuru ve davet mektupları bankalara gönderildi. Yani dileyen banka uygun gördüğü müşterisinden başvuru ve taahhüt mektubunu talep edebilir noktada şu anda. Ama bizim bankaya yönelik birşey gelmedi'' diye konuştu. 
     TMSF'ye devredilen Pamukbank'ın İstanbul Yaklaşımı'ndan çıkmasının söz konusu olmadığını bildiren Memiş, ''Orada hiçbir problem olacağı kanısında değilim'' dedi. 
     Adnan Memiş, İstanbul Yaklaşımı'nda fonlama kaynağı konusunda da bir gelişme olmadığını kaydetti. 
     
     İLK İMZA 

     Bu arada, İstanbul Yaklaşımı'nın ilk uygulaması, Işıklar Holding ve iştirakleri için gerçekleştiriliyor. 
     Finansal Yeniden Yapılandırma Çerçeve Anlaşması kapsamında borçları yeniden yapılandırılacak Işıklar Grubu, anlaşmaya yarın ilgili mali kuruluşların temsilcilerinin katılımıyla imza koyacak. 
     İstanbul'daki imza törenine, Işıklar Grubu'nu temsilen Yönetim Kurulu Başkanı Rıza Kutlu Işık ve İcra Başkanı Hilmi Güvenal ile TMSF, İş Bankası, Yapı Kredi Bankası, Pamukbank, Emlak Bankası, Vakıfbank ve Albaraka Türk yöneticileri katılacaklar. 
     
     İSTANBUL YAKLAŞIMI 

     Küçük ve Orta Ölçekli Firmaları da kapsayan Finansal Yeniden Yapılandırma Çerçeve Anlaşması'nın amacı şöyle 
     ''Finansal darboğaz yaşamakta olup, yeniden yapılandırılmaları halinde yaşaması mümkün olan ve katma değer yaratma kabiliyetini haiz mal ve hizmet üreten gerçek ve tüzel kişi borçlulara firmalar , faaliyetlerini verimli bir şekilde sürdürebilecekleri bir ortamın sağlanması, bu şekilde anılan firmaların ticari faaliyetlerinin genişlemesi yoluyla, tedarikçi ve alıcı durumunda olan diğer işletmelere iş ortamı yaratılması, bunların sonucu olarak da istihdamın ve üretimde kapasite kullanımının artırılması, -Gerek reel sektör, gerekse mali sektör kuruluşlarının, bu anlaşmaya dayalı düzenlemelerin yapılması yoluyla bilançolarına düzen, sağlık ve şeffaflık kazandırılması, -Gerek reel kesimin katma değer yaratma kabiliyetini haiz firmalarının ekonomiye kazandırılması, gerekse ilgili mali sektör kuruluşlarının daha sağlıklı bir bilanço yapısına kavuşturulmalarının sonucu olarak vergi tahsilatının artırılmasının sağlanması.'' Anlaşmaya göre, bu çerçevede taraflar, ekonomiye katma değer yarattığına inanılan ve en az iki alacaklı kuruluş ile kredi ilişkisi bulunup finansal darboğaz yaşayan üretici firmaların fon yaratma kabiliyetleri de dikkate alınarak, alacaklı kuruluşlarca uygun görülecek makul bir süreç içinde ve makul koşullarla, gerek katma değer yaratmaya devam etmeleri, gerekse öngörülen süre içerisinde mali kesime olan geri ödeme yükümlülüklerini yerine getirebilmelerini sağlayacaklar. 
     Bunu teminen ilgili firmanın yanı sıra, bağlantılı diğer kuruluşlar ile hakim hissedarlarının özverilerini ortaya koymaları ve bu suretle bir uzlaşı platformunun oluşturulması öngörülüyor. 
     
     HAKEM KURULU NEDİR 

     Çerçeve anlaşması kapsamında, öngörülen uzlaşı sürecinin gerçekleştirilebilmesini teminen ve sürecin uygulanması aşamalarında görev yapmak üzere Koordinasyon Sekreteryası ve Hakem Kurulu'ndan oluşan bir organizasyon yapısı oluşturuldu. 
     Koordinasyon Sekretaryası, Bankalar Birliği Yönetim Kurulu'nun atayacağı bir koordinatör ve yeteri kadar teknik ve idari personelden oluşan icra organı statüsünde çalışma yürütecek. 
     Hakem Kurulu, iktisat, maliye, bankacılık, işletme, hukuk, kamu yönetimi ve dengi dallardan birinde en az lisans düzeyinde eğitim görmüş olmak üzere, bankacılık alanında en az 10 yıl yönetici konumunda deneyime sahip kişiler arasından TBB Yönetim Kurulu'nca görevlendirilen 3 kişiden oluşuyor. 
     Tarafsız ve görevini etkili bir şekilde yapabilecek, bilgi ve tecrübe birikimine sahip kişilerden oluşmasına özen gösterilen kurul, kararlarını tercihen oy birliği ile, oybirliğinin sağlanamaması halinde ise en az 2 üyenin aynı yöndeki oyu ile alacak. Hakem Kurulu toplantılarına, kararlarda oy hakkı olmamak kaydıyla BDDK'nın uygun göreceği bir temsilci de gözlemci sıfatı ile katılabilecek. 
     Hakem Kurulu, büyük ölçekli firmalara özgü olmak üzere, Alacaklı Bankalar Konsorsiyumu ABK üyelerinin, toplam alacak itibariyle asgari yüzde 55 oranında bir çoğunluk kararını oluşturmalarına rağmen yüzde 75'lik bir çoğunluk kararını sağlayamadıkları durumlarda hakemlik yapacaklar. 
     Hakem Kurulu, Koordinasyon Sekreteryası aracılığıyla kendisine yapılan başvuruları en geç 5 işgünü içerisinde sonuçlandıracak. 
     Kurul'un, kesin ve tarafları bağlayıcı nitelikteki verdiği kararlar tüm ABK üyelerince uygulanacak. 
     





</TEXT>
</DOC>
