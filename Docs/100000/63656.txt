<DOC>
<DOCNO> 63656 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/22/son/sontur22.html </URL>
<DATE> 2002/01/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Tantan yeni bir siyasi oluşum için düğmeye bastı 
</HEADLINE>
<TEXT>

     Eski İçişleri Bakanı ve İstanbul Bağımsız Milletvekili Sadettin Tantan, ''Yurtseverlik Hareketi'' başlattıklarını bildirdi. 
     Adapazarı'nda, sivil toplum örgütlerinin temsilcileri ve bazı işadamlarıyla öğle yemeğinde bir araya gelen Tantan, burada yaptığı açıklamada, sivil toplum örgütleri ile çok sayıda işadamının desteğini alarak, ''Yurtseverlik Hareketi'' başlattıklarını söyledi. 
     Hareketin içinde, vatanını seven herkesin yer aldığını ifade eden Tantan, halkın gücünü tabanda birleştirerek tepeye doğru taşımayı hedeflediklerini belirtti. 
     Tantan, şunları kaydetti 
     ''Ülkenin içinde bulunduğu bütün sıkıntıların sebebini biliyorsunuz. Geçimsizliğin, umutsuzluğun, siyasi istikrarsızlığın nasıl giderileceği artık her zeminde tartışılmaktadır. Türk Devleti'nin tarihine bakılırsa, bu tür sıkıntıların hep olduğu, ancak sıkıntıyı yine halkın kendisinin aştığı görülecektir. Şimdi de kendimiz aşacağız. Hiçbir ideolojik yaklaşımımız olmadan, çalıştığımız sekiz saata ilave olarak bir o kadar da ülke için çalışmak zorundayız. 
     Yıllardan beri gündeme getirilenler bizim gündemimiz değildir. Şu an içinde bulunduğumuz en büyük tehlike, neslimizin zihinsel olarak yetiştirilmeyip, amaçsız bir yöne doğru götürülmesidir. Bu medya, sinema ve bilgi sektöründeki ürünlerle yapılmaktadır. Böylece neslimiz ve halkımız tehdit edilecektir. Amacı ise toplumun menfeat grupları tarafından yönetilmesidir. Ancak bizler öncü olarak insanları olumsuzluklara karşı aydınlatmalı ve yurtseverlik dinamizmini güçlendirmeliyiz.'' 
     
     Halkın ve devletin onuru 
     Geleceğe daha sağlıklı bakılabilmesi için, değerli insanlarla birlikte hareket edilmesi gerektiğini dile getiren Tantan, şunları söyledi 
     ''Hareketin özünde devletin ve halkın zedenlenmiş onurunu tekrar kurtarmak yatmaktadır. Onurumuzun daha güçlü olması, bu neslin asil görevidir. Ülke menfeatine hizmet edenleri takdir ederek, diğerlerine karşı çıkmalıyız. Bugün yapılmakta olan devletin ve halkın onurunu zedeleyen düzenlemeler halka sorulmuyor. Yasanın içinden birşeyler çıkarılarak AB'ye yakın olabilmek için düzenlemeler yapılıyor. Halk göz ardı ediliyor.'' Türkiye'nin önündeki tıkanıklığın, başka devletler tarafından değil, yine Türk insanı tarafından giderilebileceğini dile getiren Tantan, şöyle devam etti 
     ''Ürettiğini halkıyla paylaşan bir sistem getirmeliyiz. Bu sistem ise kendi liderini çıkaracaktır. Yurttaş olarak devlete ve vatandaşa olan sorumluğumuzun nerede başlayıp bittiğini bilmeliyiz. İnanıyorum ki küçükten büyüğe doğru örgütlenerek gideceğiz. Kim hangi parayı götürmüş önemli değil. Buna zaman harcamayın. Hepsi devletin arşivinde var. Halk iyi örgütlenirse gasbedilmiş haklarınız açık ve net bir şekilde önünüze gelir. Bunu da siz getireceksiniz. 
     Ülke aşkıyla yanan insanlarımız var. Menfeat gücü ise çok acımasız elinizde olanı da almak istiyor. Bu menfeat gücünün dış bağlantılarını da ortaya çıkarmalıyız. Vakit henüz geç değil. Türkiye genelinde bizim gibi örgütlenenlerin hepsi bir gün bir araya gelecek ve halk için çalışacaktır.'' Tantan, toplantıyı izleyen gazetecilerin sorularını ise yanıtlamadı. 
     






</TEXT>
</DOC>
