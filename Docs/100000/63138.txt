<DOC>
<DOCNO> 63138 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/19/son/sonspo05.html </URL>
<DATE> 2002/01/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaş ile Trabzonspor 89. randevuya çıkıyor 
</HEADLINE>
<TEXT>

     Beşiktaş ile Trabzonspor, yarın Hüseyin Avni Aker Stadı'nda yapacakları lig maçıyla birlikte, 89. kez karşı karşıya gelecek. 
     11 Ekim 1973 tarihinde Trabzonspor'un 2-0 galibiyetiyle başlayan 
     29 yıllık rekabette, bugüne dek yapılan 88 karşılaşmanının 36'sını 
     Beşiktaş, 33'ünü de Trabzonspor kazanırken, 19 maçta da taraflar birbirine üstünlük sağlayamadı. 
     Siyah-beyazlıların toplam 115 golüne, bordo-mavililer 99 golle karşılık verdi. 
     
     Ligda Trabzonspor önde 
     Beşiktaş ile Trabzonspor arasında ligde yapılan maçlarda ise, bordo-mavili ekibin 1 galibiyet fazlası var. 
     2 takım arasında yapılan 55 lig maçında Karadeniz ekibi 22, 
     Beşiktaş ise 21 galibiyet alırken, 12 karşılaşma da berabere sonuçlandı. 
     Ligde, Beşiktaş'ın attığı 75 gole, Trabzonspor 64 golle karşılık verdi. 
     Ligin ilk yarısında İstanbul'da oynanan karşılaşmayı Trabzonspor 2-1 kazanmıştı. 
     
     Trabzon'daki maçlar 
     Beşiktaş ile Trabzonspor arasında Trabzon'da yapılan maçlarda bordo-mavililerin rakibine karşı büyük üstünlüğü göze çarpıyor. 
     2 takım şimdiye dek Trabzon'da 44 kez karşı karşıya gelirken, 
     Karadeniz ekibi 25, Beşiktaş ise 11 kez sahadan galip ayrıldı. 
     Taraflar 8 maçta ise eşitliği bozamadı. 
     Trabzon'da bordo-mavililer 71, Beşiktaş ise 46 gol attı. 
     
     Farklı sonuçlar 
     Beşiktaş, Trabzonspor karşısındaki en farklı skorlu galibiyetini 20 Kasım 1993'te İstanbul'daki lig maçında 7-1'lik sonuçla aldı. 
     Siyah-beyazlılar ayrıca, 19 Şubat 1995 tarihindeki lig maçında da rakibini 4-0 yendi. 
     Trabzonspor ise Beşiktaş karşısındaki en farklı skorlu galibiyetini 7 Ağustos 1988'de Serdar'ın jübile maçında, 4-1'lik sonuçla aldı. 
     






</TEXT>
</DOC>
