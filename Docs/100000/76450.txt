<DOC>
<DOCNO> 76450 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/04/son/sontur02.html </URL>
<DATE> 2002/04/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Bu sorular öğrenci velileri için... Yanıtlayın bakalım... 
</HEADLINE>
<TEXT>

     Milli Eğitim Bakanlığı, okullarda öğrenci intiharları gibi olayların yaşanması, uyuşturucu, sigara ve alkol gibi olumsuz alışkanlıkların yaygınlaşması üzerine, 13 milyon öğrenci velisine, "soruyla" ulaşma kararı aldı. 
     Bakanlık, velilerin, çocukları ile ne kadar ilgilendiklerini değerlendirebilmelerine yönelik olarak 19 maddelik bir "Durum Değerlendirme Listesi" hazırlayarak, velilere ulaştırılmasını kararlaştırdı. 
     Milli Eğitim Bakanlığı'ndan edinilen bilgiye göre, okul-veli ilişkilerinin geliştirilmesi, velilerin bilinçlendirilmesi ve velilerin çocukları ile eğitime ilgi düzeylerinin artırılmasına yönelik olarak, veli toplantılarının düzenli olarak gerçekleştirilmesi kararlaştırıldı. Ayrıca bütün velilere doğrudan ulaşılmasına yönelik olarak da bir "Durum Değerlendirme Listesi" hazırlandı. Velilerin çocukları ile ne kadar ilgilendiklerini değerlendirmelerine olanak tanınması amacıyla hazırlanan listede, velilere 19 soru yöneltilirken, "Bu sorular, sizlerin anne-baba olarak çocuklarınızla ne kadar ilgilendiğinizi gösterir bir durum değerlendirme listesi denebilir. Çocuklarımızın yetişmesinde biz öğretmenlerle birlikte görev alan siz anne-babaları, eğitim konusunda bilinçlendirmek amacıyla hazırlanmıştır" denildi. 
     
     VELİLERE SORULAR 
     Durum değerlendirme listesinin, okul toplantılarında, bütün velilere dağıtılması kararlaştırılırken, velilerden, yanıtları istenen sorulardan bazıları şöyle 
     "Çocuklarınızı tanıyor, her birinin farklı olduğunu ve hangi alanlarda başarılı ya da başarısız olduğunu biliyor musunuz. 
     -Çocuklarınız için koyduğunuz kurallarda tutarlı olduğunuzu düşünüyor musunuz. 
     -Çocuklarınızı cezalandırdığınızda ya da hatalı bir davranışını gördüğünüzde ceza vermeden ve onu suçlamadan önce dinliyor musunuz. 
     -Çocuklarınızı eleştirirken, özeleştiri yapabiliyor musunuz. 
     -Çocuklarınızı sevdiğinizi, onlara değer verdiğinizi ve onlara güvendiğinizi hangi sıklıkta söylüyorsunuz ve bu duygularınızı, davranışlarınızla gösterebiliyor musunuz. 
     -Herhangi bir konuda çocuklarınızın fikrini alıyor musunuz. 
     -Çocuklarınızın görüştüğü bütün arkadaşlarını hatta onların ailelerini tanıyor ve onlarla görüşüyor musunuz. 
     -Çocuklarınızın boş zamanlarını geçirmek için gittiği yerleri ve kimlerle gittiğini biliyor musunuz. 
     -Çocuklarınızda normal davranışından farklı bir durum gözlediğinizde, sınıf öğretmeni ya da okul psikolojik danışmanı ile görüşmeye gidebiliyor musunuz. 
     -Çocuklarınızın düzenli ve sağlıklı beslenmesi, dinlenmesi ve düzenli uyumalarında onlara yardımcı oluyor musunuz. 
     -Çocuklarınız derslerinde başarısız olduğunda, bu durumun çalışmakla düzeltilebileceği fikrini verebiliyor musunuz. 
     -Çocuklarınızın çalışması için evde uygun fiziki ortamı sağlayabiliyor musunuz." 
     






</TEXT>
</DOC>
