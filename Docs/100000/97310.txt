<DOC>
<DOCNO> 97310 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/22/son/soneko15.html </URL>
<DATE> 2002/07/22/ </DATE>
<TIME>  </TIME>
<AUTHOR>  </AUTHOR>
<HEADLINE>
WorldCom, konkordato başvurusunda bulundu 
</HEADLINE>
<TEXT>

     ABD'nin en büyük telekomünikasyon şirketlerinden WorldCom, borçlarını ödeyemez duruma gelmesi nedeniyle, borçlarını yeniden yapılandırabilmek için 11. Madde koruması çerçevesinde konkordato başvurusunda bulundu. 
     Geçen ay, 3.85 milyar dolarlık muhasebe skandalının ortaya çıkmasıyla zor duruma düşen ve borçları hızla artmaya başlayan WorldCom'un yöneticisi John Sidgmore, 11. madde korumasıyla, borçlarını yeniden yapılandırarak, daha güçlü ve sağlıklı bir şirket olarak çalışmalarını sürdürebileceklerini kaydetti. 
     Konkordato çerçevesinde WorldCom, alacaklılara karşı korunurken, borçlarını, belirli bir plan içinde ödemesi süresince, faiz ödemesinde de bulunmayacak. 
     WorldCom'un, borçlarını yeniden yapılandırma çerçevesinde, borçlarına karşılık, alacaklılarına şirket hissesi vermeyi planladığı ifade ediliyor. 
     WorldCom'un hisseleri, Nasdaq'da Cuma günü 9 cent'ten kapandı. Bir zamanlar Wall Street'in en sevilen şirketlerinden olan WorldCom'un hisseleri, 1999 yılında 64 dolara fırlamıştı. 
     1983 yılında kurulan, dünyada 65 ülkede şubesi ve 85 bin çalışanı 
     bulunan WorldCom'un, 20 milyondan fazla müşterisi bulunuyor. Şirket 17 bin kişiyi de işten çıkartacağını açıklamıştı. 
     





</TEXT>
</DOC>
