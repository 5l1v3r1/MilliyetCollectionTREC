<DOC>
<DOCNO> 86741 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/29/son/sondun28.html </URL>
<DATE> 2002/05/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Afrika'nın güneyinde 10 milyon kişi açlıktan ölme tehlikesinde 
</HEADLINE>
<TEXT>

     Birleşmiş Milletler, uluslararası toplumun acilen büyük miktarda gıda yardımı seferberliğine girişmemesi durumunda Afrika'nın güneyinde 4 ülkedeki 10 milyondan fazla kişinin açlıktan öleceğini bildirdi. 
     BM Dünya Gıda Programı WFP Başkanı James Morris, ''en kötü durum senaryosuna göre 11-12 milyon kişi yeterli yiyecekten yoksun olacak'' dedi. 
     Dünyadaki yiyecek sıkıntılarıyla ilgili krizleri izleyen BM Gıda ve Tarım Örgütü'nün FAO Genel Müdür Yardımcısı Hartwing de Haen de güney Afrika ülkelerinin, 2 yıllık kötü hasat döneminin ardından son 10 yılın en ciddi gıda sıkıntısıyla karşı karşıya olduğuna dikkat 
     çekti. 
     FAO ve WFP tarafından yapılan ortak açıklamada, yaklaşık 10 milyon kişinin açlık tehdidi altında olduğu bölgede yiyecek sıkıntısının en şiddetli hissedildiği ülkelerin Malavi, Zimbabve, Lesotho ve Svaziland olduğu belirtildi. 
     Büyük yiyecek sıkıntısıyla Haziran 2002'den itibaren karşı karşıya kalacak açlık tehdidi altındaki bu ülkeler için yaklaşık 1.2 milyon ton acil gıda yardımına ihtiyaç olduğu kaydedildi. 
     





</TEXT>
</DOC>
