<DOC>
<DOCNO> 59455 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/28/son/sondun19.html </URL>
<DATE> 2001/12/28/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD eski Savunma Bakanı "Saddam'ı vurmak zorundayız" 
</HEADLINE>
<TEXT>

     Eski ABD savunma bakan yardımcılarından Richard Perle, ''ABD'nin Irak lideri Saddam Hüseyin'i vurmak zorunda olduğunu'' savundu. 
     Perle, New York Times gazetesinde yayımlanan makalesinde, ''Saddam Irak'ta hüküm sürmeye devam ettiği takdirde terörizme karşı savaş kazanılamaz'' dedi. 
     ABD'nin Saddam'ı vurması için 3 neden bulunduğunu belirten Perle, bunları şöyle sıraladı 
     ''1- Saddam Hüseyin, Usame bin Ladin gibi ABD'den nefret eder. 
     2- Saddam'ın elinde kimyasal ve biyolojik silahlar vardır. 
     Bunların imal edildiği yerler, BM silah denetçilerinin ülkeye girişi yasaklandıktan sonra, vurulmalarını önlemek üzere, cami, okul, hastane, çiftlik ve özel evlerin alt katlarına taşındı. 
     Saddam'ın, milyonlarca kişiyi öldürecek kadar şarbon mikrobu ürettiğini biliyoruz. Bu mikropların El Kaide, Hizbullah, Hamas ve İslami Cihad gibi terörist gruplara verilmesi sonucu milyonlarca Amerikalı ölebilir. Ayrıca Saddam, her geçen gün, nükleer bombaya sahip olma hülyasına biraz daha yaklaşmaktadır. Elinde, yeterli malzeme temin edildiğinde, bu silahı üretecek teknik elemanlar vardır. 
     3- Saddam'ın teröristleri koruduğunu ve onları ülkesinde 
     barındırdığını biliyoruz. Teröristlerle işbirliği yaptığı belgelerle kanıtlanmıştır. Ayrıca Saddam'ın devrilmesinin Basra Körfezi ülkelerinde memnunlukla karşılanacağı, hatta Irak'ta insanların sokaklarda dans edecekleri bize özel olarak iletilmiştir. Saddam'ın yerini alacak seviyeli bir rejim bölgede barışı güçlendirecektir.'' Perle, daha sonra, İsrail'in 1981 yılında Irak'ın inşa etmekte olduğu nükleer santralı vurup vurmama tercihiyle karşı karşıya geldiğini ve tesise nükleer yakıt konulduktan sonra vurulmasının olanaksız hale geleceğini görerek ani bir saldırıyla Osirak'taki nükleer reaktörü imha ettiğini hatırlattı. ABD'nin terörle mücadele konusunda çeşitli kereler geç kaldığını savunan Richard Perle, ''Saddam Hüseyin'i yerinde bırakmak aynı hatanın tekrarlanması olacaktır'' dedi. 
     






</TEXT>
</DOC>
