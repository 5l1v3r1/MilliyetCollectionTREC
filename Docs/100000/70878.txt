<DOC>
<DOCNO> 70878 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/05/yazar/zbirand.html </URL>
<DATE> 2002/03/05/ </DATE>
<TIME>  </TIME>
<AUTHOR> M. Ali BİRAND  </AUTHOR>
<HEADLINE>
Cem Yeter artık kesin bu kavgayı... 
</HEADLINE>
<TEXT>

     Dışişleri Bakanı İsmail Cem şu sıralarda son derece rahatsız ve aynı derecede de kaygılı. İki saat boyunca, hem AB ilişkileri, hem diğer sorunlarla ilgili kaygı, kuşku ve görüşlerini paylaştı. Bunların bir bölümünü, CNN TÜRK’te dün yayınlanan MANŞET programında izlediniz... 
     Dışişleri Bakanı’nı uzun yıllardan beri tanırım. 
     Son derece sakin, sinirlense dahi göstermeyen bir kişiliği vardır. Bu defa çok farklı bir İsmail Cem ile karşılaştım. 
     Hem kızgın, hem de kaygılıydı. 
     Bu gidişle, sonunda duvara çarpılacağı, bunca emeğin boşa çıkacağı kaygısını taşıyordu. 
     Aynı zamanda da kızgındı. Hiç gereği yokken tartışmalar çıkarılmasından, tartışma yerine kavga ortamına girilmesinden dolayı ateş püskürüyordu. İsmail Cem’in ateş püskürmesi dahi nazaket çizgilerini aşamadığından dolayı, uyarıları belki bugünkü gazetelerin manşetlerine çıkamayacak, ancak hepimizi bir defa daha düşündürecek nitelikte. 
     Eminim, içinden "yetti artık" diye bağırmak geliyordu, ancak yine de kendine hakim şekilde, siyasi partiler ve medyadaki AB kavgasının bitmesi gerektiğini tekrarladı, vurguladı, altını çizdi... 
     Yaşanan gerilimin, MHP başta siyasi partiler arasındaki polemiğin, medyadaki küfürleşmeye varan kavganın hemen durması gerektiğini söyledi 
     "Bu gidiş hem kendimize hem AB ile ilişkilere zarar vermeye başladı... Bu gereksiz kavga derhal bitmeli... Kavga ederek bir yere varamayız... Böyle giderse herkesin başı derde girecektir... Bindiğimiz dalı kesiyoruz... AB kimseyi aldatmıyor. Türkiye’yi bölmek kimin ne haddine düşmüş " 
     İsmail Cem’in dikktaleri çektiği birkaç nokta daha var ki son derece önemli. 

</TEXT>
</DOC>
