<DOC>
<DOCNO> 84423 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/17/dunya/dun02.html </URL>
<DATE> 2002/05/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Hollanda’da hükümeti sağ partiler kuracak 
</HEADLINE>
<TEXT>

     DIŞ HABERLER SERVİSİ 

     Hollanda’da dün yapılan genel seçimler, beklenenin de üzerinde oy alan sağ partilerin zaferiyle sonuçlandı. Anamuhalefetteki Hıristiyan Demokratlar CDA , oyların yüzde 28’ini alarak 43 milletvekiliyle birinci parti oldular. Hükümeti de CDA Başkanı Jan - Peter Balkenenden tarafından kurulması bekleniyor. 
     Kesin sonuçlara göre, geçen hafta bir suikast sonucu öldürülen aşırı sağcı politikacı Pim Fortuyn’ün listesi LPF ise, oyların yüzde 17’sini alarak ikinci parti konumuna yükseldi. LPF bu sonuçla 26 milletvekilliği elde etti. 
     Fortuyn’ün ölümünden sonra yeni lider seçimini seçim ertesine bırakan LPF’nin yeni lideri de seçildi. Partinin başına eski bir gazeteci olan Mat Harben getirildi. 
     Katılma oranının yüzde 78,8 olarak gerçekleştiği seçimlerde, Sosyal Demokratlar ve koalisyon ortağı partiler büyük oy kaybına uğradı. Başbakan Wim Kok’un mensubu olduğu Sosyal Demokrat İşçi Partisi oyların ancak yüzde 15’ini alabildi ve milletvekili sayısı 45’ten 23’e düştü. 
     Koalisyonun diğer ortakları olan Liberal Parti’nin milletvekili sayısı 38’den 23’e, Demokratlar 66 Partisi’nin sandalye sayısı da 14’den 7’e geriledi. 
     Sol partilerden yalnızca Sosyalist Parti oylarını artırabildi. Bu partinin milletvekili sayısı 5’ten 9’a yükseldi. 
     Sosyal Demokrat İşçi Partisi’nin seçimlerde büyük bir yenilgi alması üzerine, partinin Wim Kok’tan sonraki yeni siyasi lideri ve liste başı adayı Ad Melkert istifa ettiğini açıkladı. 
     Liberal Parti’nin lideri Hans Dijkstal da, seçimlerde önemli bir yenilgi aldıklarını kabul ederek ve parti yönetiminin uygun bulması halinde görevini bırakacağını açıkladı. 
     Seçimlerde, İşçi Partisi listesinden katılan ve geçen dönemde milletvekili olan Nebahat Albayrak ile birinci parti olan Hırıstiyan Demokratların listesinde bulunan Coşkun Çörüz’ün milletvekillikleri kesinleşti. 
     150 üyeli Meclis’te hiçbir parti tek başına iktidara gelecek üye sayısına ulaşamadığı için koalisyon merkez sağ ağırlıklı olacak. Hıristiyan Demokratların öncülüğünde gerçekleştirilecek koalisyonda, ortaklar arasında, öldürülen sağ görüşlü politikacı Pim Fortuyn’ün listesi ve diğer sağ partilerden birinin yer alması bekleniyor. 
     



 DÜNYA 












</TEXT>
</DOC>
