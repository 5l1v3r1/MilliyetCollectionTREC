<DOC>
<DOCNO> 74917 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/27/son/soneko18.html </URL>
<DATE> 2002/03/27/ </DATE>
<TIME>  </TIME>
<AUTHOR>  </AUTHOR>
<HEADLINE>
TOBB Başkanı Hisarcıklıoğlu, Genel Kurul için destek aldı 
</HEADLINE>
<TEXT>

     Türkiye Odalar ve Borsalar Birliği TOBB Ticaret Borsaları Konseyi'nin 29 üyesi, TOBB Başkanı Rifat Hisarcıklıoğlu'na, Mayıs ayında yapılacak genel kurulda desteklerini açıkladı. 
     Bugün gerçekleştirilen TOBB Ticaret Borsaları Konseyi İstişare Toplantısı'nda söz alan Denizli Ticaret Borsası Başkanı İlter Panayır, Ticaret Borsaları Konseyi'nin 29 üyesinin dün akşam biraraya geldiğini ve TOBB Başkanı Hisarcıklıoğlu'nu seçimlerde destekleme kararı aldıklarını bildirdi. 
     Panayır, konseyin 29 üyesinin bu konuya ilişkin bir metin imzaladıklarını belirtirken, bu metinde ''Mayıs 2002'de yapılacak olan TOBB Genel Kurulu'nda M. Rifat Hisarcıklıoğlu'nu yeniden yönetim kurulu başkanı adayı olarak gösterdiğimizi ve tam desteğimizi beyan ederiz'' denildiğini kaydetti. 
     Toplam 30 üyeli TOBB Ticaret Borsaları Konseyi'nin 29 üyesinin imzaladığı metnin altında, halen TOBB Yönetim Kurulu Başkan Vekilliği görevini yürüten eski İzmir Ticaret Borsası Başkanı Hasan Özmen'in imzası yer almıyor. 
     TOBB Ticaret Borsaları Konseyi Başkanı ve İstanbul Ticaret Borsası Başkanı Nejat Ekrem Basmacı ise söz konusu metni, toplantıda hazır bulunan konsey üyelerinin huzurunda imzaladı. 
     






</TEXT>
</DOC>
