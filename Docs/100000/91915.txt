<DOC>
<DOCNO> 91915 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/25/spor/spo22.html </URL>
<DATE> 2002/06/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Dünya Kupası Notları 
</HEADLINE>
<TEXT>

Saçlar sıfıra vurulacak      MİLLİ Takım oyuncuları Brezilya’yı yenerek finale çıkmaları halinde saçlarını Hasan Şaş gibi sıfıra vurduracaklarını söylediler. Ay - Yıldızlı futbolcular, "Aramızda böyle bir karar aldık. Eğer final maçını oynarsak hepimiz Hasan gibi sahaya çıkacağız. Söz verdik" ifadelerini kullandılar. 
     
Şaş yıldız oldu      TÜRKİYE’NİN Dünya Kupası’nda gösterdiği başarı Kosova’da da büyük ilgi gördü. En güçlü sigorta şirketi sayılan Siguria, hazırladığı yeni reklam afişinin ortasına Hasan Şaş’ın milli takım formasıyla topla hücuma kalktığı fotoğrafını yerleştirdi. Şirket bu reklamı tüm Kosova medyasında yayınlandı. 
     
Vali kampta      AY-YILDIZLI ekibin bulunduğu Saitama kentinin valisi Yosh Ihikotsuc, kamp yapılan otele gelerek menajer Can Çobanoğlu ile bir süre görüştü. Milli Takıma başarılar dileyen vali, oldukça samimi bir havada geçen ziyaret sırasında kendisinden bir isteklerinin olup olmadığını sordu. 
     
Peugeot’dan birer Scooter      PEUGEOT Scooters Türkiye Temsilcisi Kuralkan şirketi, milli takımın Dünya Kupası’nda final oynaması durumunda, futbolcu ve teknik heyete birer Peugeot Speedfight 2 Scooter hediye edeceğini açıkladı. Ay - Yıldızlı kafile Brezilya’yı geçerse Türkiye’ye dönüşte törenle araçlarını alacak. 
     
En iyiler arasındayız      İTALYA’NIN yüksek tirajlı gazetesi La Repubblica, mevkilere göre Dünya Kupası’ndaki en iyi ve en kötü ilk 5’i sıralarken, Milli Takımı’ndan Alpay, Yıldıray, Tugay, Hasan Şaş ve Ümit Davala ile Teknik Direktör Şenol Güneş, en iyi 5’te yer aldı. En kötüler listesine ise sadece Hakan Şükür girdi. 
     
Collina omuzlara      GÖREV aldığı tüm maçlarda Türkiye’ye uğur getiren İtalyan hakem Collina’ya futbolcularımız sürpriz hazırlıyor. Ay - Yıldızlı oyuncular finale kalırlarsa bu maçta Collina’nın görev alması halinde Dünya Kupası’nda son kez düdük çalacak olan ünlü hakemi karşılaşmanın bitiminde omuzlara alacaklar. 
     
Trabzon hazırlıkta      TRABZON Belediyesi öncülüğünde, Milli Takımlar Teknik Direktörü Şenol Güneş’in Trabzon’a gelişi için karşılama komitesi oluşturuldu. Komitede Ticaret ve Sanayi Odası, Ticaret Borsası, Esnaf Odaları Birliği, Doğu Karadeniz İhracatçılar Birliği ve Mühendis Odaları da yer alıyor. 
     
FIFA’dan ilginç ödül      DÜNYA Futbol Federasyonları Birliği, Dünya Kupası’nda seyircileri en çok "eğlendiren" takıma ödül verilmesini kararlaştırdı. Tarihte ilk kez verilecek olan bu ödül için kupanın resmi sitesi fifaworldcup.com’da yapılacak anketin sonuçlarının esas alınacağı belirtildi. Final maçından sonra Altın Ayakkabı, Altın Top, Fair - Play, Lev Yashin en iyi kaleci ödülü de verilecek. 
     
Luis Enrique bıraktı      İSPANYA Milli Takımı’nın 32 yaşındaki tecrübeli ismi Luis Enrique de 2002 Dünya Kupası’nda milli takıma veda eden isimler kervanına katıldı. Barcelona’da forvete dönük orta saha oyuncusu olarak görev yapan yıldız futbolcu, "H l iki yıl süreyle üst düzeyde futbol oynayabileceğime inanıyorum. Ancak bu verimli dönemimde sadece kulübüme hizmet etmek istiyorum" dedi. 
     
Neuville için karar bugün      ÇEYREK finalde, ABD’yi 1 - 0 yendikleri maçın 68. dakikasında sarı kart gören Neuville’nin kartına itiraz eden Almanya Futbol Federasyonu’nun talebi bugün görüşülecek. FIFA Sözcüsü Keith Cooper, FIFA Disiplin Komitesi’nin toplanarak, Almanya’nın yaptığı itirazı değerlendirip, kararını açıklayacağını söyledi. 
     
Doping testleri negatif çıktı      FIFA, bugüne dek yapılan tüm doping kontrollerinin "temiz" negatif çıktığını açıkladı. Yetkililer, doping prosedürleri ve yapılan testlerin sonuçlarının tüm ayrıntılarıyla bugün açıklanacağını bildirdiler. Yetkililer, kupada kan testlerinin de ilk kez uygulandığını hatırlattılar. 
     
Guus Hiddink gümüş karmada      HOLLANDALI çalıştırıcı, Dünya Kupası tarihinin en başarılı teknik direktörleri arasına girdi. G.Kore’nin hocası Guus Hiddink, İtalyan Pozzo 34, 38 , Alman Herberger 54, 58 , İtalyan Bearzot 78, 82 , Alman Beckenbauer 86, 90 ve Arjantinli Bilardo 86, 90 ile birlikte iki kupada da yarı final gören altıncı isim oldu. Kupada üç kez yarı finali iki teknik direktör Helmut Schön - Almanya, 66, 70, 74 ve Mario Zagallo - Brezilya, 70, 74, 98 yakalamıştı. 
     



 SPOR 



































</TEXT>
</DOC>
