<DOC>
<DOCNO> 66462 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/07/son/sontur11.html </URL>
<DATE> 2002/02/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Ecevit ''Ekonomi düzelirken siyaset darboğaza sürüklenmez'' 
</HEADLINE>
<TEXT>

     DSP Genel Başkanı ve Başbakan Bülent Ecevit, ekonominin düzlüğe çıkmaya başladığı bir aşamada siyasetin darboğaza sürüklenmesini halkın asla kabul etmeyeceğini bildirdi. 
     Koalisyon ortaklarının bu konuda gereken özeni göstereceklerine güvendiğini kaydeden Ecevit, ''Siyasal ilişkilerde üslubun da büyük önem taşıdığını herhalde herkes kabul eder'' dedi. 
     Başbakan Ecevit, partisinin grup toplantısının açılışında yaptığı konuşmada, dün kabul edilen Uyum Yasası ile anlatım özgürlüğü, insan hakları ve demokrasinin gelişmesi bakımından büyük bir adım atıldığını söyledi. Bu yasa ile ilgili olarak bazı sıkıntılarla karşılaşıldığını kaydeden Ecevit, ''Fakat yine DSP'nin uzlaştırıcı etkinliği ile çok şükür bu sorunlar aşıldı'' dedi. 
     Ekonominin düzlüğe çıkmaya başladığı bir aşamada, siyasetin darboğaza sürüklenmesini halkın asla kabul etmeyeceğini bildiren Başbakan Ecevit, ''Koalisyon ortaklarımızın bu konuda gereken özeni göstereceklerine güveniyorum. Siyasal ilişkilerde üslubun da büyük önem taşıdığını herhalde herkes kabul eder. Büyük sıkıntılara karşın ön safta DSP'li milletvekillerinin katkısıyla bu yasa olumlu bir şekilde sonuçlandı'' diye konuştu. Ecevit, bundan dolayı tüm milletvekillerini kutladı ve ülkeye, halka ''Hayırlı olması'' dileğinde bulundu. 
     






</TEXT>
</DOC>
