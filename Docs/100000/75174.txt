<DOC>
<DOCNO> 75174 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/28/son/sontur26.html </URL>
<DATE> 2002/03/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Şehit Binbaşı, binlerce Antalyalının gözyaşlarıyla uğurlandı 
</HEADLINE>
<TEXT>

     El Halil'de şehit edilen Binbaşı Cengiz Toytunç, Antalya'da gözyaşlarıyla toprağa verildi. 
     Toytunç'un Muratpaşa Camii'nde kılınan cenaze namazına ailesi, yetkililer, askeri erkan ve çok sayıda vatandaş katıldı. 
     Yakınları tarafından güçlükle sakinleştirilmeye çalışılan baba Alim Toytunç'un, oğlunun tabutuna kapanarak ağladığı görüldü. 
     Kılınan namazın ardından şehit Toytunç için askeri tören düzenlendi. 
     Askerlerin omuzlarında bir süre taşınan cenaze, tören aracına konulurken, anne Süreyya Toytunç ile şehit binbaşının eşi Banu Toytunç, tabuta sarılarak ağladılar. 
     Milli Egemenlik Caddesi'nde kortej eşliğinde tören aracında taşınan şehit binbaşının cenazesi, binlerce Antalyalının gözyaşları içinde ambulansa kondu ve defnedilmek üzere Antalya Büyükşehir Belediyesi Kent Mezarlığı'ndaki şehitliğe getirildi. 
     Binbaşı Cengiz Toytunç'un babası Alim Toytunç, yüksek tansiyon rahatsızlığı nedeniyle sürekli sağlık görevlilerinin kontrolünde tutuldu. Alim Toytunç'un bir ara fenalaştığı görüldü. 
     Biyografisinin okunmasının ardından şehit binbaşının eşi Banu Toytunç'a bir asker tarafından bayrak armağan edildi. 
     Zaman zaman izdiham yaşanan şehitlikte, şehit binbaşının cenazesi, gözyaşları ve dualarla defnedildi. 
     






</TEXT>
</DOC>
