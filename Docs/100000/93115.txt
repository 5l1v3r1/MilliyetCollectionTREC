<DOC>
<DOCNO> 93115 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/01/son/sondun12.html </URL>
<DATE> 2002/07/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Uluslararası Ceza Mahkemesi hakkında sık sorulan sorular... 
</HEADLINE>
<TEXT>

     Uluslararası Ceza Mahkemesi UCM , dünyada savaş suçlarını yargılayabilecek ilk uluslararası daimi mahkeme sıfatıyla kuruldu. 
     UCM hakkında sıkça sorulan sorular ve yanıtları şöyle 
     
     NİÇİN, YENİ BİR MAHKEME KURULUYOR 

     Daimi nitelikte bir uluslararası ceza mahkemesi, 2. Dünya Savaşı sonunda Nazi savaş suçlularının yargılanmasından bu yana uluslararası yasal sistemin kayıp ya da eksik halkası olarak görülüyor. 
     Bu mahkeme, dünyanın en kötü suçlarını işleyen bireyleri kovuşturabilecek. 
     
     NE TÜR SUÇLARA BAKILACAK 

     UCM soykırım, savaş suçları, insanlığa karşı işlenen suçlar ve içeriği tanımlanmamış olsa da saldırganlık suçlarını ele alacak. İnsanlığa karşı işlenen suçlar, sistematik cinayet ya da işkence ile tecavüz ve seks köleliğini içeriyor. 
     UCM'de, yalnızca, bugünden sonra işlenen suçlar ele alınabilecek, önceki suçlar kovuşturulamayacak. 
     
     UCM, NE ZAMAN KURULDU VE HANGİ TARİHTE YÜRÜRLÜĞE GİRİYOR 

     UCM, 1998 Roma Anlaşması ile oluşturuldu ve bugün anlaşma yürürlüğe girdi. 
     Yargıçlar, Ocak 2003'te seçilmiş olacak. Mahkemenin, davalar için kapılarını, Şubat 2003'de Lahey'de açması bekleniyor. 
     
     BAŞKA ULUSLARARASI MAHKEMELER VAR MI 

     Evet. Bireyler değil ülkeler arasındaki çatışmalara bakan BM'nin ana organlarından Uluslararası Adalet Divanı var. Ayrıca, eski Yugoslavya'daki savaş suçları ve Ruanda'da 1994'de işlenen soykırım için bireyleri yargılayan, BM Güvenlik Konseyi'nce kurulmuş geçici mahkemeler bulunuyor. 
     UCM ise bunlardan farklı olarak daimi olacak, böylece gelecekte ad hoc belli bir konu için ve kısa süreli mahkemelere ihtiyaç kalmayacak. 
     
     YARGIÇLAR VE SAVCILAR NASIL SEÇİLECEK 

     Anlaşmayı onaylayan ülkelerden toplam 18 yargıç, her biri 9 yıl için seçilecek. Aynı ülkeden 2 yargıç seçilemeyecek. 
     UCM'ye üye ülkeler, 9 yıllığına bağımsız bir savcı seçecekler. 
     
     UCM'NİN YARGILAMA YETKİSİ NASIL OLACAK 

     UCM, ulusal yasal sistemlerin yerini almayacak, yalnızca ulusal mahkemelerin soruşturamadığı ya da kovuşturamadığı ciddi suçlarda araya girecek. 
     BM Güvenlik Konseyi, 3 kişilik yargıç heyetinin onaylamasıyla mahkeme savcısı gibi dava gönderebilecek. 
     UCM anlaşmasını onaylayan ülkeler, kendi topraklarında bir suç işleyen başka ülke vatandaşlarıyla kendi vatandaşlarını mahkemeye havale edebilecekler. 
     
     UCM'DE KİMLER YARGILANABİLİR 

     Bir suçun işlenmesi emrini veren ya da bu suça göz yuman bir devlet liderinden, emirlere uyduğu gerekçesine sığınamayan ortalama vatandaşa kadar herkes UCM'de yargılanabilecek. 
     
     UCM'DE AMERİKALILAR YARGILANABİLİR Mİ 

     Evet. Kitlesel katliam gibi ABD'de soruşturulmayan ya da kovuşturulmayan, olasılık dahilinde olmayan bir davaysa ele alınabilir. 
     
     WASHINGTON YÖNETİMİ, NEDEN UCM'YE KARŞI ÇIKIYOR 

     ABD'de, hem Cumhuriyetçiler hem de Demokratlar, Amerikalıların kovuşturulmasına karşı sağlam garantiler istiyorlar. 
     Amerikalılar, ABD'nin süper güç konumunun ve muazzam uluslararası varlığının önemli bir hedef olacağından, yurtdışı görevlerde bulunan Amerikalı yetkililerle askerlerin ideolojik bir girişimle kovuşturmaya uğrayabileceklerinden korkuyorlar. 
     Eski ABD Başkanı Bill Clinton UCM anlaşmasını imzalamıştı, ancak şimdiki Başkan George Bush yönetimi bundan vazgeçti. 
     
     UCM'NİN DAVALARI OLACAK MI 

     UCM'nin kuruluşu öncesindeki suçlar dışlandığında, ilk etapta ciddi davaların nadir gelmesi bekleniyor. 
     UCM'yi savunanlar, hiçbir dava gelmese bile, mahkemenin varlığının caydırıcı bir işlevi olacağına inanıyorlar. 
     Uzmanlar da, ilk davaların anlaşmayı onaylayan Kongo Demokratik Cumhuriyeti, Kamboçya ve Uganda'dan gelebileceğini belirtiyorlar. 
     





</TEXT>
</DOC>
