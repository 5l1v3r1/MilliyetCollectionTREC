<DOC>
<DOCNO> 75387 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/30/ekonomi/eko01.html </URL>
<DATE> 2002/03/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Bir daha kamuda çalışmam sağlık kampına çekiliyorum 
</HEADLINE>
<TEXT>

Nisan ayı başında Kamu Bankaları Ortak Yönetim Kurulu Başkanlığı’ndan ayrılacak olan Vural Akışık, bir daha kamuda çalışmayacağını ve ABD’de sağlık kampına gireceğini söyledi 
     KADİFE ŞAHİN 

     Bir yıl önce Kamu Bankaları Ortak Yönetim Kurulu Başkanlığı’na getirilen Vural Akışık, nisan’da bu görevden ayrılıyor. 10 yıldır tanışıklığı olan Devlet Bakanı Kemal Derviş’in isteği ile bu göreve geldiğini belirten Akışık, gün geldi görev yaptığı banka çalışalarınca rehin alındı, gün geldi siyasi koruma istiyor eleştirileri ile karşı karşıya kaldı. 
     Şimdi, "Hizmetten kaçınılmaz, ancak bir daha kamuda çalışmayı düşünmüyorum" diyen Akışık, "Eğer 45 yaşında olsaydım olurdu" dedi. Yoğun bir çalışma dönemi geçirdiğini ve Amerika’da bir sağlık kampına gideceğini ileten Akışık, üniversitede hocalık yapmayı planladığını söyledi. Yaptığı işten keyif aldığını, ancak kendisini yorgun hissetiğini belirten Akışık, görevi bıraktıktan sonra sigarayı da bırakacak. 
     
     Özelleştirmeyi bilmem 
     Göreve geldiğinde yapılandırmanın üç yıldan fazla zaman alacağını düşündügünü belirten Akışık, "Kesinlikle bir yıl içinde biteceğini düşünmemiştim" dedi. 
     Kendisinin yeniden yapılandırmacı olduğunu ve özelleştirmeden anlamadığını belirten Akışık, "Bu bankalarda özelleştirme süreci başlamıştır. Şimdi bu işi iyi bilen bir arkadaşımız işin başına gelecektir" diye konuştu. 
     Vizyon belirlerken sekiz yıl sonra bankacılığın nasıl olacağına baktıklarını belirten Akışık, "Bugünkü gibi olmayacak. Bugün bankacılık çok sığ, derin değil. Derinliğin teknik anlamı banka bilançolarının toplamının gayri safi milli hasılaya GSMH bölünmesinden elde edilen katsayıdır. Türkiye’de bu katsayı çok düşük, yüzde 0.6 civarında" dedi. Bu rakamın Yunanistan’da yüzde 2.5, Almanya’da yüzde 4.5, Amerika’da yüzde 7 olduğunu belirten Akışık, Türkiye’de bankacılığın ekonomiden daha hızlı büyüyeceğini tahmin ettiğini kaydetti. 
     
     KOBİ’ler iyi hizmet alamıyor 
     "Türkiye’nin bu sığ piyasada değil istikrarlı bir piyasada devam edeceğini düşünüyoruz" diyen Akışık, bankacılıkta istediği her hizmeti alabilen 1200 kuruluş olduğunu kaydetti. Bu kuruluşların dışında Türkiye’nin GSMH’sının yüzde 37’ini oluşturan KOBİ’ler olduğunu bildiren Akışık, "Ancak KOBİ’lerin bankacılıktan aldıkları pay sadece yüzde 4’tür" dedi. 
     
     Kamu bankaları özerk değil’ 
     Bankacılığın bu alanda büyüyeceğini ifade eden Akışık, "Halk Bankası’nın misyonu buna denk düşüyor. Halkbank burada büyüyecek" şeklinde konuştu. Akışık, Türkiye’de özerk kurumlara ilişkin yaşanan son gelişmeleri değerlendirirken de kamu bankalarının özerk olmadığını, sahiplerinin Hazine olduğunu, dolayısıyla tartışmaya konu edilemeyeceklerini söyledi. 
     
Türkiye’nin en iyi bankası Ziraat      Kamu bankalarını tanıdıkça esaslı bankalar olduğunu düşündüğünü ifade eden Akışık, Ziraat’in Avrupa çapında bir banka olduğunu söyledi. Bir banka için sermaye, teknoloji, insan kaynağı ve piyasa değerinin şart olduğunu belirten Akışık, şöyle konuştu "Piyasa değeri peştamaliye dediğimiz şeydir. Toplumdaki bir eksiklikten piyasa payı yaratacaksınız. Ziraat bunu 136 yılda yapmış. Türkiye’de kendisine piyasa payı yaratmış olan iki banka var, Ziraat ve İş Bankası." 
     
Derviş’ten büyük destek aldım      Görev yaptığı süre boyunca Devlet Bakanı Kemal Derviş’in kendisine büyük destek verdiğini belirten Akışık, "Kemal Bey ile çok rahat çalıştım. Kanunla yapılması gerekenler konusunda benim ve Kemal Bey’in görüşleri tamamen örtüştü" dedi. Birlikte çalıştığı mesai arkadaşlarının görevlerine devam edeceğini belirten Akışık, ayrılma kararını ilettiğinde Derviş’in anlayış ile karşıladığını söyledi. Akışık, görev yaptığı süre içinde siyasi baskı görmediğini de iletti. 
     



 EKONOMİ 



















</TEXT>
</DOC>
