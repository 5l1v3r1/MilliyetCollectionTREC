<DOC>
<DOCNO> 95074 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/11/yazar/zbirand.html </URL>
<DATE> 2002/07/11/ </DATE>
<TIME>  </TIME>
<AUTHOR> M. Ali BİRAND  </AUTHOR>
<HEADLINE>
Türkiye, Derviş'in tercihini bekliyor 
</HEADLINE>
<TEXT>

     Toplumun önemli bir bölümünün kaygısı, içinde yaşadığımız sürecin kaybedilmesidir. Güçlerin birleştirilmesi ve yepyeni bir oluşumun ortaya çıkması yerine, kişisel önceliklerin seçilmesi ve "küçük olsun, benim olsun" ilkesinden hareket edilmesidir. 
     Türk halkının beklentisi, ülkenin önünü açacak, ekonomik reformları sürdürecek, Avrupa Birliği treninin kaçırılmasını önleyecek, Kıbrıs sorununu çözecek bir oluşumun ortaya çıkmasıdır. 
     Böyle bir oluşumun gerçekleştirilmesi üç kişinin elindedir. Hüsamettin Özkan- İsmail Cem- Kemal Derviş'i bir araya getirebilecek olan bir formülün önünde kimse duramayacaktır. 
     İç ve dış aktörlerin en çok üstünde durdukları isim ise, Kemal Derviş'tir. Dikkat edilecek olursa, son kriz ile birlikte bütün gözler Derviş'e dönmüştür. Piyasalar onun sözüne inanmakta, atacağı adımlara güvenmektedir. Deviş adeta tek başına "oyun yapıcı" bir konuma gelmiştir. Siyaset sahnesinin en değerli "joker kartı" olmuştur. 
     Derviş de bu gelişmenin farkındadır ve son derece sağduyulu şekilde hareket etmektedir. Bütün taraflarla görüşmekte ve fazla iddialı görünmeden adımlarını atmaktadır. Kamuoyunun verdiği desteğin farkında olarak, gelişmeleri yönlendirmeye çalışmaktadır. 
     Önümüzdeki günler bu açıdan tarihi önemdedir. 
     Kamuoyu Derviş'in vereceği kararı, yapacağı tercihi beklemektedir. İsterse Özkan-Cem ile birlikte, isterse başka bir partide kendini göstermeyi arzulamaktadır. Tek koşul, Türkiye'nin önünü açacak bir şekilde ortaya çıkmasıdır. 
     Daha önce de değinildi, ancak tekrar edilmesinde yarar vardır 
     Türkiye'nin zaman kaybetmeye imkanı yoktur. 
     Ekonomi alacağı kadar darbe almıştır. Artık zararın neresinden dönülecekse dönülmeli ve "en erken seçim" formülü benimsenmelidir. Kapıda bekleyen Avrupa Birliği ve Kıbrıs sorunlarını da hesaba katarsak, kasım veya nisan 2003 gibi tarihler değil, hemen ekim ayı tercih edilmelidir. Sırf Tayyip Erdoğan'ın saf dışı edilmesi için, seçim ertelenmesi, Türkiye'ye başka yönlerden çok daha pahalıya mal olacaktır. 
     
Clinton da, AB ve Kıbrıs'a dikkat çekti      Eski ABD Başkanı Clinton'un önceki gece TABA'nın davetlisi olarak yaptığı konuşma çok önemliydi. 
     Türkiye'nin gerçek dostu olan Clinton üstüne vura vura iki noktada dikkatlerimizi çekti 
     1. AVRUPA BİRLİĞİ'NE tam üyelik konusunun Türkiye açısından hayati önemini tekrarladı. Kopenhag Kriterleri'ne uyum konusunda hiç tereddüt edilmemesi gerektiğini söyledi. AB üyeliğinin Türkiye'yi bölgede gerçek bir güç durumuna sokacağının altını çizdi. Washington'un uzun vadeli çıkarını da, Türkiye'nin AB'ye katılımı olduğunu belirtti. 
     Clinton, genel stratejiler açısından baktı ve bu fırsatın kaçırılmaması gerektiğinin üstünde durdu. 
     2. KIBRIS konusunda da, çok net şekilde "Ne yapın edin ve bu sorunu çözün" dedi. Geçmişi bırakıp geleceğe bakılması gerektiğini söyledi. Kıbrıs'ı çözmüş, Yunanistan ile gerçek barış yapmış bir Türkiye'nin "mucizeler yaratacağını" ısrarla tekrarladı. 
     "Her şey istediğiniz gibi olmaz. Biraz siz, biraz da karşı taraf verecek ve orta yol bulunacak" derken, doğruları söylüyordu. 
     Türkiye tam bir yol ayrımında... 
     Ya, önümümüzü açacak yeni bir oluşum ile en erken seçime gideceğiz ve en kısa sürede ekonomik reformları, AB Kopenhag Kriterleri'ni ve Kıbrıs'ı çözüp lig atlayacağız veya karanlık, fakir bir ülke olarak kalacağız. 
     
     







Kritik dönem 


Clinton, Türkiye ve Dünya... 


Üstün hizmet 


Ecevit Şimdilik 3 Kasım 


Üçlü, yola çıkıyor, lider Cem 


Ecevit 88 yaşındaki lideri İnönü’yü nasıl devirdi 


Cem, açık tavrını artık koymalı 


İhanet 


Neye ihtiyacımız var 


Clinton ve ABD neden AB’ye girmemizi istiyor 


Seçim siyasi kilitlenmeyi çözebilir mi 


Bekle-gör’ 


İsmet Paşa 20 yıl önce söylemişti... 


Cem-Derviş beklentisi 


Clinton da o eski Clinton değil 


Yatırım ve üretim için kredi azaldı faiz arttı 


Finliler güneşe biz yarına hasret 


</TEXT>
</DOC>
