<DOC>
<DOCNO> 94108 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/06/son/soneko02.html </URL>
<DATE> 2002/07/06/ </DATE>
<TIME>  </TIME>
<AUTHOR>  </AUTHOR>
<HEADLINE>
GAP'tan 5 ayda 208.1 milyon dolarlık ihracat yapıldı 
</HEADLINE>
<TEXT>

     GAP bölgesinden bu yılın ilk 5 ayında, 5 kıtadaki 101 ülke ve yurtiçinde 8 serbest bölgeye yüzde 13.3'lük düşüşle 208 milyon 139 bin dolarlık tarımsal, hayvansal ve sınai ürün ihraç edildi. 
     Geçen yılın aynı döneminde, 105 ülke 6 serbest bölgeye 240 milyon 72 bin dolarlık ihracat gerçekleştirilmişti. 
     Güneydoğu Anadolu İhracatçı Birlikleri Başkanı Abdulkadir Çıkmaz, bölgeden 2002 Ocak-Mayıs döneminde 1 milyon 310 bin dolarlık tekstil, 24 milyon 587 bin dolarlık hububat, bakliyat, yağlı tohumlar ve ürünleri, 18 milyon 785 bin dolarlık kuru meyve, 8 milyon 457 bin dolarlık sınai ürün, 3 milyon dolarlık hayvan ve hayvansal ürün ihracatı yapıldığını söyledi. 
     İhracatın yüzde 81'inin Gaziantep, kalanının bölgedeki 5 irtibat bürosundan alınan tescillerle yapıldığını belirten Çıkmaz, ''En çok ihraç edilen ürünleri makine halısı, sentetik iplikler ve örme mensucat en çok ihracat yapılan ülkeleri ise İtalya, Irak ve Almanya oluşturdu'' dedi. 
     
     ÜLKE GRUPLARI VE ÜLKELER 
     Çıkmaz, aynı dönemde Avrupa'ya 87 milyon 431, Ortadoğu'ya 52 milyon 864, Türk cumhuriyetlerine 14 milyon 845, BDT'ye 5 milyon 989, Afrika'ya 8 milyon 246, Amerika'ya 14 milyon 2, Asya'ya 2 milyon 750, serbest bölgeler ve diğer ülkelere 22 milyon 12 bin dolarlık ihracat yapıldığını kaydetti. 
     2001'in pazarlarından, aralarında ekonomik kriz yaşayan Arjantin 
     ve topraklarında askeri operasyon düzenlenen Afganistan'ın da bulunduğu 17 ülkeye bu yıl ihracat yapılamadığını anlatan Çıkmaz, ''Ancak, geçen yılın pazarları arasında bulunmayan ve haritada çoğu kişinin yerini bilmediği Pitcairn Adası, Togo ve Kiribati gibi 13 ülkeye 2002 Ocak-Mayıs döneminde ihracat yapıldı'' diye konuştu. 
     





</TEXT>
</DOC>
