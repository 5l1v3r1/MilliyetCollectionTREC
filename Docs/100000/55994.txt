<DOC>
<DOCNO> 55994 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/07/son/sondun02.html </URL>
<DATE> 2001/12/07/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD'nin terörist örgütler listesine Türk Hizbullah'ı da girdi 
</HEADLINE>
<TEXT>

     ABD Dışişleri Bakanlığı, terörizme destek veren 39 yardım kuruluşu, grup ve şirketin yer aldığı bir liste yayınlayarak bu kuruluşların mensuplarına vize kısıtlamaları, sınırdışı gibi uygulamalar getirileceğini duyururken, Türk Hizbullahı ve Türkiye'de de kolu bulunan İranlı Kudüs Savaşçıları örgütü de listede yer aldı. 
     ''İkinci sınıf terör örgütleri'' olarak nitelenebilecek liste, en az bir kez terör faaliyetinde bulunan örgütleri içeriyor. Ancak ABD Dışişleri Bakanlığı'nın, terörist örgütler listesinde zaten yer alan, terörist Usame Bin Ladin'in El Kaide, Hamas, PKK benzeri örgütler, bu yeni listede yer almadı. Bu örgütlerin mensupları için zaten, ABD Dışişleri Bakanlığı listesinde yer almaları dolayısıyla sıkı önlemler uygulanıyor. 
     Yeni açıklanan 39 üyeli listenin, ABD Dışişleri Bakanlığı'nın ''terörist ihraç listesine'' girmesi talebinin, ABD Adalet Bakanı John Ashcroft tarafından ABD Dışişleri Bakanı Colin Powell'a iletildiği ve iki bakanın bu listeyi oluşturduğu belirtiliyor. 
     ABD Dışişleri Bakanlığı sözcüsü Phil Reeker, listeyi duyururken yayınladığı açıklamada, ''terörist ihraç listesinin'', 11 Eylül olayları sonrasında hazırlanarak yürürlüğe giren yurtseverlik yasası altında oluşturulduğunu bildirdi. Reeker, bu çerçevede, Amerikan makamlarının, sözkonusu örgütlerin üyelerini sınırdışı etme ve vize taleplerini reddetme gücüne sahip olacağını kaydetti. 
     Reeker, yeni açıklanan listeye, terörizme destek verdiğine inanılan herhangi bir kuruluşun eklenmesinin de sözkonusu olduğunu hatırlatarak, ''listeyi genişletmeyi sürdüreceğiz'' dedi. 
     Listede, Türk Hizbullahı örgütünün yanı sıra Türkiye'de de kolu bulunan, İran'daki yasadışı Tevhid-Selam ve İran Devrimci Muhafızları örgütlerinin alt kolu olduğuna inanılan Kudüs Savaşçıları da bulunuyor. 
     Liste ile daha önce Amerikan topraklarında hiçbir yaptırım uygulanmayan Türk Hizbullahı ve Kudüs Savaşçıları'na karşı da ilk defa önlem alınmış oldu. 
     






</TEXT>
</DOC>
