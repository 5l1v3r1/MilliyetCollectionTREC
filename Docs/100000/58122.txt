<DOC>
<DOCNO> 58122 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/20/son/soneko12.html </URL>
<DATE> 2001/12/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Belediyeler doğalgaza yüzde 40 kar koyuyorlar 
</HEADLINE>
<TEXT>

     Enerji ve Tabii Kaynaklar Bakanı Zeki Çakan, doğalgaza belediyelerin yüzde 40'a kadar kar koyup sattıklarını bildirerek, ''belediyelerin bu oranı aşağı çekmesi taraftarıyız'' dedi. 
     Ekonomik İşbirliği ve Kalkınma Teşkilatı OECD Uluslarası Enerji Ajansı'nın UEA ''2000 Yılı Türkiye Enerji İncelemesi Raporu'' Enerji ve Tabii Kaynaklar Bakanı Zeki Çakan ile UEA'nın İcra Direktörü Robert Priddle tarafından Enerji Bakanlığı'nda düzenlenen basın toplantısıyla tanıtıldı. 
     Tanıtım toplantısında gazetecilerin sorularını yanıtlayan Zeki Çakan, bir gazetecinin ''doğalgazda ucuzlama olacak mı '' sorusu üzerine, BOTAŞ'ın dağıtım yaptığı Bursa ve Eskişehir'de doğalgazı yüzde 5 ucuzlattığını hatırlatarak, şunları kaydetti 
     ''Doğalgaz ucuz diyemeyiz. BOTAŞ'tan gazı alan belediyeler yüzde 40'a kadar zamlı satmak durumunda. Belediyelerin bu oranı aşağı 
     çekmesi taraftarıyız. Bu konu önümüzdeki günlerde de gündeme gelecek.'' Doğalgaza 25 bin lira Akaryakıt Tüketim Vergisi ATV konması yönünde teklifte bulunan Hazine'yi 5 bin liraya ikna ettiklerini anlatan Çakan, arz-talep dengesinin kurulabilmesi için bunun önemli olduğunu ve kanun taslağının Bakanlar Kurulu'na sunulduğunu bildirdi. 
     Santralların işletme hakkının devredilmesine ilişkin bir başka soru üzerine de Bakan Çakan, bu konuda Hazine'nin çekinceleri olduğu belirterek, Ocak ayında kendisinin ve Devlet Bakanı Derviş'in de katılacağı, Hazine yetkilileri ile hukukçuların da bulunacağı bir toplantıda konuyu değerlendireceklerini bildirdi. 
     Bakan Çakan, işletme hakkı devri ile 1 milyar 75 milyon dolar Hazine'ye kaynak geleceğini, 1 milyar dolarlık yatırım yükünden kurtulunacağını ve santralların 1.500 personel ihtiyacı bulunduğunu kaydetti. 
     Çakan, 29 Yap-İşlet-Devret YİD Projesi ile ilgili olarak da yılbaşından önce firmalara tebligatta bulunarak, projelere biran önce başlamalarını isteyeceklerini söyledi. 
     Bakan Çakan, enerjide serbest piyasa sistemine geçilmesi yönünde hızlı reformlar yaptıklarını anlatarak, çeşitli projelerle de kaynak çeşitlendirmesi yapılarak arz güvenliğinin sağlanmaya çalışıldığını anlattı. 
     Türkiye'nin kısa zamanda çok yol aldığını belirten UEA İcra Direktörü Robert Priddle, düzenlemelerin en kısa sürede uygulamaya geçmesi gerektiğini belirterek, ''reformlardan hayli etkilendik'' dedi. 
     Enerji alanında Türkiye'nin sürdürdüğü reformlara tek tek değinerek yararlarını anlatan Priddle, yatırımcıların güven duyması için atılan adımların çok önemli olduğunu, hükümetin bu güveni artırmak için önlem alınmaya devam etmesini önerdiklerini ve bunu desteklediklerini vurguladı. 
     ''Giderek artan tanker trafiğini boğazların kaldıramayacağını düşünüyoruz'' diyen, boru hattı projelerini desteklediklerini de kaydeden Priddle, şöyle devam etti 
     ''Türkiye'nin Kyoto protokolü çerçevesinde emisyon düşürme taahhüdünde bulunmasını tavsiye ediyoruz. 
     Büyük bir enerji tasarruf potansiyeli görülüyor. Bunun değerlendirilmesi lazım. 2.3 milyar dolar yatırımla yılda 1 milyar dolar tasarruf yapılabilir. Teşviklerin azaltılmasını tavsiye ediyoruz.'' Priddle bir soru üzerine, doğalgaz piyasasında, 2009 yılına kadar Botaş'ın payının yüzde 20'lere kadar düşürülmesinin planlandığını hatırlatarak, ''bu çok uzun bir süre. Piyasanın girişimcilere eşit şartlarda açılması lazım. Piyasaya yeni girebilmek için adil rekabet sağlanmış olmalı'' dedi. 
     






</TEXT>
</DOC>
