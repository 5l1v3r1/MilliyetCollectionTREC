<DOC>
<DOCNO> 51893 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/12/son/soneko11.html </URL>
<DATE> 2001/11/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Chirac, Sakıp Sabancı'ya "Şeref nişanı" verecek... 
</HEADLINE>
<TEXT>

     Fransa Cumhurbaşkanı Jacques Chirac, Türkiye-Fransa ilişkilerine yaptığı katkılardan dolayı Sakıp Sabancı'ya, ''Legion d'Honneur'' şeref nişanı verecek. 
     Fransız hükümeti, çok değerli hat eserleri ve tabloları içeren ''Altın Harfler'' koleksiyonunu Louvre Müzesi'nde sergileyerek Türk-Fransız kültür ilişkilerine yaptığı katkılar ve Fransa'nın önde gelen şirketlerinden Danone, Carrefour ve BNP ile sürdürdüğü başarılı ortaklıklardan dolayı Sabancı Holding Yönetim Kurulu Başkanı Sakıp Sabancı'ya, Legion d'honneur şeref nişanı verme kararı aldı. 
     Sabancı Holding'den yapılan açıklamaya göre, Sabancı'ya şeref nişanı, 16 Kasım Cuma günü Elysse Sarayı'nda yapılacak törenle Fransa Cumhurbaşkanı Jacques Chirac tarafından takdim edilecek. 15 Kasım Perşembe akşamı ise, Fransa Büyükelçisi Sönmez Köksal, Türk büyükelçiliğinde Sakıp Sabancı onuruna bir davet verecek. 
     Legion d'honneur nişanı, Sakıp Sabancı'nın dördüncü büyük nişanı olacak. Türkiye-Belçika ilişkilerine yaptığı katkılar nedeniyle 1987 yılında ''Belçika Kraliyet Nişanı'', Türkiye-Japonya ilişkilerine yaptığı katkılar nedeniyle 1992 yılında ''Kutsal Hazine Altın ve Gümüş Yıldız Nişanı'' ile onurlandırılan Sakıp Sabancı'ya, 1997 yılında da ''Devlet Üstün Hizmet Madalyası'' takdim edildi. 
     ''Altın Harfler Sabancı Üniversitesi Sakıp Sabancı Müzesi'nden Osmanlı Hat, Resim Sanatı Koleksiyonu'', 1998-2001 yılları arasında dünyanın en önemli müzelerinden New York Metropolitan Müzesi, Los Angeles Sanat Müzesi, Harvard Üniversitesi Müzesi, Paris Louvre Müzesi, Berlin Guggenheim Müzesi ve Frankfurt Sanat Müzesi'nde sergilendi ve koleksiyonu yaklaşık 3.5 milyon sanatsever ziyaret etti. 
     Ayrıca, sergi içeriği bir sömestr boyunca Harvard Üniversitesi'nde ders olarak okutuldu. 
     






</TEXT>
</DOC>
