<DOC>
<DOCNO> 86677 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/29/spor/spo08.html </URL>
<DATE> 2002/05/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Kupa Tarihçesi 
</HEADLINE>
<TEXT>

1990 İtalya veya yine Arjantin, yine Almanya 
     Meksika’dan sonra ikinci kez Dünya Kupası’nı düzenleme olanağına kavuşan ikinci ülkeydi İtalya. Ama yine yıllar önceki gibi futbolseverlerin çok hoş hatırlamadığı bir turnuva oldu. Futbolun hücum yönü neredeyse hiç yoktu. En hücumcu takım İtalya’ydı düşünün artık. Yeni bir yıldız çıkardılar Toto Schillaci. Roberto Baggio ise zaten yıldızdı. Gol yemeden yarı finale kadar gittiler. Yarı finalde ilk gollerini Arjantin’den yediler ve penaltılarla elendiler. Maç Napoli’deydi. Maradona’nın evinde. Kamerun, Arjantin’i yenerek sürprizle başlatmıştı kupayı, ama sadece Maradona ve Caniggia’nın eline ayağına bakan Arjantin beklenmedik şekilde önce Brezilya’yı sonra İtalya’yı yenip, finale ulaştı. 
     Almanya gruptan rahat çıktı ve turnuvanın en güzel, ama sert maçlarından birinde Meazza Stadı’nda Hollanda ile karşılaştı. Almanya’da üç Inter’li, Hollanda’da üç Milanlı vardı. Interliler kazandı. Kamerun çeyrek finale çıkan ilk Afrika takımı oldu, ama İngiltere’ye yedikleri iki penaltı golüyle uzatmada 3-2’yle elendiler. Arjantin finale girerken, Almanya müzmin penaltı yeniği İngiltere’yi yine dört atış sonrasında eleyip, finale gidiyordu. Yani iki finalist de yarı finalden penaltılarla çıkıyordu. Finalde Arjantin’in dört oyuncusu cezalıydı, iki oyuncu da son 90 dakikada kırmızı kart gördü. Tek bir penaltı golüyle Brehme’nin ayağından elde ettikleri sayı ile Almanya’nın oldu. Bu üç golden az atılan ilk finaldi. Sonunda üç final üst üste oyanayan Almanlar kupayı kaldırmıştı. Üçüncü kez. 
     

</TEXT>
</DOC>
