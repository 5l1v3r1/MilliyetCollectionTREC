<DOC>
<DOCNO> 91117 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/21/spor/aspo.html </URL>
<DATE> 2002/06/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Ay - Yıldız dillerden düşmüyor 
</HEADLINE>
<TEXT>
Patronlar şapka çıkardı 
Dünya Futbolu’nun önde gelen isimleri Blatter, Johansson, Beckenbauer ve Rummenige, Milli Takım’a övgüler yağdırdılar, "Türkiye’nin final oynaması bizi şaşırtmaz" görüşünü savundular 
     Renk kattılar’ 
     FIFA Başkanı Josep Blatter, Türkiye’nin ilk sekize kalarak Dünya Kupası’na renk kattığını söyledi. A Milli Takımımız’ın sahada yüreğiyle oynadığına dikkat çeken Blatter, "Galatasaray, Avrupa Şampiyonu olduktan sonra Türkler sahada müthiş bir mücadele vermeye başladılar. Finallerde de bunu gösteriyorlar. Ben daha da ileriye gidebileceklerini düşünüyorum" dedi. 
     
     Zevk alıyorum’ 
     UEFA Başkanı Lennart Johansson da Ay - Yıldızlı ekibimize övgüler yağdırdı, "Çeyrek finale Avrupa takımlarının damgasını vurması UEFA için güzel bir olay. Türkiye’nin ilk sekize kalması ise beni şaşırtmadı. Türk Milli Takımı’nı izlerken, zevk alıyorum ve daha da başarılı olacaklarına inanıyorum. İsveç elendi, artık sizin şampiyon olmanızı istiyorum" ifadelerini kullandı. 
     
     Damga vurdular’ 
     BAYERN Münih Kulübü Başkanı ve Almanya Futbol Federasyonu Asbaşkanı Franz Beckenbauer, Türkiye’nin çok iyi futbol oynadığını söyledi. Milli Takım’ın başarılı bir savunma yaptığını kaydeden Dünya futbolunun ünlü ismi, "Daha şimdiden turnuvaya damgalarını vurdular. Finale kadar da gidebilirler. Türkiye’nin bize karşı final oynamasını çok isterim" diye konuştu. 
     
     Artık şaşırmam’ 
     ALMANYA Futbol Federasyonu Asbaşkanı Karl Heinz Rummenige de "ABD’nin çeyrek finale gelmesi her ne kadar sürprizse, Türkiye’nin çeyrek final oynaması da benim için büyük sürpriz oldu" açıklamasını yaptı. Bu noktadan sonra A Milli Takım’ın final oynamasının kendisini şaşırtmayacağını da sözlerine ekleyen Rummenige, "Görüyorum ki Türk takımının artık bir kimliği var" dedi. 
     



 SPOR 


































</TEXT>
</DOC>
