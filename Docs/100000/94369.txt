<DOC>
<DOCNO> 94369 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/08/yazar/bila.html </URL>
<DATE> 2002/07/08/ </DATE>
<TIME>  </TIME>
<AUTHOR> Fikret BİLA  </AUTHOR>
<HEADLINE>
Son hamle Çiller’den 
</HEADLINE>
<TEXT>

DYP lideri Çiller, Başbakan’la salı günü görüşeceğini belirtti ve "Hemen AB ile ilgili paketi getirsinler Meclis’ten çıkaralım. Ama seçimin de 3 Kasım’da yapılmasını istiyoruz" dedi 
     Başbakan Ecevit üzerinde kurulan yoğun "çekil" baskısının altından uç veren, başbakanlığını Hüsamettin Özkan’ın yapacağı, "Ecevit’siz ama DSP’li" hükümet modeli, Ecevit’in hamlesiyle bozuldu. Başbakan Ecevit ve eşi Rahşan Ecevit’in, Hüsamettin Özkan’la yolları ayırmaları, olayı "Ecevit’in çekilmesi"nden, "Özkan’ın istifası" tartışmasına taşımış oldu. Ecevit’in bu hamlesi, "çekil" baskısı ve "sağlık raporu"na dayalı yeni hükümet modelinin mimarlarını son hamleyi yapmalarına fırsat vermeden açığa düşürdü. Bu durum, en fazla Hüsamettin Özkan’ı sıkıntıya soktu ve Ecevit’ten önce, Özkan’ı çekilme eşiğine getirdi. 
     Ecevit, Hüsamettin Özkan’ın, "çekil" baskıları ve bu senaryolar karşısında sessiz kalmasını yadırgadığını, kendisine ve Rahşan Ecevit’e karşı saldırı nitelikli kampanya karşısında sessiz kalmasına kırıldıklarını dün televizyon ekranından da kamuoyuna duyurdu. Özkan’ın bu senaryoların içinde olduğu izleniminin partide hakim olduğunu hissettirdi. 
     Başbakan, bu çalkantılı ve Ecevit’siz yeni hükümet arayışları içinde en fazla MHP lideri Devlet Bahçeli’nin tutarlı ve dürüst davrandığını söylüyor. Ankara’da "oyun içinde oyun" oynanırken Ecevit’le Bahçeli arasında bir yakınlık gözleniyor. ANAP lideri Mesut Yılmaz’ın Ecevit’i devre dışı bırakan ve Özkan’ın başbakanlığına dayalı model arayışlarına soğuk durmadığı, buna karşın Bahçeli’nin Başbakan’ın yanında durduğu, DSP’deki hakim kanı. 
     
Bahçeli’nin hamlesi      Ecevit’in "Özkan hamlesi" henüz sıcaklığını korurken, bir önemli hamle de MHP lideri Bahçeli’den geldi. Bahçeli de, Ecevit’siz model arayışlarının özünde MHP’yi de devre dışı bırakacak bir amaç taşıdığını vurgulayarak, "hodri meydan" dedi. 3 Kasım’da erken seçim önerdi. Bunu yaparken, "bazı güç odaklarının iradelerine dayanarak yeni hükümet modelleri aramak yerine, millete gidelim, millet iradesine dayalı yeni modeller ortaya çıksın" dedi. 
     Bahçeli de bu hamlesiyle bir taşla birkaç kuş vurabileceğini gösterdi. Bahçeli de bazı senaryo ve modelleri bozdu. 3 Kasım’da erken seçim önerisiyle MHP lideri, bir yönüyle ANAP lideri Yılmaz’a da rest çekmiş oldu. Yeni hükümet modeli arayışları, bu modellerde Ecevit’in ve MHP’nin devre dışı bırakılması hesapları yapıldığını ima eden Bahçeli, ANAP’ı sandığa davet ederek, baraj stresine soktu. Ayrıca AB politikasıyla güç toplamaya çalışan ANAP’ın Kopenhag zirvesine bağladığı umutları kararttı. Aynı zamanda MHP üzerinde daha da yoğunlaşacak olan idamın kaldırılması, Kürtçe yayın ve öğrenim konularındaki baskıdan da erken seçimle kurtulabileceğini gösterdi. Bu çağrı yeni oluşum ve girişimleri de bir anda sıkıntıya soktu. Siyasete gireceğini açıklayan ve nasıl ve nerede gireceğini hala kararlaştırmamış görünen Kemal Derviş’in de Bahçeli’nin erken seçim önerisi karşısında sıkışacağı açık. Bahçeli’nin erken seçim hamlesiyle DSP’nin parçalanması, yeni parça üzerinden Derviş’li ve veya Özkan’lı senaryoların da zaman krizine gireceği yorumları yapıldı. 
     Liderler haftaya karşılıklı hamlelerle giriyor. 
     
Çiller MHP samimiyse...      Dünün son hamlesi DYP lideri Çiller’den geldi. Çiller, telefonla yaptığımız görüşmede, yarın Başbakan Ecevit’le saat 15.00’te görüşeceğini belirtti. Çiller, Bahçeli’nin önerisini değerlendirirken Ecevit’e söyleyeceklerini şöyle açıkladı 
     "Sayın Bahçeli 3 Kasım’da erken seçim önerisinde samimi mi değil mi, tam anlayamadım. Biz 3 Kasım’da seçimi makul görüyoruz. Destekleyeceğiz. Ben Sayın Ecevit’le de salı günü görüşeceğim. Önerim şu Hemen AB ile ilgili paketi getirsinler Meclis’ten çıkaralım. Meclis’i hemen toplayalım. Ben koşulsuz olarak AB bağlamındaki düzenlemeleri yapalım demiş, açık çek vermiştim. Ancak seçimin de 3 Kasım’da yapılmasını istiyoruz. Tabii, MHP daha önce yaptığı gibi bu görüşünden vazgeçmezse. Ortaklarına şantaj yapmıyorsa. Eğer MHP görüş değiştirir seçim 3 Kasım’da yapılması görüşünden vazgeçerse, o zaman tavrımız farklı olur. Bu durumda biz de DYP olarak yeni hükümet modellerine açık oluruz. Bunu net olarak söyleyeyim." 
     Çiller’e sorduk 
     - MHP 3 Kasım’dan vazgeçerse, MHP yerine hükümete girer misiniz 
     - Bizim için hükümete girmek veya girmemek öncelikli konu değil. Ama MHP vazgeçerse o zaman yeni hükümet modellerine açık oluruz, dışarıdan da destek oluruz. 
     Hamlelerin sonuçları, bugün ve yarın yapılacak, Ecevit - Bahçeli, Ecevit - Özkan, Ecevit - Çiller görüşmeleriyle belli olacak. 
     
     







Hazer kıyılarında 


Son hamle Çiller’den 


ABD’nin olası Kıbrıs rolü 


Erken seçim ve yurtdışındaki görüntümüz 


Ulaşılamayacak hedeflere koşmayalım 


Sanki bugün seçim olsa... 


MHP’den 3 Kasım çağrısı 


Yorgun Kitaplar Mahallesi’nde... 


20 yıl sonra temmuz gene "sıcak" mı geçecek 


Baskın seçim ekonomiyi sallayacak 


</TEXT>
</DOC>
