<DOC>
<DOCNO> 72352 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/13/son/sondun27.html </URL>
<DATE> 2002/03/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Ukrayna Başkanı Irak'a 100 milyon dolarlık silah sattı iddiası 
</HEADLINE>
<TEXT>

     Ukraynalı bir milletvekili, Devlet Başkanı Leonid Kuçma'yı, Irak yönetimine 100 milyon dolar değerinde silah transfer etmekle suçladı. 
     Ukrainska Pravda dergisine göre, Oleksander Zhyr adlı milletvekili, dün parlamentoda Kuçma'yı, Afganistan'daki Taliban rejimi dahil uluslararası toplum tarafından dışlanan yönetimlere, yıllarca yasadışı yollardan silah satışından kişisel olarak kar sağlamakla da itham etti. 
     Zhyr, bugün yaptığı açıklamada da Kuçma'nın, hükümetin silah ihracatçısı şirketi Ukrspetsexport'un eski başkanı Valery Maleev ile 100 milyon dolar değerinde Irak'a silah satışını görüştüğü bant kayıtlarını dinlediğini söyledi. 
     Maleev, bu ay başında trafik kazasında ölmüştü. 
     Odessa kenti Belediye Başkanı Ruslan Bodelan'ın silah nakliyatına katıldığını söyleyen Zhyr, Bodelan'ın, yasadışı silah satışını gizlemek isteyen insanların kirli oyunlarıyla karşı karşıya olduğunu öne sürdü. 
     Zhyr'nin, bant kayıtlarını Kuçma'nın eski koruma görevlisi Binbaşı Mikola Melniçenko'dan aldığı belirtilirken, ABD'de siyasi sığınma talebinde bulunan Melniçenko, devlet başkanlığı ikematgahında yapılan 300 saatten fazla görüşmeyi kaydettiğini belirtiyor. 
     Bant kayıtlarını inceleyen parlamento komitesi başkanı Zhyr, kayıtları, Ukrayna'nın muhtemel silah kaçakçılığını soruşturacak BM gibi uluslararası örgütlere verebileceğini söyledi. 
     






</TEXT>
</DOC>
