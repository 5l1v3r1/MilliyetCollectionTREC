<DOC>
<DOCNO> 75745 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/01/yasam/yas01.html </URL>
<DATE> 2002/04/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Kocasına kızıp kızına kıydı 
</HEADLINE>
<TEXT>

Dedikoduların çılgına çevirdiği anne 8.5 aylık hamile kızını bıçakladı. Hastaneye giderken yolda ölen kadının bebeği ameliyatla kurtarıldı... 
     GAZİANTEP DHA 

     Ömer Gökoğlu’yla ikinci evliliğini yapmıştı Leyla Gökoğlu. Önceki akşam Deniz Mahallesi’ndaki evlerinde eşiyle konuşurken konu döndü dolaştı ve kızı Sezer Çakmak’a geldi. 
     Üvey baba Ömer Gökoğlu, boşanmak üzere olduğu eşinden ayrılıp alt katlarında oturan Mehmet Seymen ile nik hsız yaşayan üvey kızı Sezer hakkında duyduklarını anlatırken, "Kızın da, sen de bozuksun" diyerek eşini evden kovdu. 
     
     Bıçağı göğsüne sapladı 
     Bununla da yetinmeyen Gökoğlu, köyde oturan kayınbiraderi Cafer Ersoy’u arayarak "Gel kardeşini de, yeğenini de götür" dedi. Cafer Ersoy, Gaziantep’e gelip, kızkardeşini ve yeğenini alıp köylerine dönerken, anne Leyla Gökoğlu kızına bağırıp çağırıyordu. Dedikodular yüzünden çılgına dönen anne, bir ara çantasında taşıdığı bıçağı çekerek kızının göğsüne sapladı. Ağır yaralanan Sezer Çakmak, Gaziantep Üniversitesi Araştırma Hastanesi’ne getirildiğinde çoktan ölmüştü. 
     
     Bebek son anda kurtarıldı... 
     Ne var ki Sezer Çakmak, hamileydi. Biraz önce yaşamını yitirmiş olan talihsiz kadın hemen ameliyata alındı ve karnındaki 8.5 aylık bebek operasyonla kurtarıldı. Kuvöze alınan kız bebeğin sağlık durumunun iyi olduğu belirtildi. 
     Leyla ve Ömer Gökoğlu ile Cafer Ersoy gözaltına alınırken ölen Sezer Çakmak’ın birlikte yaşadığı Mehmet Seymen ise kayıplara karıştı. Mehmet Seymen ile henüz boşanma davası sonuçlanmayan Sezer Çakmak’ın 1 yıldır birlikte yaşadıkları, bebeğin babasının da Seymen olduğu belirtildi. 
     



 YAŞAM 


















</TEXT>
</DOC>
