<DOC>
<DOCNO> 98387 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/27/son/sontur14.html </URL>
<DATE> 2002/07/27/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD'nin müdahale söylentisi Iraklıları kaçırıyor... 
</HEADLINE>
<TEXT>

     Edirne Emniyet Müdürlüğü Pasaport ve Yabancılardan Sorumlu Emniyet Müdür Yardımcısı Hasan Özcan, televizyon ve gazetelerde çıkan ''ABD'nin Irak'a müdahale'' haberlerinin sınırda yakalanan Iraklıların sayısında artışa neden olduğunu bildirdi. 
     Özcan, son 1 ayda sınırda yakalanan kaçaklar arasında Iraklılar sayısında büyük artış olduğunu belirterek, ''Haziran ayında yasadışı yollardan Yunanistan ve Bulgaristan'a geçmek isteyen 446 Iraklı sınırda yakalandı. Televizyon ve gazetelerde çıkan Amerika Irak'a operasyon düzenleyecek haberleri Iraklıların sayısında artışa neden oluyor'' dedi. 
     Bu arada, sınırdan kaçak olarak Yunanistan'a gitmek isterken İpsala'da yakalanan Iraklı Hüseyin Muhammed 20 daha iyi bir yaşam için ülkesinden kaçtığını belirtti. 
     Kendisinin 10 gündür Türkiye'de olduğunu belirten Muhamed, ''Kılavuzlara, Iraktan Türkiye'ye geçebilmek için bin dolar, Türkiye'den Yunanistan'a geçebilmek için de bin dolar verdim. Avrupa'da işbulmayı amaçlıyordum'' dedi. 
     Emniyet Müdür Yardımcısı Özcan, sınırı yasadışı yollardan geçerken yakalanan kaçakların sınırdışı edilmesi için bu yıl 60 milyarın üzerinde para harcadıklarını da kaydederek, şunları söyledi 
     ''Bu yıl 6 ayda sınırda yakalanan toplam 4 bin 398 yabancı uyruklu bize teslim edildi. Bu kişilerden bin 935'i sınırdışı edildi. Sınırda yakalananlar arasında bulunan 116 Hintli'yi sınır dışı yapabilmek için 3 ay bekletmek zorunda kaldık. Halen, 16 Çinli de 2 aydır Edirne'de tutuluyor. Bu kişilerin yemek, yıkanma ve sağlık gibi ihtiyaçlarını karşılıyoruz. Kaçaklar bize pahalıya mal oluyor.'' 
     





</TEXT>
</DOC>
