<DOC>
<DOCNO> 87234 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/31/son/sonspo10.html </URL>
<DATE> 2002/05/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Hakan Şükür Brezilya'dan değil Çin'den çekiniyor... 
</HEADLINE>
<TEXT>

     A Milli Futbol Takımı'nın golcü futbolcusu Hakan Şükür, Dünya Kupası'nda mücadele edecekleri takımların hiç birinden çekinmediklerini söyledi. 
     Milli Takım futbolcuları, Ulsan yakınlarındaki kamp yerinden bugün 15 dakika süreyle çıkarak, basın mensuplarının görüntü alma ve röportaj yapma isteklerini yerine getirdiler. 
     Hakan Şükür, Brezilya ile yapacakları maça, gerek Türk medyasının, gerekse dünya basınının büyük ilgi göstermesinin doğal olduğunu belirtti. Hakan, ''Rakibimiz 4 kez dünya şampiyonu olmuş bir takım. Dünya futbolunun lideri durumundalar. Ayrıca son derece kaliteli bir futbolcu kadrosuna sahipler. Bu nedenle bu maçın çok fazla gündemde olmasını normal karşılıyorum. Ancak ben, ne Brezilya'dan ne de bir başka takımdan kesinlikle korkmuyorum. Takım arkadaşlarımın büyük çoğunluğunun da benim gibi düşündüğünü biliyorum'' dedi. 
     Dünya Şampiyonası'na iyi hazırlandıklarını, fakat büyük beklentiler nedeniyle az çok stres yaşadıklarını anlatan Hakan Şükür, şöyle devam etti 
     ''Brezilya maçının sonucu ne olursa olsun hiçbir şey kaybedilmiş olmayacak. Çünkü daha sonra 2 maçımız daha var. Bu maçları rahat almamız gerekir. Zaten buraya gelişimizin amacı olumlu sonuçlara ulaşmak. Her takıma karşı kendi oyun sistemimizi uygulamak zorundayız. 
     Şampiyonanın iki farklı ülkede olması ve şu an kamp dönemi süresince 3. ülkeye gelmiş olmamız herkesi sarsmış durumda. Bu iş çok uzun sürüyor. Başarılı olduğumuz sürece de devam edecek. Psikolojik yorgunluk yaşıyoruz. Brezilya ile ilk maçımızı yapacak olmamız da ayrı bir psikolojik baskı yaratıyor. Ancak zor da olsa bunlara göğüs germemiz gerekiyor ve tüm arkadaşlarım da bu fedakarlığı gösteriyor. 
     Bugüne kadar yaptıklarımızın karşılığını almak için, bir final olarak gördüğümüz Brezilya maçında iyi mücadele edip, iyi bir sonuca ulaşmaya çalışacağız. 
     Bu arada herkes Brezilya maçına konsantre oldu. Ancak, diğer iki rakibimiz Çin ile Kosta Rika'yı hiç tanımıyoruz. Özellikle Çin'in bazı avantajları var. Bu maçta işimiz zor olabilir. Çin ve Kosta Rika'ya karşı önlemler almak zorundayız. Brezilya maçının sonucuna göre, diğer iki maçta değişik taktiklerle oynayabiliriz.'' 
     
     FATİH ''KENDİMİZİ KANITLAMAMIZ GEREKİYOR'' 
     Milli Takım'ın savunma oyuncularından Fatih Akyel ise yaptığı açıklamada, Dünya Kupası'na iyi hazırlandıklarını ve iyi konsantre olduklarını belirterek, bunu sahaya yansıtacaklarını söyledi. 
     Brezilya ile yapacakları karşılaşmanın, Dünya Kupası'nın en zor maçlarından biri olacağını vurgulayan Fatih Akyel, ''Biz de iyi bir takımız. Ayrıca Türkiye 48 yıl sonra Dünya Kupası'na katılıyor. Burada kendimizi kanıtlamamız gerekiyor'' dedi. 
     Brezilyalı Roberto Carlos'un çok iyi futbolcu olduğunu, ama ondan korkmadığını vurgulayan Fatih Akyel, Brezilya basınında yer alan polemiklerin kendilerini etkilemeyeceğini sözlerine ekledi. 
     
     EMRE BELÖZOĞLU ''İYİ FUTBOL OYNAYACAĞIZ'' 
     Emre Belözoğlu da Dünya Kupası'nda şartlar ne olursa olsun iyi futbol oynayacaklarını söyledi. 
     Kampta genellikle kaset izleyerek, uyuyarak ve oyunlar oynayarak zaman geçirdiklerini anlatan Emre Belözoğlu, şöyle konuştu 
     ''Takım halinde iyi oynarsak Dünya Kupası'nda çok iyi sonuçlar alabileceğimize inanıyorum. Brezilya maçında alacağımız iyi bir sonuçla şampiyonaya başlayarak, Türkiye'yi çok iyi yerlere taşımak istiyoruz. Antrenmanlar bizi biraz sıktı. Çok yorgunluk oldu. Fakat bundan sonra çalışma tempomuz düşecek ve dinlenmek için yeterli zamanımız olacak.'' Bu arada Milli Takım Doktoru Cengiz Dinç, dün akşam basına kapalı olarak yapılan antrenmanda Mustafa İzzet'in sağ kalçasından bir sakatlık geçirdiğini açıkladı. Dinç, milli futbolcunun durumunun bugün yapılacak kontroller sonrası netlik kazanacağını söyledi. 
     
     KORELİLER'DEN MİLLİ TAKIM'A DESTEK 
     Öte yandan Milli Takım futbolcuları, otele dönüşlerinde yaklaşık 30 Güney Koreli'nin tezahüratlarıyla karşılaştı. 
     Kırmızı-beyaz tişörtler ve şapkalar giyen yaklaşık 30 Güney Koreli, ellerindeki Türk bayraklarını sallayarak Milli Takım'a destek verdiler. Koreliler ayrıca, ''En büyük Türkiye, başka büyük yok'' yazılı pankartlar açtılar. 
     Koreli sporseverler, 3 Haziran'daki Türkiye-Brezilya karşılaşmasında, ev sahibi ülke halkının Türk Milli Takımı'nı destekleyeceğini söylediler. 
     





</TEXT>
</DOC>
