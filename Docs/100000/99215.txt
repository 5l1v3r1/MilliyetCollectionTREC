<DOC>
<DOCNO> 99215 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/31/son/sontur29.html </URL>
<DATE> 2002/07/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Murat Demirelin tahliye istemi reddedildi 
</HEADLINE>
<TEXT>

     Tasarruf Mevduatı Sigorta Fonu'na TMSF devredilen Egebank'ı, ''Teşekkül oluşturmak suretiyle sistemli ve planlı olarak 1 milyar 200 milyon dolar zarara uğrattıkları'' gerekçesiyle 38 sanığın yargılandığı davanın tek tutuklu sanığı ve bankanın eski sahibi Yahya Murat Demirel'in tahliye istemi, oyçokluğu ile reddedildi. 
     İstanbul 1. Ağır Ceza Mahkemesi'ndeki duruşmaya, tutuklu yargılanan Yahya Murat Demirel ile tutuksuz sanıklar Aydoğan Semizer, Ömer Özbay, Kevin Hood ve Muzaffer Aygün katıldı. Diğer tutuksuz sanıklar ise duruşmaya gelmedi. 
     Duruşmada söz alan Yahya Murat Demirel'in avukatı Şehmuz Sarı, bugüne kadar yapılan banka operasyonlarında, 6 bankanın sahip, ortak ve yöneticilerinin tutuklandığını, diğer bankalarla ilgili böyle bir işlem yapılmadığını kaydederek, ''Bu operasyonlara ilişkin 70'e yakın kişi tutuklanmış, bunlardan 69'u tahliye edilmiştir. Benim müvekkilimin diğer banka yöneticilerinden farkı ne '' dedi. 
     Demirel'in avukatlarından Dilek Helvacı da bankalar operasyonundan bu yana Türkiye'de çok şey değiştiğini, sanıkların tahliye edildiğini, değişmeyen tek şeyin ise ''müvekkilinin dramı'' olduğunu öne sürdü. 
     Adli tatil olması nedeniyle duruşmaya nöbetçi hakimlerden oluşan bir heyetin çıktığını hatırlatan Helvacı, ''Adaletin hassas terazisi adli tatilde de sekteye uğramayacaktır. 22 aydan beri süren, adeta hukuk katliamı diyebileceğim bu drama son verin'' diye konuştu. 
     Avukat Fahri Maden de Ali Avni Balkaner, Dinç Bilgin gibi bazı banka sahiplerinin tahliye edildiğini, Erol Aksoy ve Mehmet Emin Karamehmet gibi bazı banka sahipleri hakkında ise dava açılmadığını savunarak, müvekkilinin bu kişilerden farkı olmadığını söyledi. 
     Müdahil avukatlarından Ceyhun Barlas ise ''Sanık avukatları müvekkillerinin dramından bahsediyorlar. 633 mudinin dramı ne olacak Benim müvekkilim, parasını alamadığı için hasta kızını tedavi ettiremiyor'' dedi. 
     
     DEMİREL'İN TAHLİYE İSTEMİ 
     Mahkeme heyetini ''nöbetçi heyet'' olarak görmediğini belirterek sözlerine başlayan Yahya Murat Demirel ise 32 ay önce bankasına ''hukuksuz, kuralsız ve edepsiz bir şekilde el konulduğunu'' öne sürdü. 
     Gözaltına alınma ve tutuklanmasına ilişkin eleştirilerde bulunan Demirel, ''Ben, şu anda yargılanma güvenliği duymuyorum'' dedi. 
     Mağdur ve masum olduğunu, bu gerçeğin bir kez daha irdelenmesini istediğini kaydeden Demirel, ''Muhasebede bir kural vardır. Stok hesabında ilk giren, ilk çıkar. Ben ilk girdim. Herkes benim önümden girdi, girdi çıktı. Ben bu ülkenin vatandaşı değil miyim '' diye konuştu. 
     Kendisi dışında, bu dava kapsamında tutuklanan 5 banka yöneticisinin tahliye edildiğini hatırlatan Demirel, tahliye talebinde bulundu. 
     Demirel, ''Artık benim mağduriyetimin suyu çıktı. Ne yapayım, ağlamam mı lazım Mağdur olduğumu anlatmam için ağlamam mı lazım Bağırayım mı Mahkemeye küsüp duruşmaya mı gelmeyim Ne yapayım '' dedi. 
     
     TAHLİYE İSTEMİNE RET 
     Verilen aradan sonra oyçokluğu ile Demirel'in tahliye istemini reddeden mahkeme heyeti, eksikliklerin giderilmesi için duruşmayı erteledi. 
     Karara ''karşı oy'' kullanan Mahkeme Heyeti Başkanı Ahmet Ulucak, muhalefet şerhinde ''sanığın 22 aydır tutuklu olduğunu, aynı dava kapsamında aynı ceza maddelerinden yargılanan bazı sanıkların bir süre önce tahliye edildiğini, delillerin bir kısmının toplandığını, sanığın sabit ikametgahının bulunduğunu ve yurtdışına çıkışının yasaklandığından kaçma ihtimalinin olmadığını, aynı suçlarla ilgili olarak tutuklanan diğer banka sahiplerinin tahliye edildiğini ve sanıkla aralarında bir fark bulunmadığını'' belirterek, sanığın tahliye edilmesi görüşünde olduğu için üye hakimler Hayati Eraslan ve Ertuğrul Kubilay'ın görüşüne katılmadığını kaydetti. 
     
     İDDİANAMEDEN 
     Davanın İstanbul DGM Cumhuriyet Başsavcılığı'nca hazırlanan iddianamesinde, 615 müşteki olduğu dikkate alınarak, suç tarihinde Egebank A.Ş. ve Egebank Offshore Ltd. Şirketi'nin sahibi olan Yahya Murat Demirel'in 1890 ile 4 bin 727 yıl, bankanın Yönetim Kurulu Üyesi Ali Süha Paya, bütçe ve mali kontrolden sorumlu Müdür Yardımcısı Sevtap Arslan, Egebank Offshore'nin kurucusu Kevin Hood, offshore şirketin Genel Müdürü Aykut Karabulut ve aynı şirketin ortağı Hüsnü Barbaros Olcay'ın 1846 ile 4 bin 615'er yıl, Demirel'in yakın arkadaşı Gökalp Baştürk'ün 1863 ile 4 bin 6 yıl, Demirel'in firmalarında yönetici olan yakın arkadaşı Şaban Ayhan Tatlıgil'in de 1857 ile 4 bin 638 yıl arasında ağır hapis cezalarına çarptırılmaları isteniyor. 
     İddianamede, aralarında işadamı Cavit Çağlar, Egebank Yönetim Kurulu üyesi Neslihan Demirel, Cenajans Grey'in sahibi Nail Keçili ve Akdeniz Turizm A.Ş'nin yöneticisi Ayşenur Demirel'in Esenler de bulunduğu diğer sanıkların ise 2 ile 78 yıl arasında değişen hapis cezalarına çarptırılmaları talep ediliyor. 
     





</TEXT>
</DOC>
