<DOC>
<DOCNO> 60456 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/04/ekonomi/eko01.html </URL>
<DATE> 2002/01/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Akçakoca basın toplantısında bunları açıklayacak 
</HEADLINE>
<TEXT>
Küçük bankalar mutlaka birleşecek 
BDDK Başkanı Akçakoca, sektör payı yüzde 1’in altında olduğu için devlet desteğinden yararlanamayacak küçük bankaların birleşmeye gideceğini söyledi 
     KADİFE ŞAHİN 

     Bankacılık Düzenleme ve Denetleme Kurulu Başkanı BDDK Engin Akçakoca, bugün düzenleyeceği basın toplantısında ele alacağı devletin bankalara vereceği desteğe ilişkin şu bilgileri verdi. 
     Konunun kamuoyuna yeterince aktarılmadığını düşünen Akçakoca, devlet desteği ile özkaynak yetersizliği bulunan bankalara verilecek kaynakta piyasa faizinin uygulanacağını söyledi. 
     Operasyonun iki aşamalı olacağını belirten Akçakoca, birinci aşamada sahibinin devlet kadar bankasına sermaye koyacağını, ikinci aşamada ise yetersiz kalan kısım kadar devletin sermaye benzeri kredi sağlayacağını belirtti. Kredinin piyasa faizinden olacağını vurgulayan Akçakoca, sermaye enjenksiyonundan sonra devletin bankaya girerek yönetimde etkin olacağını bildirdi. 
     
     Küçükler için çözüm birleşme 
     Sermaye benzeri kredinin bankaların özkaynak yeterliliğinin yüzde 5 ile yüzde 9 arasında olması halinde verileceğini belirten Akçakoca, "Bu kredi özel tertip bono şeklinde verilecek. Alınıp satılmayacak. Yedi yıl içinde eşit taksit halinde geri ödenecek. Şayet geri ödenemezse sermayeye dönüşecek" dedi. 
     Sermaye yeterliliği yüzde 8 ve 8’in üzerinde olan bankaların rasyolarını daha da yukarı çekmek için destekten yararlanamayacağını bildiren Akçakoca, sermaye ihtiyacı olan küçük bankalar hakkında da şöyle konuştu 
     "Birleşmeleri teşvik için beklentilerin üzerinde vergi düzenlemeleri yapıldı. Küçük bankalar bugünün koşulları içinde düşünmek zorundalar. Ben yüzde 1’in altındayım, karşımdaki de yüzde 1’in altında’ deyip masaya oturmaları gerekiyor. Böyle bir mecburiyet getirmesek gönüllü olarak yapmayacaklar. Ancak ekonomidekiortam ve bankacılıktaki gelinen noktayı göz önüne alıp birleşmeye gitmeleri gerekiyor. " 
     
     Devlet sermaye koyduğu bankanın yönetimine girecek 

</TEXT>
</DOC>
