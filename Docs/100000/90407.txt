<DOC>
<DOCNO> 90407 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/18/dunya/adun.html </URL>
<DATE> 2002/06/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Devlet bozan operasyon 
</HEADLINE>
<TEXT>

SAS komandolarının, Mostar’daki bir bankayı basıp Hırvat mafyasının 3.5 milyon markına el koyarak, Bosna’da bağımsız bir Hırvat devleti kurma planını bozduğu ortaya çıktı 
     DIŞ HABERLER SERVİSİ 

     İngiliz SAS komandolarının, geçen yıl nisan ayında Mostar’da bir bankaya baskın düzenleyerek, Boşnak - Hırvat Federasyonu’nun sınırları içinde bağımsız bir Hırvat devleti kurmak isteyen Hırvat mafyasının ve diğer Hırvat milliyetçisi grupların 3.5 milyon markına, bilgisayarlarına ve belgelerine el koydukları ortaya çıktı. İngiliz The Times gazetesi, SAS komandolarının gece yarısı düzenledikleri bombalı operasyonla Bosna’nın içinde korsan bir "Hırvat Devleti" kurulması planını çökerttiğini ve böylece bölgenin bir kez daha kan gölüne dönmesinin son anda önlendiğini yazdı. 
     The Times, operasyonun, bölgedeki Hırvat mafyası ile onların destek verdikleri Hırvat milliyetçisi grupların, Herzegovacka Bankası’ndaki para aklama faaliyetlerini de çökerttiğini bildirdi. 
     Operasyonda, Bosna - Hersek’te görev yapan uluslararası güç SFOR yerine İngiliz ordusunun gizli operasyon birimi SAS’ın Özel Hava Birimi - Special Air Service kullanılmasının ise, milliyetçi Hırvat planının delillerine yasal yoldan ulaşmanın imk nsız oluşundan kaynaklandığı sanılıyor. 
     
     Paranın akıbeti meçhul 
     Operasyonun emrini "The Green Howards" adı verilen Birliğin komutanı General Richard Dannatt verdi. General Dannatt, bölgede NATO’nun liderliğinde görev yapan İstikrar Gücü SFOR’un ikinci komutanı. 
     1995’te imzalanan Dayton Barış Anlaşması’yla kurulan Müslüman - Hırvat Federasyonu’nun varlığının böylece korunabildiğini belirten gazete, General Dannatt’ın gelecek yıl terfi ettirilerek Almanya’da kurulmaya çalışılan NATO - Avrupa Birliği gücünün başına getirilmesinin düşünüldüğünü yazdı. Gazete, ele geçirilen 3.5 milyon markın akıbetinden ise bahsetmedi. 
     
İşte SAS’ın gizli icraatı      1 - Planları basitti 
     SFOR istihbaratı, Herzegovacka Bankası’nın Mostar’daki merkezinde karapara aklandığı duyumunu aldı ve istihbaratı General Dannatt’a iletti. Ancak elinde yeterli delil olmayan General Dannatt, İngiltere’deki SAS merkeziyle irtibata geçti. Hazırlanan plana göre, bankanın merkez şubesine baskın düzenlenecek ve deliller ele geçirilecekti. 
     
     2 - Zili çaldılar 
     Nisan’ın 17’sinde sabaha karşı 2’de Hereford’dan gelen patlayıcı uzmanı üç SAS komandosu, güvenlik görevlilerini ikna ederek bankaya girdi. Bu arada Fransız ve Alman SFOR askerlerinin bir kısmı, Hırvatlarla bir çatışma olasılığına karşı, Mostar’daki tüm köşebaşlarını tutmuş, diğer bir kısmı da eller tetikte devriye geziyordu. 
     
     3 - Duvarı uçurdular 
     Bankada olduğundan şüphelenilen 3.5 milyon marka ancak patlayıcı kullanarak erişilebilecekti. Bu paranın ve delillerinin kayıtlı olduğu bilgisayarların zarar görmemesi gerekiyordu. Komandolar bir cerrah inceliğiyle çalışarak parayla aralarında yer alan duvarı havaya uçurmayı başardı. Paraya ve bilgisayarlara zarar gelmemişti. 
     
     4 - Paraları aldılar 
     3.5 milyon markı aşkın parayı, bilgisayarları ve belgeleri beş kamyona yükleyen SAS komandoları, sadece Hırvat mafyasının yaptığı kaçakçılık, uyuşturucu ve kadın ticaretine ilişkin verileri ele geçirmekle kalmamışlar, Bosna’nın güneyinde bağımsız bir devlet ilan etmeyi öngören milliyetçi komployu da boşa çıkarmışlardı. 
     



 DÜNYA 











</TEXT>
</DOC>
