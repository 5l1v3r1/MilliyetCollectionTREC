<DOC>
<DOCNO> 63003 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/18/son/sontur10.html </URL>
<DATE> 2002/01/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Kaldırımda yürüyen öğretim üyesini ezen şoför serbest kaldı 
</HEADLINE>
<TEXT>

     Yıldız Teknik Üniversitesi YTÜ 
     öğretim görevlisi Dr. Hatice Kansu'ya, kamyonetiyle kaldırımda çarparak, ölümüne neden olduğu gerekçesiyle tutuklu yargılanan sürücü tahliye edildi. 
     İstanbul 9. Asliye Ceza Mahkemesi'ndeki duruşmaya, tutuklu sanık İsmail Turan katıldı. 
     Hakimin, bilirkişi raporuna karşı diyeceklerini sorduğu müdahil avukatı Agah Yılmaz, roparda sanığın çalıştığı şirketin, aracın gerekli bakımını yaptırmadığı için 8'de 6, sürücünün de 8'de 2 kusurlu bulunduğunu hatırlattı. 
     Roporu bu şekilde kabul edemeyeceklerini belirten Yılmaz, sanık İsmail Turan'ın girilmemesi gereken bir yola girdiği için kusurun tamamını yüklenmiş olduğunu öne sürdü. 
     Şirketin kazadaki kusur oranının tartışmalı olduğunu ifade eden Yılmaz, Adli Tıp Kurumu'ndan yeni bir rapor alınmasını talep etti. 
     Sanık avukatı da, delillerin toplanmış olması göz önüne alınarak, müvekkilinin tahliye edilmesini istedi. 
     Delillerin toplanmış olmasını ve tutuklu kaldığı süreyi göz önüne alarak sanık İsmail Turan'ın tahliyesine karar veren hakim, bilirkişi raporunun gerek müdahil tarafı, gerekse mahkemeyi tatmin etmemesi nedeniyle Adli Tıp Kurumu'ndan yeni bir rapor alınmasını da karara bağladı. 
     Duruşma, eksikliklerin tamamlanması için ertelendi. 
     
     İddianameden 
     İstanbul Cumhuriyet Başsavcılığı'nca hazırlanan iddianamede, 31 Mart 2001 tarihinde Beşiktaş'ta, 34 HF 941 plakalı eşya yüklü kamyonetin sürücüsü İsmail Turan'ın, direksiyon hakimiyetini kaybederek, kaldırımda yürüyen Dr. Hatice Kansu'ya çarptığı anlatılıyor. 
     Kansu'nun kazada hayatını kaybettiği hatırlatılan iddianamede, sanık İsmail Turan'ın, ''tedbirsizlik ve dikkatsizlik sonucu ölüme sebebiyet vermek'' suçundan 2 ile 5 yıl arasında hapis cezasına çarptırılması isteniyor. 
     






</TEXT>
</DOC>
