<DOC>
<DOCNO> 89830 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/14/son/sondun23.html </URL>
<DATE> 2002/06/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Hollanda'da radikal imamlar "savaş çağrısı" yapıyor 
</HEADLINE>
<TEXT>

     Hollanda'daki bazı camilerde, Arap ülkelerinden gelen imamların, vaazlarında ''Batı düşmanlığı'' yaptıkları bildirildi. 
     NOVA adlı televizyon programı tarafından yapılan kayıtlarda, imamların vaazları sırasında, İslamiyet'in düşmanlarına karşı savaşmak gerektiği ve bu savaşa katılanların Tanrı katında ululandığı ve şehit mertebesine eriştiğinin anlatıldığı belirlendi. 
     Amsterdam, Rotterdam, Lahey ve Tilburg'da bazı camilerde yapılan kayıtlarda, Suriyeli ve Mısırlı imamların, doğrudan şiddete başvurulmasını belirtmemekle beraber, İslamiyet'in düşmanlarını yok etme çağrısı yaptıkları ve bu bağlamda ABD Başkanı George Bush ve taraftarlarıyla İsrail Başbakanı Sharon ve askerleriyle hesaplaşma zamanının geldiğini anlattıkları belirtildi. 
     Televizyon programında, radikal imamların bu şekildeki vaazlarıyla, aynı zamanda radikal İslami örgütlere üye olmak ve lojistik destek sağlamak açısından zemin hazırladıkları ve yardımda bulunmaya çalıştıkları ifade edildi. 
     Programın televizyonda yayınlanmasından sonra İçişleri Bakanı Klaas de Vries, ilgili belediyelerdeki savcılıklara konu hakkında harekete geçme ve araştırma başlatma çağrısında bulunduğunu bildirdi. 
     Demokratlar 66 Partisi tarafından yapılan açıklamada da, toplumda düşmanlık duygularını yaymaya çalışan imamların bulunduğu bu camilerin derhal kapatılması konusunda belediye başkanlarına yetki verilmesi istendi. 
     





</TEXT>
</DOC>
