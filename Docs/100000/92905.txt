<DOC>
<DOCNO> 92905 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/29/son/sontur24.html </URL>
<DATE> 2002/06/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Bakan Bal Ecevit'in görevini yerine getirmediği söylenemez 
</HEADLINE>
<TEXT>

     Devlet Bakanı Faruk Bal, Başbakan Bülent Ecevit'in görevine devam edip etmeyeceği ile ilgili kararı ancak kendisinin verebileceğini belirterek, ''Ecevit'in hastalığı nedeniyle Başbakanlığa zaman zaman gelmemiş olması görevini yerine getirmediği anlamına gelmez'' dedi. 
     Bal, Konya'nın Ereğli İlçesi'nde düzenlenen Beyaz Kiraz Festivali'nde gazetecilerin sorularını yanıtladı. Başbakan Ecevit'in koordinasyon ve Başbakanlık görevini, Başbakanlık, çalışma odası, bazen de konutunda sürdürdüğünü anımsatan Bal, bu konunun sürekli olarak gündeme getirilmesi ve ekonomide yaşanabilecek sıkıntıların nedeni olarak gösterilmesinin yanlış olduğunu söyledi. 
     Bal, bir soru üzerine, ''Başbakan Ecevit görevine devam edip etmeyeceği ile ilgili kararı ancak kendisi verebilir. Ancak, Ecevit'in hastalığı nedeniyle Başbakanlığa zaman zaman gelmemiş olması görevini yerine getirmediği anlamına gelmez'' dedi. 
     57. Hükümet'in gerçekleştirdiği yapısal reformlarla önemli 
     çalışmalara imza attığına işaret eden Bal, ''Parlamento'nun çalışmasında nasıl bir kusur görüyorlar da erken seçim istiyorlar 
     Erken seçim ile ilgili sözler boş sloganlardır. Türkiye artık sloganlarla yönetilmemektedir. Anyasa'daki kural bellidir. Bu kurala da bir kez uyalım bakalım ne olacak '' diye sordu. 
     Ereğli Belediyesi Mehter Takımı'nın konser verdiği şenliklerde, halkoyunları gösterileri sunuldu, dereceye giren kiraz üreticileri çeşitli hediyelerle ödüllendirildi. 
     





</TEXT>
</DOC>
