<DOC>
<DOCNO> 72094 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/12/spor/yurundul.html </URL>
<DATE> 2002/03/12/ </DATE>
<TIME>  </TIME>
<AUTHOR> ÖMER ÜRÜNDÜL  </AUTHOR>
<HEADLINE>
Roma’dan da çıkarsa 
</HEADLINE>
<TEXT>

     Galatasaray sezon öncesi transferde Okan, Emre, Fatih, Taffarel, Hagi, Jardel gibi çok önemli oyuncularını kaybetti. Ardından Popescu ile Ümit Davala gittiler. Son olarak da Hakan Ünsal. Yeni gelenlerde ise Mondragon hariç tek flaş isim yok. Bütün bunlara rağmen takım büyük işler yapıyor. Ligde lider durumda. Şampiyonlar Ligi’nde de ikinci turda en zor grupta bitime iki maç kala şansını sürdürüyor. 
     Ancak ne yazık ki Lucescu ve talebeleri, takdir edilmek yerine haketmedikleri eleştirilere hedef oluyorlar. Bilhassa Göztepe karşısındaki kötü futbol ve yenilginin nedenlerini kimse analiz edemeden yüklendi. Kadıköy’de Fenerbahçe derbisi, üç gün sonra Liverpool ile Anfield Road’da insanüstü bir mücadele, üç gün sonra Gençlerbirliği ile yüksek tempolu bir maç ve de yine üç gün sonra Liverpool ile kıran kırana bir rövanş. Kısıtlı kadroyla böylesine ağır bir fiziki tahribat ve arka arkaya sağlanan yüksek motivasyonlardan sonra Göztepe karşısında hangi silahını kullanacaksın Bugün, Dünya’nın en güçlü takımları Galatasaray’a oranla iki kat daha geniş ve kaliteli kadroya sahip olmalarına rağmen aşırı maç trafiğinden lig sendromu yaşıyorlar. 
     Yarın gece Roma’da hayati önem taşıyan tamam mı, devam mı maçı var. Rakip deneyimli, savaşçı bir yıldızlar topluluğu. Takım savunmaları sağlam, hücum güçleri yüksek. Yalnız ilerideki Totti - Montella - Delvecchio - Batistuta değil, herkes gol atabiliyor. Kenar adamları Cafu, Candela da dahil. Kendileri için çok önemli olan Lazio derbisini tahminlerin aksine beş golle kazanıp Seria A’da liderlik koltuğuna oturmaları moral motivasyonlarını da üst düzeye çıkardı. 
     Galatasaray’ın yine en büyük silahı yarın gece takım ruhudur. Lucescu’nun taktik planının odak noktası rakibe genişlik bırakmamak olacaktır. Alan savunmasında kenarları yardımlaşmalı kapatmak şart. Geriden garanti toplarla çıkıp, Roma’nın presine takılmamak gerekir. Ofansif girişimleri defansif yönü zayıf Cafu’nun kulvarından şekillendirmek akılcılık olur. Bizce en büyük tehlike, kaleye gelecek duran toplardır. 
     Galatasaray’ın yarın gece işi çok zor. Bunu kabul etmek gerekir. Kaybederse kimsenin de söyleyecek bir şeyi yok. Ancak Roma Olimpiyat Stadı’ndan da puanla çıkarsa söylenecek çok şey olur. 
     



 SPOR 






























</TEXT>
</DOC>
