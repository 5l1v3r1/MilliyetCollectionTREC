<DOC>
<DOCNO> 66136 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/06/siyaset/siy02.html </URL>
<DATE> 2002/02/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Büyük değil KOMİK ELÇİ 
</HEADLINE>
<TEXT>

Fransız elçi deprem toplantısında silah tanıttı 
     ANKARA Milliyet 

     İsveç’in Ankara Büyükelçisi Anne Dismorr’un Türkiye aleyhine sözler içeren kitapçık dağıtmasından sonra, Fransa’nın Ankara Büyükelçisi Bernard Garcia da, ülkesinin Afyon depremine yaptığı yardımı anlatmak için düzenlediği basın toplantısında, Fransız silah firmalarının TSK’ya satmak istediği silah sistemini tanıttı. 
     Garcia, Afyon depremi için ülkesinin yardım paketini açıkladığı basın toplantısında, uzun uzun Türk savaş uçaklarına satmak istedikleri 190 milyon dolarlık elektronik harp sistemlerini tanıttı. 
     
     Tekliflerini anlattı’ 
     Hava Kuvvetleri envanterindeki 60 adet F - 16 uçağını füze tehdidine karşı koruyacak elektronik harp sistemleri ihalesinde Fransız teklifinin iyi olduğunu savunan Garcia, şöyle konuştu 
     "Türk hükümeti eğer Fransız firmasını seçecek olursa bu tesadüfi olmaz, belli nedenleri vardır. Biz avantajlı teklif verdik. Rakiplerimizin bizden daha iyi tekliflerde bulunduğunu sanmıyorum. Ama tabii ki en iyi kararı yine Türk hükümeti verecek." 
     
     1500 kumanya 
     Depremde yaptıkları yardıma da "kısaca değinen" Garcia, hükümetinin büyükelçilik personeli için hazırlattığı deprem kumanyalarından Afyon’a 1500 tane gönderdiklerini söyledi. Deprem kuşağında bulunan ülkelerdeki Fransız büyükelçilikleri için hazırlanan kumanyalarda konserve, bisküvi, çorba, bir öğün kahvaltı, sakız, karamel, şeker, çikolata gibi kuru gıda maddeleri bulunuyor. 
     



 SİYASET 











</TEXT>
</DOC>
