<DOC>
<DOCNO> 57634 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/17/son/sonspo09.html </URL>
<DATE> 2001/12/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Emre "İtalya'da endişelendiğim şeyler başıma gelmedi " 
</HEADLINE>
<TEXT>

     Sezon başında İtalya'nın FC Inter takımına transfer olan Emre Belözoğlu, bu ülkeye giderken taşıdığı endişelerin hiçbirinin başına gelmediğini söyledi. 
     Kendisine ait ''www.emrebelozoglu.net'' internet sitesinde açıklama yapan yıldız futbolcu, transferi esnasında uyum sorunu, dil problemi ve yabancı düşmanlığı gibi çekincelerinin bulunduğunu kaydederek, ''Allah'a çok şükür endişelerimin hiçbiri başıma gelmedi. 
     Buranın yaşam biçimine, kültürüne, tarzına her şeyine alıştım. 
     İtalyanca'yı yavaş yavaş sökmeye başladım. Mesleğimi oldukça başarılı icra ettiğim inancındayım. Buradaki taraftarların da beni sevdiğini görüyorum'' diye konuştu. 
     Emre, bayramların kendisi için büyük önem taşıdığını ve sevdikleriyle birlikte olmaktan hoşlandığını belirterek, annesi ile babasının yanına gelmesiyle hasretinin biraz da olsa dindiğini söyledi. 
     Ligde Chievo karşısında aldıkları 2-1'lik mağlubiyetle ilgili olarak ise Emre, şunları kaydetti 
     ''Hiç ummadığımız bir yenilgi aldık. Ancak şunu söyleyebilirim bu takım bizden sonra, bu ligin en güçlü takımı. Kimsenin önemsemediği Chievo, bir anda zirveye yerleşti. Açıkçası böyle bir sonucu beklemiyorduk. Bu maçta tam oyuna gireceğim sırada Okan ağabeyin talihsiz bir şekilde sakatlanması sonucu, hocamızın oyun planları değişti ve beni oyuna almaktan vazgeçti. Kısmet değilmiş.'' 
     






</TEXT>
</DOC>
