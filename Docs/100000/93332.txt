<DOC>
<DOCNO> 93332 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/02/son/sonspo19.html </URL>
<DATE> 2002/07/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Hasan Şaş değerlendirmede 6. sırada 
</HEADLINE>
<TEXT>

     17. Dünya Kupası'nda gösterdiği başarılı performansla, takımının finale yükselmesinde büyük pay sahibi olan Almanya Milli Takımı'nın kalecisi ve kaptanı Oliver Kahn, kupanın en iyi oyuncusu seçilerek FIFA'nın ''altın top'' ödülüne layık görüldü. 
     FIFA'dan yapılan açıklamada, 33 yaşındaki Oliver Kahn'ın, FIFA Teknik Çalışma Grubu tarafından yapılan değerlendirmede, 592 oydan 147'si ve oyların yüzde 25'ini alarak ''altın top'' ödülüne layık 
     görüldüğü bildirildi. Kahn böylece, bu ödülü kazanan tarihteki ilk kaleci oldu. Kupada eski SSCB'li ünlü kaleci Lev Yaşin anısına verilen ''en iyi kaleci'' ödülünü de kazanan Kahn'ın ardından klasmanda, Brezilyalı geçen kupanın ''altın top'' ödüllü sporcusu ve bu kupanın gol kralı Brezilyalı Ronaldo, 126 oy ve yüzde 21 oranla ikinciliği, Güney Koreli Hong Myung Bo, 108 oy ve yüzde 18 oranla üçüncülüğü, Dünya Şampiyonu Brezilyalı futbolculardan Rivaldo, 93 oy ve yüzde 16 oranla dördüncülüğü, Ronaldinho, 54 oy ve yüzde 9 oranla beşinciliği alırken, A Milli Takım'dan Hasan Şaş ise 26 oy ve yüzde 4 oranla altıncı sırada yer aldı. Diğer adayların oy dağılımı ise şöyle 7-El Hadji Diouf Senegal 15 oy yüzde 3 8-Roberto Carlos Brezilya 12 oy yüzde 2 9-Michael Ballack Almanya 6 oy yüzde 1 10-Fernando Hierro İspanya 5 oy yüzde 1 Bu yıl 6.sı verilen bu ödülü, daha önce 1982'de İspanya'da İtalyan Paolo Rossi, 1986'da Meksika'da Arjantinli Diego Maradona, 1990'da İtalya'da İtalyan Salvatore Schillaci, 1994'de ABD'de Brezilyalı Romario ve 1998'de Fransa'da da yine Brezilyalı Ronaldo kazanmıştı. 
     





</TEXT>
</DOC>
