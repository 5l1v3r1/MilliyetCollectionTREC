<DOC>
<DOCNO> 55734 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/05/son/sontur29.html </URL>
<DATE> 2001/12/05/ </DATE>
<TIME>  </TIME>
<AUTHOR>  </AUTHOR>
<HEADLINE>
İş söylentisi bile umut oluyor... Özel hastaneye 733 başvuru... 
</HEADLINE>
<TEXT>

     Niğde'de, ''1 hemşire alınacak'' şeklindeki söylenti üzerine özel hastaneye 733 kişi başvurdu. 
     Özel Hacettepe Hastanesi Hemodiyaliz Ünitesi'ne bir hemşire alınacağını duyan 191 meslek yüksekokulu, 325 meslek lisesi mezunu kız ile çeşitli okullardan mezun 217 erkek hastaneye başvurdu. 
     Hastane Başhekimi Dr. Atakan Canbulat, yaptığı açıklamada, hemşire almayı planladıklarını, ancak bunu resmen ilan etmediklerini belirtti. 
     Başvuruda bulunanları boş çevirmeyip, bir dilekçe ile bir fotoğraflarını aldıklarını ifade eden Canbulat, şunları kaydetti 
     ''İşe ihtiyacı olan kişiler, söylentiyi duyar duymaz hemen hastanemize koştular. Resmi ilan yapmamamıza, üstelik sadece bir kişi almayı planlamamıza rağmen başvuranların sayısı 733'ü buldu. İş ilanı yapsaydık, bu rakam herhalde 2-3 katına çıkardı. Başvuran erkeklerin çoğu, hastanenin başka birimlerinde çalışmayı umuyorlar. Bu durum, Türkiye'deki işsizlik gerçeğinin boyutunu bütün çıplaklığıyla sergiledi.'' Canbulat, hemodiyaliz ünitesini tamamladıktan sonra başvuruda bulunanlar arasından bir kişiyi seçeceklerini bildirdi. 
     






</TEXT>
</DOC>
