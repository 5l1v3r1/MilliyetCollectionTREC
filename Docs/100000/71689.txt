<DOC>
<DOCNO> 71689 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/09/son/sontur06.html </URL>
<DATE> 2002/03/09/ </DATE>
<TIME>  </TIME>
<AUTHOR>  </AUTHOR>
<HEADLINE>
İsmail Cem'den İsrail ve Filistin'e şiddete son çağrısı 
</HEADLINE>
<TEXT>

     Dışişleri Bakanı İsmail Cem, Orta Doğu'da yaşanan şidddetin İsrail ve Filistin halklarının "intiharı" görünümünü kazandığını belirtirken, iki ülkeye "derhal ve ön koşulsuz olarak şiddete son verin" çağrısı yaptı. 
     Dışişleri Bakanı İsmail Cem, yaptığı yazılı açıklamada, Orta Doğu'yu savaş alanına dönüştüren İsrail-Filistin çatışmasının, bütün bölge istikrarını, hatta barışını tehdit eden bir düzeye tırmandığını belirtti. Olayların, İsrail ve Filistin halklarının müşterek intiharı görünümü kazandığını kaydeden Cem, gelişmeleri "vahim" olarak niteledi. 
     Türkiye'nin, Filistin ve İsrail ile yakın ve iyi ilişkileri olan az sayıdaki ülkelerden biri olduğunu, Türkiye'nin Orta Doğu'da kanın durması için her iki tarafla da sürekli temas içinde bulunduğunu kaydeden Cem, "şiddetin durması, sonra tarafların görüşmesi" ya da "tarafların görüşmesi sonra şiddetin durması" gibi ön koşula bağlanmış yaklaşımların yanlış olduğunu söyledi. Cem,"Türk Hükümeti, şiddetin tırmanmaya başladığı daha ilk günlerden itibaren bu hususun altını defaatle ve ısrarla çizmiştir. Yapılması gereken derhal ve ön koşulsuz olarak görüşmelere başlanmasıdır. İki taraf, denhal ve ön koşulsuz olarak, uygulayageldikleri şiddete son vermelidir. Filistin, kendi içindeki şiddet unsurlarını tecrit etmek ve yargılamak için elinden geleni yapmalıdır. İsrail, ölçüsüz kuvvet kullanımına ve masum sivillerin öldürülmesiyle sonuçlanan davranışlarına son vermelidir" dedi. 
     
     ABD etkin olmalı 
     Bölge dışında olmasına karşın İsrail-Filistin barışı için en etkili konumda bulunan ABD'nin, her iki tarafa eşit mesafede durarak, etkinliğini artırması gerektiğini kaydeden Cem, Türkiye'nin, bölgeye olan yakın ilgisini ve barışın sağlanması yönünde gerekli gördüğü girişimleri sürdüreceğini belirtti. Cem, "İsrail ve Filistin yönetimlerinin güvenliği değil şiddeti ve ölümü kendi halklarına getiren siyasetlerinden vazgeçmeleri, sadece kendi insanlarına karşı değil tüm bölge insanlarına karşı sorumluluklarıdır" diye konuştu. 
     






</TEXT>
</DOC>
