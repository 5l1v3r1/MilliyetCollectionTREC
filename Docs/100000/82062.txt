<DOC>
<DOCNO> 82062 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/04/son/sondun24.html </URL>
<DATE> 2002/05/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Fransa'da tarihi seçim yarın yapılacak 
</HEADLINE>
<TEXT>

     Fransızlar, cumhurbaşkanlığı seçimlerinin ikinci turu için yarın sandık başına gidecek. 
     Oy verme işlemi, yerel saatle 09.00'da başlayacak, sandıklar taşra kentlerinde saat 18.00'e kadar, büyük kentlerde ise saat 20.00'ye kadar açık kalacak. 
     İlk turun aksine, ikinci turda seçime katılma oranının yüksek olması bekleniyor. İlk turda, 40 milyon seçmenin yaklaşık yüzde 28'i sandığa gitmemişti. 
     Seçimlerin ikinci turunda, ''vekaletle'' oy kullananların sayısının da yüksek olması bekleniyor. Fransız yasaları, seçimlerde ''vekaletle'' oy kullanılmasına olanak sağlıyor. 
     Fransa'da 1995 yılında yapılan cumhurbaşkanlığı seçimlerinin ikinci turunda, yaklaşık 700 bin kişi vekaletle oy kullanmıştı. 
     Fransa'da siyasi gözlemcilere göre, Pazar günü yapılacak ikinci tur, bir anlamda Jean-Marie Le Pen ve aşırı sağa karşı bir referandum niteliği taşıyor. 
     Aşırı sağcı Jean-Marie Le Pen'in ilk turda, büyük bir sürpriz yaparak Sosyalist Başbakan Lionel Jospin'i yarış dışı bırakması, Fransa'da şok etkisi yaratmıştı. 
     
     CHIRAC EZİCİ BİR ÇOĞUNLUKLA ÖNDE 
     Fransa'da son yapılan anketler, Cumhurbaşkanı Jacques Chirac'ın ikinci turda yüzde 75 ile 82 arasında oy alacağını gösteriyor. Le Pen'in ise yüzde 18 ile 25 arasında oy alması bekleniyor. 
     İkinci turu büyük bir sürpriz yaparak kalan Le Pen, ikinci turda yüzde 30 civarında oy almasının kendisi için büyük başarı olacağını düşünüyor. 
     Fransa'da 2000 yılında düzenlenen referandum sonucu, daha önce yedi yılda bir olan cumhurbaşkanlığı seçimlerinin, beş yılda bir yapılması kararlaştırılmıştı. 
     Seçimin ilk turunda hezimete uğrayan Lionel Jospin, ikinci turdan sonra siyaseti bırakacağını açıklamıştı, Jospin, sol seçmenlere ikinci turda Le Pen'e karşı, ezeli rakibi Chirac'ı desteklemeleri yolunda çağrıda bulunmuştu. 
     Sosyalist Parti ile birlikte, Yeşil ve Komünist Parti de yaptıkları açıklamalarda Chirac'a oy verilmesini istediler. 
     Le Pen'in sadece Fransa'yı değil tüm Avrupa'yı sarsan seçim başarısından sonra, son bir hafta içinde ülke genelinde geniş katılımlı protestolar düzenlendi. 
     Son olarak, ''1 Mayıs İşçi bayramında'' Paris'te 500 bin taşra kentlerinde ise 800 bin kişi Fransa tarihinin en geniş katılımlı protesto gösterilerine imza atarak, Le Pen'e ve aşırı sağa karşı çıktılar. 
     Fransa, cumhurbaşkanlığı seçiminin ikinci turundan sonra, Haziran ayında yine iki turlu yapılacak genel seçimlerin heyecanını yaşayacak. 
     





</TEXT>
</DOC>
