<DOC>
<DOCNO> 93321 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/02/son/sonspo08.html </URL>
<DATE> 2002/07/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Alpay "Türk takımlarından transfer teklifi aldım" 
</HEADLINE>
<TEXT>

     A Milli Futbol Takımı ve Aston Villa'nın başarılı savunma oyuncusu Alpay Özalan, aralarında Türk ekiplerinin de bulunduğu birçok takımdan transfer önerileri aldığını açıkladı. 
     Alpay, internetteki ''www.alpayozalan.com'' adresli sitesinde yaptığı açıklamada, milli takım kampındayken hakkında birçok transfer dedikodusunun çıkarıldığını belirterek, şunları kaydetti 
     ''Evet, aralarında Türk takımlarının da bulunduğu birçok takımdan transfer teklifi aldım. Ama hiçbirine olumlu ya da olumsuz bir yanıt vermedim. Dünya Kupası'nın sona ermesini bekledim. Aston Villa ile 2 yıl daha sözleşmem var. Ben Ada'da çok huzurlu ve mutluyum. Ancak Aston Villa Kulübü'nde eksik olan tek şey, belirli bir hedef ve idealin olmaması. Bu da açıkçası bazen beni yeni arayışlara itiyor. 
     Ama dediğim gibi kulübümü seviyorum ve yarın yöneticilerle biraraya geleceğim. Herşey o zaman netleşecek.'' Deneyimli futbolcu, muhteşem bir Dünya Kupası'nı geride bıraktıklarını, bu kupada yaşananların uzun yıllar konuşulacağını ve unutulmayacağını bildirdi. 
     17. Dünya Kupası'nda aldıkları başarılı sonuçları normal 
     karşıladıklarını kaydeden Alpay, şunları kaydetti 
     ''Bizim kupada aldığımız bu büyük başarı diğer ülkeler tarafından normal karşılanırken, bizim ülkemizde bazı spor yazarları tarafından sürpriz olarak yorumlandı. Bu konu üzerinde durmayacağım ama şunu da söylemden geçemeyeceğim. Bizim bu kupadaki hedefimiz tam 1 yıl öncesinden, henüz daha elemeleri bile garantilemediğimiz bir anda, kupayı ülkemize getirmekti. Takım olarak buna inanmıştık ve başarılı olacağımızı biliyorduk. Bu yüzden Dünya üçüncülüğü bizim için sürpriz olmadı. Biz daha iyisini yapacağımızı, kupayı ülkemize getireceğimizi umuyorduk'' diye konuştu. 
     Alpay, Dünya Kupası Altın Karması içinde bir Türk futbolcusu olarak yer almanın kendisini onurlandırdığını, ayrıca karşılama töreninin de mükemmel olduğunu vurgulayarak, ''Karşılama töreni tek kelimeyle mükemmeldi. Binlerce kişinin, biz daha uçaktan iner inmez başlayan tezahüratları, Taksim'e gidinceye kadar sürdü. Gönül isterdi ki Taksim Meydanı'nda üçüncülük sertifikasını değil, kupayı hediye edelim. İnşallah bir dahaki sefere'' dedi. 
     





</TEXT>
</DOC>
