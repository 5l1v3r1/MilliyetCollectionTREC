<DOC>
<DOCNO> 86966 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/30/son/sondun21.html </URL>
<DATE> 2002/05/30/ </DATE>
<TIME>  </TIME>
<AUTHOR>  </AUTHOR>
<HEADLINE>
AB'nin Sevilla zirvesinde grev gölgesi 
</HEADLINE>
<TEXT>

     AB Dönem Başkanı İspanya'nın Sevilla kentinde 21-22 Haziran günleri yapılacak AB zirvesinin, ülkedeki grevler yüzünden geniş ölçüde aksaması bekleniyor. 
     İspanyol El Pais gazetesinin haberine göre, 15 AB üyesinin ve 13 aday ülkenin devlet ve hükümet başkanları ile dışişleri bakanlarının katılacağı zirvede, 2 bini gazeteci olmak üzere 5 binden fazla katılım öngörülüyor. 
     İspanya'da 20 Haziran'da yaplması planlanan genel grev nedeniyle, havaalanlarında ve otellerde hizmetler geniş ölçüde aksayacak. El Pais, ulaştırma ve iletişim hizmetlerinde greve katılımın geniş olacağını duyurdu. Otobüs ve taksi sürücüleri ile tren makinistleri de grev kapsamına giriyor. 
     Sendikalar, 20 Haziran eylemi dışında 18 ve 21 Haziran'da da kısmi grevler planlıyor. AB zirvesinin ilk günü, Sevilla'ya 160 program dışı uçak seferi yapılması öngörülüyor. Bu seferlerin ve alan hizmetlerinin geniş ölçüde aksayacağı ifade ediliyor. 
     





</TEXT>
</DOC>
