<DOC>
<DOCNO> 71604 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/09/spor/spo02.html </URL>
<DATE> 2002/03/09/ </DATE>
<TIME>  </TIME>
<AUTHOR>  </AUTHOR>
<HEADLINE>
"Hançer vurmayız" 
</HEADLINE>
<TEXT>

Fenerbahçe Başkanı Aziz Yıldırım ile Teknik Direktör Lorant, operasyon söylentilerinden tedirgin olan oyunculara güven aşıladılar, "Moralinizi bozmayın. Biz kimseyi arkadan hançerlemeyiz" diye konuştular 
     YUSUF KOBAL 

     Samandıra’ya çıkartma 
     SARI-LACİVERTLİ ekipte sezon sonunda takımda büyük bir operasyon yapılacağı şeklindeki haberlerden rahatsız olan yönetim, futbolculara moral vermeye çalışıyor. Başkan Aziz Yıldırım, Lorant’ın tesisleri medyaya kapamasına yol açan haberlerin ardından önceki akşam yönetici Sadettin Saran ile birlikte Samandıra’ya gitti. Yıldırım, başta isimleri üzerinde spekülasyon yapılan oyuncular olmak üzere tüm futbolculara güvendiklerinin altını çizdi. 
     
     "Kimseyi satmayız" 
     FENERBAHÇE Başkanı’nın, "Biz kimseyi satmayız. Böyle bir operasyon yapacağımız yolundaki haberler asılsızdır. Fenerbahçe’nin başarısında pay sahibi olanlar hiç endişelenmesin. Moralinizi bozmayın. Bu tür asılsız şeylere de kulak asmayın" dediği öğrenildi. Yıldırım’ın, takımın Galatasaray - Beşiktaş derbisine odaklanmasından endişe duyduğu için oyuncularını uyarma ihtiyacı hissettiği, Antalya maçından mutlak galibiyet istediği ifade edildi. 
     
     "Size güveniyoruz" 
     TEKNİK Direktör Werner Lorant da, "Biz kimseyi arkadan hançerlemeyiz. Hepinize güveniyorum. Kimsenin satılması konusunda da yönetime rapor vermedim. Hedefimiz şampiyonluk, bu yolda ilerleyeceğiz. Bunu başaracağımıza inanıyorum" diye konuştu. Alman hoca, Aziz Yıldırım gittikten sonra Sadettin Saran ile uzun süren bir toplantı yaptı. Bu toplantıda yurt dışından transfer edilecek futbolcuların listesinin ve durumunun gözden geçirildiği bildirildi. 
     
FENER’E bir sambacı daha      YENİ dönem için oyuncu arayışlarını sürdüren Lorant’ın, Werder Bremen’in Brezilyalı forveti Ailton ile de görüştüğü ortaya çıktı. 28 yaşındaki futbolcu, Alman gazetecilere yaptığı açıklamada, kendisine yapılan teklifi doğrulayarak, "Fenerbahçe, Şampiyonlar Ligi veya UEFA Kupası’nda mücadele edecek. Bu benim için çok cazip. Önümüzdeki hafta Lorant ile görüşeceğim" dedi. 
     SARI - Lacivertli kulübün Dış İlişkiler Sorumlusu Sadettin Saran da Ailton ile ilgilendiklerini doğruladı. Saran, hem Agostoni, hem de Ailton’un transfer listelerinde yer aldığını belirtti. Bu sezon Werder Bremen’de 9 gol atan 28 yaşındaki Sambacı, Bundesliga’nın en hızlı forvetleri arasında gösteriliyor. Ailton daha önce ülkesinde Botafago, Guarani ve Santa Cruz formalarını giydi. 
     
Lorant kararsız      ANTALYASPOR maçının İstanbul’daki son çalışmasını dün akşam Samandıra’da yapan Fenerbahçe’de, Teknik Direktör Lorant sakatlıktan yeni çıkan Revivo’ya forma verip, vermeme konusunda kararsızlık yaşıyor. Alman hoca, dün takımdan ayrı çalışan İsrailli oyuncu hakkındaki son kararını maç öncesi verecek. Lorant’ın, cezalı Ümit de dahil, tüm oyuncuları Antalya’ya götüreceği bildirildi. Sarı - Lacivertliler, bugün Belek’e gidip, kampa girecekler. 
     
Migros’tan bilet kampanyası      ŞÜKRÜ Saracoğlu Stadı’ndaki Migros, müşterileri için bilet kampanyası başlattı. Migros Club Kartı ile 30 milyon liranın üzerinde alış veriş yapan herkese açık tribün bileti verilecek. Şirket yekilileri, bu kampanya ile hem cirolarını artırmayı, hem de taraftarlara hizmet vermeyi hedefliyor. Öte yandan yönetim, büyük ilgi gösterilmesi üzerine Antalyaspor yönetiminden maç için 10 bin bilet talep etti. 
     
Kim kocama yaşlı diyor      Sarı - Lacivertli takımın tecrübeli futbolcusunun eşi Nazan Ercan, Dünya Kadınlar Günü’nde Abdullah’a tam destek verdi. Nazan Ercan, "Eşim futbola Fenerbahçe’de başladı, burada da bırakacak. O’na yaşlı diyenler etrafına baksın. 34 yaşındaki Zidane’nın değeri 80 milyon dolar. Abdullah henüz 31 yaşında. 35 yaşına kadar bu işten ekmek yiyecek. Şampiyonluğun tek adayı Fenerbahçe’dir" dedi. n YUSUF DURSUN 
     
Belek’te dev zirve      FENERBAHÇE’NİN yeni yönetimi, bugün Belek’te toplanıp, görev bölümü yapacak. Takımla birlikte Antalya’ya uçacak olan yöneticiler, gelecekle ilgili planları masaya yatırıp, görüş alış verişinde bulunacak. Teknik Direktör Lorant da, yeni üyelerle tanışacak. Yöneticilerin birçoğunun eski görevlerini sürdüreceği bildirilirken, Nihat Özdemir’in ikinci başkanlığa getirilmesi bekleniyor. 
     



 SPOR 





















</TEXT>
</DOC>
