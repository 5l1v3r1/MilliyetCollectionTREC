<DOC>
<DOCNO> 67146 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/12/ekonomi/eko02.html </URL>
<DATE> 2002/02/12/ </DATE>
<TIME>  </TIME>
<AUTHOR>  </AUTHOR>
<HEADLINE>
100 bin dolarlık aracılar varmış 
</HEADLINE>
<TEXT>

Petrol İşleri Genel Müdürü Çelik, 100 bin dolara kadar ulaşan aracılık’ sistemini yok ettiklerini, bazı bakan ve milletvekillerinin usule aykırı taleplerine geçit vermediklerini söyledi 
     Petrol İşleri Genel Müdürü Yusuf Çelik, usule aykırı pertol ürünlerinin ithalatı için bazı bakan ve milletvekillerinin devreye girdiklerini öne sürdü. 
     Çelik, Elektrik İşleri Etüd İdaresi’nin EİEİ faaliyet gösterdiği Eskişehir Yolu üzerindeki binada tahsis edilen iki katın genel müdürlük olarak tefriş edilmesi için yapılan masrafların, akaryakıt dağıtıcıları ve solvent ithal eden firmalarca karşılandığı yönündeki iddialara açıklık getirdi. 
     
     İthalatta aracısız düzen 
     Genel müdürlüğün tefrişine akaryakıt dağıtıcılarının katkıda bulunduklarını doğrulayan Çelik, ancak bu katkının zora dayalı olmadığını dağıtıcıların, "faturaları alarak gönüllü olarak ödemeyi üstlendiklerini" söyledi. Tefriş işi için toplanan paraların bir bölümünün bazı yöneticilerin özel hesaplarına aktarıldığı yolundaki iddiayı ise sert bir dille yalanlayan Çelik, böyle bir şeyin kesinlikle söz konusu olamayacağını belirterek, "Kimde bilgi ve belge varsa ortaya koysun" diye konuştu. 
     Çelik, solvent ithal eden şirketlerden ise tefriş sırasında herhangi bir destek alınmadığını kaydetti. Çelik, bazı bakan ve milletvekillerinin usule ve mevzuta aykırı işler için devreye girdiklerini öne sürerek, bu kapsamda hiçbir işleme "geçit" vermediklerini açıkladı. Çelik, göreve gelir gelmez özellikle boya, kimya ve ilaç sanayiinde kullanılan ve son derece kritik bir malzeme olan solvent başta olmak üzere petrol ürünlerinin ithalatının "aracısız" yapılabilmesine olanak tanıyan düzenlemeler yaptıklarını söyledi. 
     
     Çıkarları zedelendi’ 
     Böylece solventin de içinde yer aldığı petrol ürünlerine yönelik ithalatta 100 bin dolara kadar ulaşan "aracılık, tefecilik" sistemini ortadan kaldırdıklarını vurgulayan Çelik, yapılan bu düzenlemelerden bazı çevrelerin "rahatsız" olmasının da son derece doğal olduğunu söyledi. 
     Yusuf Çelik, çıkarları zedelenen bu çevrelerin, yöneticilere yönelik bazı asılsız iddiaları gündeme getirebileceklerini söyledi. 
     



 EKONOMİ 

















</TEXT>
</DOC>
