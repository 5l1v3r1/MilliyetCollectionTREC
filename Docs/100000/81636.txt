<DOC>
<DOCNO> 81636 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/02/son/sondun16.html </URL>
<DATE> 2002/05/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Belçika prensi ceza ödememek için polisten kaçmaya çalıştı 
</HEADLINE>
<TEXT>

     Belçika Kralı 2. Albert'in oğlu Prens Laurent, trafik kurallarına saygı göstermediği gerekçesiyle taşıtını durduran polislerden kaçarak kurtulmayı denedi. Prens, Brüksel merkezindeki şehir trafiğinde başarılı olamadı ve arabasıyla 200 metre mesafe yapabildikten sonra yakalandı. 
     Belçika basınına yansıyan habere göre, ''Mercedes E55 AMG'' marka, azami sürati saatte 250 kilometre olan arabasıyla şehir merkezinde yol alan 40 yaşlarındaki Prens, sivil bir polis ekibinin dikkatini çekti. 
     Sürat kısıtlamalarına uymayan, kırmızı ışıkta geçen, hatalı sollama yapan, sinyallerini kullanmayan, gereksiz yere klakson çalan Prens Laurent, polis arabası tarafından durduruldu. Kendisini tanıyan polislere küfür eden ve ''acelesi olduğunu'' söyleyen Prens, gaza basarak ekipten kaçmayı denedi, ancak yakalandı. 
     Savcılık, Prens Laurent'a 485 euro para cezası verildiğini açıklarken, Belçika basını Prens'i ve gördüğü ''özel muameleyi'' eleştiriyor. Basın, Prens'e kimlik sorulmamasını, alkol kontrolü yapılmamasını, ehliyetinin iptal edilmemesini, verilen para cezasının azlığını normal bulmuyor. 
     Trafik ihlalleriyle ünlü Prens Laurent, geçen ay da azami süratin 70 kilometre olduğu yolda saatte 137 kilometre ile giderken radara 
     yakalanmıştı. Polisler tarafından durdurulan Prens, ''dokunulmazlığı olduğunu'' söyleyerek yoluna devam etmişti. Olayı öğrenen Başbakan Verhofstadt, Bakanlar Kurulu'nda çok sert bir konuşma yaparak, sadece Kral'ın ''yasalar üstü'' olduğunu, Prens'in dokunulmazlığı bulunmadığını hatırlatmıştı. Verhofstadt, Laurent'a bir mektup yazdığını ve kendisini sert bir şekile uyardığını bildirmişti. Ancak bu olayın ardından, Belçika Başbakanı Verhofstadt'ın makam arabasının, azami süratin 120 kilometre olduğu bir otoyolda 179 kilometre süratle giderken radara yakalandığı basına yansımıştı. Motosiklet ve sürat meraklısı Belçika Kralı 2. Albert de korumasız olarak motosiklet gezintileri yapıyor. Kral, bir süre önce, Charleroi bölgesinde, aşırı sürat yaparken yakalandı. Polisler, durdurdukları şahsın 2. Albert olduğunu görünce, ''Belçika yasalarının üstünde olan ve yasalara uymak zorunluluğu bulunmayan tek kişiyi'' cezasız serbest bıraktılar. Belçika Tarım Bakanı Jose Happart da geçen ay, otoyolda 160 kilometre süratle giderken yakalanmıştı. Valon Bakan Happart, makam arabasının söz konusu olduğunu söyleyerek, ''Şoförüm genelde 150 kilometrenin üzerinde süratle yol alır. Ne olmuş yani Ceza gelince ödüyorum'' diye konuşmuştu. 
     





</TEXT>
</DOC>
