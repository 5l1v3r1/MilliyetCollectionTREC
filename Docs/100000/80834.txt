<DOC>
<DOCNO> 80834 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/28/spor/yurundul.html </URL>
<DATE> 2002/04/28/ </DATE>
<TIME>  </TIME>
<AUTHOR> ÖMER ÜRÜNDÜL  </AUTHOR>
<HEADLINE>
Göztepe’nin başarısı 
</HEADLINE>
<TEXT>

     Dün İstanbul’da çok güzel bir havada, mevsim sonu olmasına rağmen mükemmel bir zeminde, futbol seviyesi vasatı aşmayan bir lig mücadelesi izledik. Beşiktaş’ın hedefinin kalmamasından dolayı bu saha içi görüntüsü doğaldı. 
     İlk yarıda Beşiktaş’ın temposu düşüktü. Takım presi yetersizdi. Hücum girişimleri seyrekti. Buna rağmen rakip defansın yerleşme yanlışlarından ve kişisel hatalarından net fırsatlar ele geçti. Ama değerlendirilemedi. Skor avantajı sağlayan gol duran toptan geldi. Kısa süre sonra, ofansif ağırlıklı oyunda artık klasikleşen rakip atak olgunlaşırken defans blokunun çizgi halinde arkasında 30 metre genişlik bırakması gündeme gelince skor dengelendi. 
     İkinci devre Beşiktaş tempoyu artırdı. Yoğun bir baskı kurdu. Ama ilk yarıdaki gibi üretkenlik sağlayamadı. Çünkü Göztepe gömülü alan savunması uyguluyor, ilk yarıdaki yanlışlara düşmüyordu. Bu görüntüde giden oyunda yine bir kontratakta Göztepe geniş alanda yakaladığı Beşiktaş defansının arkasına Mehmet’in kişisel becerisi ile sarkıp skor avantajı sağladı. Bundan sonra Beşiktaş’ın şuursuz baskısı devam etti. Ama morallenen Göztepe karşısında neticeyi değiştiremediler. Göztepe’nin rahatlamak için bir puana ihtiyacı vardı. İlk yarıda oyunu kora kor kabul edince takım savunmasında arızalar gösterdiler. Teknik Direktör Ümit Kayıhan devre arasında bu hatalara tedbir getirdi. Mkhalele orta sahadan sürpriz bir şekilde depar kulvarlarına sarkarak gole gitmesi planlanan bir oyuncuydu. Savunmaya yardımlarının yanında bu icraatlarını da başarıyla yerine getirdi. Üç tane önemli girişiminde arkadaşları pas zamanlamasını ayarlayamadılar. Ama bir pozisyonda skora denge getiren golü attı. Biz sezon başından beri Mkhalele’nin orta beşlinin kenarında görevlendirilmesini eleştirmiştik. Göztepe önemli bir başarıya imza attı. Bu başarı yalnızca dünkü üç puan değildi. Bu lig için yetersiz kadrosuyla topladığı puanlardı. 
     Hakem Murat Ilgaz, bir iki hatası dışında iyi bir yönetim gösterdi. 
     



 SPOR 



































</TEXT>
</DOC>
