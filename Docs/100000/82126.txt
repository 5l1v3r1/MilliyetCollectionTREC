<DOC>
<DOCNO> 82126 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/04/son/sontur18.html </URL>
<DATE> 2002/05/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Hastaneden açıklama "Ecevit'in tetkikleri sürüyor" 
</HEADLINE>
<TEXT>

     Başkent Üniversitesi Hastanesi Basın Müşaviri Mahmut Temizyürek, Başbakan Bülent Ecevit'in belinden rahatsızlığı nedeniyle hastaneye getirildiğini, devam eden tetkiklerin 1-2 saat içerisinde bitebileceğini bildirdi. 
     Temizyürek, hastane önünde gazetecilere yaptığı açıklamada, Ecevit'in belindeki rahatsızlığı nedeniyle hastaneye getirildiğini söyledi. Temizyürek, ''Tetkikler devam ediyor. Bir bel şikayetiyle gelmiş durumda. Tetkikler, 1-2 saat içinde bitebilir. Daha sonra size açıklama yapılacak'' dedi. Temizyürek, Başbakan Ecevit'in tetkiklerini birçok doktorun yaptığını ve bu tetkiklerde Ecevit'in doktoru Turgut Zileli'nin de hazır bulunduğunu ifade etti. 
     DSP Genel Sekreteri Hasan Gülay da, gazetecilerin soruları üzerine, Başbakan Ecevit'in muayenesinin devam ettiğini belirterek, ''Herkes rahat olsun. Sayın Başbakan çok iyi'' diye konuştu. 
     Gülay, bir gazetecinin, ''Başbakan'ı gördünüz mü '' sorusuna, ''Benim görmeme gerek yok. Tetkikler devam ediyor'' yanıtını verdi. 
     Bu arada, Başkent Üniversitesi Hastanesi'ne TBMM Başkanı Ömer İzgi, Devlet Bakanı Şükrü Sina Gürel ile İçişleri Bakanı Rüştü Kazım Yücelen de geldi. 
     





</TEXT>
</DOC>
