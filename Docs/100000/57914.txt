<DOC>
<DOCNO> 57914 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/19/son/sondun13.html </URL>
<DATE> 2001/12/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Ürküten gelişme... Avrupa'da çocuk seks ticareti artıyor 
</HEADLINE>
<TEXT>

     Çocuk seks ticareti konusunda hazırlanan bir rapor, Doğu Avrupa'dan Batı Avrupa'ya çocuk ticaretinin artık ''günlük'' hale geldiğini, her yıl çok sayıda çocuğun fahişeliğe zorlandığını ortaya koydu. 
     Kısmen Avrupa Komisyonu tarafından finanse edilen rapor, Doğu Avrupa'daki hemen hemen her ülkeden, İngiltere, Belçika, Finlandiya, Fransa, Almanya, İtalya, Norveç ve Hollanda'dan oluşan 8 ''alıcı'' ülkeye yönelik acımasız ticaretin korkunç yüzünü gözler önüne seriyor. 
     Çocukların cinsel amaçlarla kullanılmasını sona erdirmeyi amaçlayan Uluslararası Çocukların Savunması örgütünün hazırladığı raporun yayımcılarından Annemieke Wolthuis, Reuters'e yaptığı açıklamada, sorunun giderek daha da vahimleştiğini söyledi. 
     ''Çocukların Doğu Avrupa'dan Batı Avrupa'ya Cinsel Amaçlarla Ticareti'' başlıklı rapor, çocuk seks ticareti konusunda Japonya'da düzenlenen uluslararası kongrede, Avrupalı yetkili Marc Verwilghen'e sunuldu. 
     Raporda, çoğunluğu 15 ila 18 yaşlarında olan çocukların, zorla fahişe olarak çalıştırılmak için kaçırıldıkları, baskıya maruz kaldıkları ya da kandırıldıkları kaydediliyor. 
     Wolthuis, kurbanların çoğunun kız olduğunu, ancak rakam veremeyeceğini belirterek, ''Verilerin düzgün toplanamaması bu alandaki eksikliği oluşturuyor. Ancak birçok ülkedeki raporlarda 'buzdağının görünen ucu' sözü kullanılıyor'' dedi. 
     8 batılı ülkedeki yasaların, ticaretin boyutuyla mücadelede 
     yetersiz kaldığı belirtilen raporda, ülkeler arasında daha yakın işbirliği kurulması çağrısında bulunuldu. Çocuk bakımıyla uğraşanlar, polis, adli görevliler ve hükümet yetkilileriyle yapılan görüşmeler de Doğu Avrupa'dan yapılan çocuk ticaretinin geniş boyutlarını ortaya koyuyor. Japonya'nın başkenti Tokyo'nun güneyindeki Yokohama kentinde, BM Çocuklara Yardım Fonu UNICEF ve çocuk hakları grupları tarafından düzenlenen ''Çocukların Ticari Cinsel Sömürüsüne Karşı 2. Dünya Kongresi'' adlı toplantıya, 139 ülkeden 3 binin üzerinde kişi katılıyor. 
     






</TEXT>
</DOC>
