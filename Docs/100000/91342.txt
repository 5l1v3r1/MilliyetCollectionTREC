<DOC>
<DOCNO> 91342 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/22/spor/spo05.html </URL>
<DATE> 2002/06/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Güneş ısıttı 
</HEADLINE>
<TEXT>

Ay - Yıldızlı ekibin hocası, Senegal maçı öncesi kendinden emin bir tablo çizdi, "İşimiz zor ama, tarih yazmaya devam edeceğiz. Dünya’nın en iyi dört takımı arasına gireceğiz" dedi 
     MEHMET DEMİRCAN 

     Heyecanlı, inançlı 
     MİLLİ Takım Teknik Direktörü Şenol Güneş ve Ay - Yıldızlı ekip, zorlu Senegal sınavı öncesinde hem heyecanlı, hem inançlı. Gerginliği üzerinden atan ve tarihi karşılaşma öncesi kendinden emin bir tablo çizen Güneş, "Merdivenleri tek tek çıkarak buraya kadar geldik. Şimdi önümüzde önemli bir basamak daha var. İşimiz zor, rakibimiz güçlü. Ama hedefimiz yarı final oynamak" diye konuştu. 
     
     Hakeme iş düşecek’ 
     SENEGAL’İN Afrika Kupası’nda final oynadığını da hatırlatan Güneş, "Takım ruhu ve teknikleri mükemmel. Bireysel yetenekleri fazla. Hem biz, hem de onlar futbolda büyük bir çıkış yakaladık. Bu da mücadelenin çok çetin geçeceğinin göstergesi. Rakip oyuncuların büyük bölümü Fransa’da oynuyor. Bu mücadelede hakeme çok büyük bir iş düşüyor. Kasıtlı hareketleri iyi süzmeli" açıklamasını yaptı. 
     
     Sertlik korkutuyor 
     BASIN toplantısına büyük bir neşe içinde giren tecrübeli hoca, "Dünya’nın en iyi dört takımı arasına gireceğiz. Rakibimizi küçümsemiyoruz. Ancak tarih yazmaya devam edeceğiz" ifadesini kullandı. Güneş, Senegal karşısında en büyük handikaplarının rakip oyuncuların futbol dışı sertliği ve dirseklerini kullanmaları olduğunu söyledi, "Hava toplarına çıktıklarında direkt rakibe vuruyorlar" dedi. 
     
     Mevlana torunuyuz’ 
     GÜNEŞ eleştiriler için de "Biz Mevlana’nın torunlarıyız. Kavgayla işimiz olmaz. İnsanımıza hep sevgiyle yaklaştık. Bu ekip, ülkemiz için umut ve onur oldu. Sevgi ve olumlu eleştiriyle gelen herkese kapımız açıktır. Kaldı ki ağzımızdan çıkan her kelimeye dikkat etmek zorundayız. Doğru işler yapmanın yanısıra herkese örnek olmalıyız. Fair - Play’i yakalamalıyız" yorumunda bulundu. 
     



 SPOR 


































</TEXT>
</DOC>
