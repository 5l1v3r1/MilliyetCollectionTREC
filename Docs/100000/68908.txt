<DOC>
<DOCNO> 68908 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/22/ekonomi/eko04.html </URL>
<DATE> 2002/02/22/ </DATE>
<TIME>  </TIME>
<AUTHOR>  </AUTHOR>
<HEADLINE>
GS ve BJK kayıp şampiyonu 
</HEADLINE>
<TEXT>

Beşiktaş hisseleri dün yüzde 10.64 düşüşle en çok kaybettiren hisse oldu. Galatasaray da yüzde 2.5 ile en çok kaybettirenler’ listesinde yer aldı 
     EKONOMİ SERVİSİ 

     Önceki gün borsada işlem görmeye başlayan Galatasaray Sportif AŞ ile Beşiktaş Futbol Yatırımları AŞ hisselerindeki değer kaybı dün de sürdü. Galatasaray Sportif AŞ hisselerinin Borsa’da işlem gördüğü üç seansdaki kaybı yüzde 10.34, Beşiktaş Futbol Yatırımları AŞ’nin kaybı ise yüzde 26.96 oldu. 
     İMKB’de dün gerçekleştirilen tek seansta Galatasaray’ın hisseleri 80 bin liradan 78 bin liraya geriledi. Yüzde 2.50 değer yitiren şirketin hisseleri seans içinde en yüksek 84 bin liradan işlem gördü. 
     Beşiktaş Futbol Yatırımları AŞ hisseleri dün de taban değerlerine düştü. Hisse fiyatı 47 bin liradan 42 bin liraya geriledi. Seans içinde en yüksek 45 bin lirayı gören hisselerin seans sonundaki kaybı yüzde 10.64 oldu. Beşiktaş Futbol Yatırımları AŞ’nin hisseleri bu kayıp ile seansta en fazla değer kaybeden hisse olarak belirlendi. 
     
     Açılışla inişe geçtiler 
     Önceki gün 87 bin lira baz fiyatla işleme açılan Galatasaray Sportif AŞ hisseleri 80 bin liradan kapanırken günlük yüzde 8.05 değer kaybetmişti. 
     57 bin 500 liralık baz fiyatla işlem görmeye başlayan Beşiktaş Futbol Yatırımları AŞ hisseleri de 47 bin liraya inerek günlük yüzde 18.26 kayıp yaşamıştı. 
     



 EKONOMİ 














</TEXT>
</DOC>
