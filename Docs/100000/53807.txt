<DOC>
<DOCNO> 53807 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/24/ekonomi/aeko.html </URL>
<DATE> 2001/11/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Şoför uyuyunca Derviş yaya kaldı 
</HEADLINE>
<TEXT>

Başkonsolosluğun tahsis ettiği aracın şoförü, arabada uyuya kalınca Derviş zor anlar yaşadı. Şoför uyandırıldı ancak bu kez de motor çalışmadı 
     GÜNAY YURTGÜLÜ Frankfurt 

     Ekonomiden sorumlu Devlet Bakanı Kemal Derviş, Frankfurt’ta Avrupa Birliği’nin AB genişlemesinden sorumlu Komisyon Üyesi Günter Verheugen ile görüştükten sonra, Avrupa Bankacılık Kongresi 2001’e katıldı. 
     Derviş, Frankfurt’tan Zürih’e geçerken, Frankfurt Başkonsolosluğu’nun otomobilinin azizliğine uğradı. Frankfurt Başkonosolosu Derya Kanbay ile birlikte otomobilin yanına gelen Derviş, önce kilitli kapılarla karşılaştı. 
     
Motor da çalışmadı      Bankacılık Kongresi’nin yapıldığı binanın önündeki bekleyişini uyuyarak değerlendiren şoförün güç bela uyandırılmasıyla Bakan Derviş otomobile binebildi. Ancak bu kez de otomobilin motoru çalışmadı. Derviş, bunun üzerine havalimanına taksiyle gitmek zorunda kaldı. 
     
50 bankacıya Türkiye’yi anlattı      Devlet Bakanı Kemal Derviş, dün Avrupa ülkelerinin önde gelen bankalarının yöneticileri ile beş saat süren yemekli toplantıda biraraya geldi. Basına kapalı gerçekleştirilen toplantı sonrasında, kısa bir açıklamada bulunan Derviş, "Avrupa ülkelerinin büyük bankalarının temsilcilerinin yer aldığı 50 davetliye Türkiye’yi anlattım" dedi. 
     Avrupa’da küreselleşme ve Avrupa’nın genişlemesi konulu toplantıda konuşan Derviş, "Genişleme sürecinde Türkiye’nin yeri ve önemine değinen bir konuşma yaptım. Çok yararlı oldu. Türkiye’nin elinde bulunan avantajların Avrupa için ne şekilde faydalı olabileceğinin altını çizdim. Türkiye’nin zor bir dönemden geçtiğini, ancak, bunun atlatılacağını Avrupalı bankacılara yemekte anlatma fırsatı da buldum" dedi. 
     Frankfurt’taki bankacılık kongresinin ardından hafta sonunda İsviçre’ye geçeceğini söyleyen Derviş, pazartesi günü Cenevre’de olacağını ve orada birtakım görüşmelerde bulunacağını bildirdi. 
     Bakan Derviş, saat 17.00’de sona eren kongreden öğle saatlerinde İsviçre’ye gitmek üzere ayrıldı. 
     



 EKONOMİ 























</TEXT>
</DOC>
