<DOC>
<DOCNO> 59908 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/31/ekonomi/eko02.html </URL>
<DATE> 2002/12/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Tedbir kalktı ama BDDK yeniden konulabilir dedi 
</HEADLINE>
<TEXT>

Pamukbank’ın eski sahibi Karamehmet’in malvarlığı üzerindeki tedbir ve yurtdışına çıkış yasağı, altı ay içinde alacak davası açılmadığı için kaldırıldı 
     GÖKÇER TAHİNCİOĞLU Ankara 

     Ankara 1. Asliye Ticaret Mahkemesi, Çukurova Holding Yönetim Kurulu Başkanı Mehmet Emin Karamehmet’in malvarlığındaki tedbiri, altı aylık yasal sürede hakkında hiçbir alacak davası açılmadığı için kaldırdı. 
     Bankacılık Düzenleme ve Denetleme Kurumu’nca BDDK elkonulan Pamukbank’ın eski sahibi olan Karamehmet’in malvarlığına bankanın BDDK’ya devrinden sonra tedbir konuldu. Bu kararı veren Ankara 1. Asliye Ticaret Mahkemesi, dün değerlendirme toplantısı yaparak, Karamehmet’in malvarlığı üzerine 19 Haziran 2002’de konulan tedbiri tartıştı. 
     
     Yurtdışı yasağı da kalktı 
     Yasalara göre, malvarlığına tedbir konulan isimler hakkında, devleti zarara uğrattığı miktar oranında alacak davası açılması gerektiğini göz önünde bulunduran mahkeme heyeti, alacak davası açılması için altı aylık bir süre bulunduğunu saptadı. 
     Heyet, mahkemeye gelen bilgilere göre Pamukbank vasıtasıyla devleti zarara uğrattığı iddia edilen Karamehmet hakkında BDDK tarafından altı aylık sürede herhangi bir alacak davası açılmadığını tespit etti ve bu nedenle Karamehmet’in malvarlığı üzerindeki tedbirin kaldırılmasına karar verdi. Mahkeme, aynı gerekçeyle daha önce Karamehmet için koyduğu yurtdışı yasağını da kaldırdı. 
     BDKK, Karamehmet’e 31 Ocak’a kadar Hazine’yi uğrattığı zarara yönelik ödeme planı hazırlaması için süre tanımıştı. 
     
Fon, yasal sürecin bitmesini bekliyor      BDDK, Pamukbank’ın eski sahibi Çukurova Holding Yönetim Kurulu Başkanı Mehmet Emin Karamehmet’in malvarlığı üzerindeki tedbirin tekrar konmasının yasal sürece bağlı olduğunu açıkladı. 
     Kurum yetkilileri, TMSF yönetiminin, banka eski ortaklarından iade - tazmin talebinde bulunulması ve banka eski yöneticileri hakkında şahsi iflas davası açılması işlemlerinin hukuki sürecin sonuçlanmasından sonra gerçekleştirilmesi yönünde kararı bulunduğunu belirtti. BDDK, TMSF’nin genele yönelik olarak alınan bu kararı çerçevesinde Pamukbank’a ilişkin olarak Danıştay Dava Daireleri Genel Kurulu’nun yürütmeyi durdurma kararı gereği bankanın eski ortakları hakkında dava açılmadığını bildirdi. 
     Bu nedenle Çukurova Grubu üzerindeki TMSF tarafından konulan bütün tedbirlerin kalkmasının beklenildiğini ifade eden BDDK yetkilileri, "Ancak, Danıştay tarafından esastan lehimize karar verilmesi durumunda, bu tedbirlerin tekrar alınması mümkün bulunmaktadır" dedi. 
     



 EKONOMİ 















</TEXT>
</DOC>
