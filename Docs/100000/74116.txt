<DOC>
<DOCNO> 74116 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/23/siyaset/asiy.html </URL>
<DATE> 2002/03/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Komutandan kısa mesaj 
</HEADLINE>
<TEXT>
AB elemanlarına şehitliği gösterin’ 
Sabiha Gökçen’in birinci ölüm yıldönümü nedeniyle törene katılan Hava Kuvvetleri Komutanı, Güneydoğu şehitliğini de ziyaret etti 
     ANKARA Milliyet 

     Hava Kuvvetleri Komutanı Orgeneral Cumhur Asparuk, Sabiha Gökçen’in birinci ölüm yıldönümü nedeniyle gittiği Cebeci Askeri Şehitliği’nde Güneydoğu’da yaşamını yitiren askerlerin defnedildiği bölümü ziyaret ederken beraberindekilere, "Bu şehre alıp getireceksiniz Avrupa Birliği elemanlarını. Getirip göstereceksiniz burayı" dedi. 
     Asparuk’un tepkisinin, Başbakan Yardımcısı Mesut Yılmaz’ın, Brüksel’de, Türk Silahlı Kuvvetleri’ni kastederek, "Askerlerin Kopenhag kriterlerinin uygulanmasının Türkiye’yi böleceği yönünde endişesi var" açıklamasının basına yansıdığı güne rastlaması, anlamlı bulundu. 
     
Gökçen’e vefa      Sabiha Gökçen, ölüm yıldönümünde mezarı başında düzenlenen bir törenle anıldı. Anma törenine çok sayıda üst düzey komutan, Türk Hava Kurumu personeli ve vatandaş katıldı. Gökçen’in özgeçmişinin okunmasının ardından Asparuk, Gökçen’in kabrine çiçek koyup dua etti. Gökçen için akşam saatlerinde de Devlet Resim Heykel Müzesi’nde bir anma toplantısı düzenlendi. 
     Cumhurbaşkanı Ahmet Necdet Sezer ise yayımladığı mesajda Sabiha Gökçen’in Atatürk’ün manevi kızı olma onuruna erişmesinin yanı sıra, Türkiye’nin ilk kadın pilotu olarak Türk kadınının çağdaş kimlik kazanmasında etkin rol oynadığını ifade etti. 
     



 SİYASET 















</TEXT>
</DOC>
