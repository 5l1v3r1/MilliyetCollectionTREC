<DOC>
<DOCNO> 89957 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/15/spor/spo01.html </URL>
<DATE> 2002/06/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Lucescu’dan son süre 
</HEADLINE>
<TEXT>

Beşiktaş’ın teknik patronu, yeni transferlerin 1 Temmuz tarihine kadar bitirilmesini istedi 
     ORHAN YILDIRIM 

     SİYAH - Beyazlı ekipte son dönemde Kolombiyalı kaleci Cordoba dışında transferde somut adımlar atılamaması, Teknik Direktör Mircea Lucescu’yu telaşlandırdı. Rumen hoca, Futbol Şube Sorumlusu Yıldırım Demirören ile görüşerek, transferlerin 1 Temmuz’daki İsviçre kampına yetiştirilmesini istedi. Üç bölgeye en az birer takviye talep eden Lucescu, yönetime elini çabuk tutması uyarısını yaptı. 
     TECRÜBELİ hocanın, "Dünya Kupası’nda oynayan bir futbolcu alırsak da, 18 Temmuz’a kadar İstanbul’a gelsin" dediği öğrenildi. Yönetim transferde sağ kanat için Niyazi, Tayfun Korkut, orta saha için Amaral, Djalminha, Conceiçao, forvet bölgesi için de Edilson, Pancu, Savio, Campbell’la ilgileniyor. Transfer çalışmaları için iki gün İngiltere’de kalan Başkan Serdar Bilgili dün sabah İstanbul’a döndü. 
     
Marinho sürprizi      İSTANBUL’A gelişinin ardından birkaç hafta içinde adeta kaçarcasına ülkesinin yolunu tutan Brezilyalı Marinho’nun bonservisinin halen Beşiktaş’ta gözükmesi can sıkıyor. Yönetim, bu nedenle yabancı transferinde kontenjan engeline takılma tehlikesi ile karşı karşıya kaldı. Bu arada Nouma’ya eksik raporları göndermesi için verilen süre pazartesi sona erecek. 
     



 SPOR 




































</TEXT>
</DOC>
