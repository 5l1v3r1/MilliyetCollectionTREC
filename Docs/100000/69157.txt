<DOC>
<DOCNO> 69157 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/23/son/sonspo09.html </URL>
<DATE> 2002/02/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Deplasman "kralı" Beşiktaş... 
</HEADLINE>
<TEXT>

     Beşiktaş, bu sezon Birinci Süper Futbol Ligi'nde deplasmanlarda, İstanbul'dan daha başarılı sonuçlar alıyor. 
     Ligin bu sezon deplasmanlardaki en başarılı takımı olan siyah-beyazlılar, dış sahada oynadıkları 12 maçın 8'inde sahadan galibiyetle ayrılırken, sadece 1 kez yenildi, 3 maç da berabere sonuçlandı. 
     En son dünkü maçta Kocaelispor'u deplasmanda yenmeyi başaran Beşiktaş, bu sezon evinde ise 12 maçta, 7 galibiyet, 3 yenilgi, 2 de beraberlik alıp 23 puan toplarken, deplasmanda ise toplam 27 puan aldı. 
     ''Karakartallar'', dış sahada attıkları 34 gole karşın, BJK İnönü Stadı'nda 23 gol kaydetti. 
     Öte yandan Beşiktaş, bu sezonki en farklı skorlu galibiyetlerini Göztepe'ye karşı 6-0, Trabzonspor'a karşı da 5-0'lık sonuçlarla rakip sahalarda aldı. 
     Siyah-beyazlılar, ligde deplasmanda yaptığı son 5 maçta sadece 1 gol yedi. Beşiktaş, deplasmanlarda bu sezon, geçen sezona oranla çok daha başarılı oldu. Geçen sezon deplasmanda oynadığı 17 maçta 6 galibiyet alabilen siyah-beyazlılar, 6 yenilgi, 5 de beraberlik almıştı. 
     Beşiktaş, 2000-2001 sezonunda deplasmanlarda 17 maçta topladığı 23 puanı, bu sezon henüz 12 dış saha maçında elde ettiği 27 puanla geride bırakmayı başardı. 
     






</TEXT>
</DOC>
