<DOC>
<DOCNO> 82658 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/07/son/sonspo11.html </URL>
<DATE> 2002/05/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Ümit Davala "Yuvam Galatasaray'a çok yakınım" 
</HEADLINE>
<TEXT>

     Galatasaray ile yeniden anlaşan teknik direktör Fatih Terim'in perşembe günü sözleşme imzalayacaklarını açıkladığı AC Milanlı futbolcu Ümit Davala, sarı-kırmlızılı kulübe çok yakın olduğunu söyledi. 
     Milli futbolcu, kendisine ait ''www.umitdavala.com'' adlı web sitesinde yaptığı açıklamada, ''Yuvam Galatasaray'a çok yakınım'' dedi. 
     Hakkında pek çok transfer dedikodusu yapıldığını anlatan Ümit Davala, şunları kaydetti 
     Bu dedikodular arasında en doğru olanı, Fenerbahçe'nin bana yaptığı iddia edilen teklifti. Gerçekten de sarı-lacivertli yöneticiler bana ve kulübüme resmi teklifte bulundular. Ben o zaman Fenerbahçeli yöneticilere sezon sonuna kadar Milan'dan ayrılmayı düşünmediğimi söylemiştim. Nitekim, en son olarak da Fenerbahçe yöneticisi Ali Yıldırım'la biraraya geldik. Görüşmemizde kendisine, Türkiye'de Galatasaray'dan başka hiçbir takımda oynayamayacağımı, gönlümün Galatasaray'la olduğunu söyledim ve teklifleri için teşekkür ettim.'' 
     
     ''YUVAMA DÖNMEME RAMAK KALDI'' 
     Artık kesinlikle Milan'dan ayrılabileceğini kaydeden Ümit Davala, şöyle devam etti 
     ''Hatta yuvam Galatasaray'a çok yakın olduğumu da söyleyebilirim. 
     Ama henüz kesin olan net birşey yok. Çünkü Avrupa'nın diğer kulüplerinden de gelen teklifler söz konusu. Malum, bonservisim Milan'da. Ben halen bu kulübün sözleşmeli futbolcusuyum. Milan benim için Galatasaray'la anlaşabilir mi, bilemem. Ama ben İtalyan yöneticilere ayrılmak istediğimi ve Türkiye'den bir tek Galatasaray'da oynayabileceğimi söyledim. Galatasaraylı yöneticilerle de bir araya geldik ve isteklerimi söyledim. Onlarda olumlu karşıladılar. Yani şu an itibari ile yuvama dönmeme ramak kaldı diyebilirim. Ama dediğim gibi, bu bir tek benim elimde değil. Milanlı yöneticilerin de vereceği kararlar çok önemli. 
     Aslına bakarsanız çok zor durumda kaldım. Bir yanda Avrupa'nın en önde gelen kulüplerinden gelen cazip teklifler, diğer yanda canım kadar sevdiğim, beni Ümit Davala yapan, yuvam Galatasaray... Kalbimin bir yarısı Avrupa derken, diğer yarısı Cim bom diyor. Açıkçası Avrupa'yı bir kenara bırakmayı ve çok özlediğim Galatasaray'a dönmeyi daha çok arzuluyor ve düşünüyorum. Ama dediğim gibi olayları zamana bıraktım.'' 
     
     TERİM'E ÖVGÜ 
     Eski hocası Fatih Terim'in de tekrar Galatasaray'ın başına gelmesinin kendisini daha da mutlu ettiğini anlatan Ümit Davala, sözlerini şöyle tamamladı 
     ''Eğer seneye Galatasaray forması giyecek olursam, tekrar onun futbolcusu olmaktan büyük onur duyacağım. Onunla birlikte Galatasaray çatısı altında yaşanılacak çok büyük başarılar olduğunu düşünüyorum. 
     Umarım bu muamma bir an önce çözülür ve çok özlediğim siz taraftarların huzuruna o şanlı forma ile tekrar çıkarım.'' 
     





</TEXT>
</DOC>
