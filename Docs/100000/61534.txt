<DOC>
<DOCNO> 61534 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/10/yasam/yas02.html </URL>
<DATE> 2002/01/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Sıkışan ayağa mermi testere’ 
</HEADLINE>
<TEXT>

Buzlanma yüzünden devrilen trenin altında kalan uuzman çavuş, kopsun diye ayaklarına 7 el ateş etti 
     METİN ÖZDEMİR Polatlı DHA 

     İstanbul’dan Diyarbakır’a giden Güney Ekspresi, dün 05.00 sıralarında Ankara’nın Polatlı ilçesi yakınlarındaki Temelli Tren İstasyonu’na geldiği sırada aşırı buzlanma nedeniyle raydan çıktı. İçinde 100’den fazla yolcusu bulunan trenin 4. vagonu büyük bir gürültüyle devrilirken 5. vagon katardan koptu. Kazada, devrilen vagonun altında kalan Mehmet Nuri Gündüz 63 yaşamını yitirirken 28 yaşındaki Uzman Çavuş Mustafa Kemal Aspar ve Orhan Kubula 23 ağır yaralandı. 
     
     Çavuşun yaşam mücadelesi 
     Vagonların devrilmesinin ardından yaralılara yardım etmek isteyen yolcularla tren görevlileri, akıl almaz bir olaya tanıklık etti. İstanbul Tuzla 1063 Ordu Anatamir Fabrikası’nda görevli olan ve Adana Yüreğir’deki ailesinin yanına giden Mustafa Kemal Aspar, vagon devrilirken kendini pencereden dışarı atmak istedi. Ancak vücudunu kurtaran Aspar’ın ayakları, tonlarca ağırlıktaki vagonun altında kaldı. Aspar’ın, kurtulmak için verdiği çırpınışlar fayda etmezken, yolcular ve görevliler de onu vagonun altından kurtarmayı başaramadı. 
     
     Bacağına kurşun yağdırdı 
     Hastaneye yetiştirilemeyeceği endişesiyle paniğe kapılan uzman çavuş, yardıma gelenlerin dehşet dolu bakışları arasında belindeki silahını çekip peşpeşe bacaklarına doğru ateş etmeye başladı. Amacı, bu yolla bacaklarını kopararak vagonun altından kurtulmaktı. Şarjördeki 7 kurşunu da boşalttı ama yine de başarılı olamadı. 
     Ezilen ayaklarının acısına bir de kurşun yaralırı eklenen Aspar’ın iki ayağı vagonun ağırlığıyla kısa süre sonra koptu. Sürekli kan kaybeden Aspar, hemen bir ambulansla Ankara GATA’ya kaldırıldı. 
     
     Ailesini kendi aradı 
     Hastaneye götürülmek üzere yola çıkarılan Aspar, ambulanstayken Adana’daki ailesini cep telefonundan arayıp kötü haberi kendisi verdi. İki bacağının kopmasına karşın şuuru açık olan Mustafa Kemal Aspar ablası Hicran Sencer’e akıl almaz kazayı şu sözlerle anlattı "Ankara’ya giderken tren devrildi. Altında kaldım. Ambulansla hastaneye gidiyoruz. Ayaklarımı hissetmiyorum’ galiba kırıldı. Korkulacak bir durum yok, sakın üzülmeyin..." 
     Bu arada vagonun altını kazan görevliler kopan ayakları karlar içinden çıkararak dikilmek üzere hastaneye ulaştırdılar. Bunun üzerine Aspar derhal ameliyata alındı. 
     



 YAŞAM 

















</TEXT>
</DOC>
