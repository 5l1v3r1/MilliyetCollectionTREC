<DOC>
<DOCNO> 58374 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/22/ekonomi/eko00.html </URL>
<DATE> 2001/12/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Dolarizasyon tersine dönüyor 
</HEADLINE>
<TEXT>

Merkez Bankası Başkanı Serdengeçti, dolara yatırım eğiliminin tersine dönmeye başladığını söyledi 
     EKONOMİ SERVİSİ 

     Merkez Bankası Başkanı Süreyya Serdengeçti, dolarizasyon sürecinde tersine gelişmelerin görülmeye başlandığını ve bütün bunların etkisiyle bekleyişlerde olumluya doğru bir gidiş olduğunu vurguladı. Merkez Bankası da yaptığı yazılı açıklamada dolarizasyon konusuna vurgu yaparak, ters dolarizasyon ve güçlü ödemeler dengesinin sonucu olarak, gelecek yıl dövizde arz fazlasının oluşmasının kuvvetli bir olasılık olarak yorumladı. 
     Serdengeçti, CNBC - E televizyonuna yaptığı açıklamada, vatandaşların tasarruf tercihlerini dövize çevirmesiyle yaşanan dolarizasyonla ilgili olarak, 2002’de bu eğilimin tersine döneceğini gösteren gelişmelerin olmaya başladığını söyledi. 
     İç borcun sürdürülebilirliği konusunun artık sorun olmaktan çıktığını kaydeden Serdengeçti, IMF’ye sunulacak yeni niyet mektubu açıklandığında, içinde bankacılık sektörüyle ilgili bir çok tedbir olduğunun görüleceğine dikkat çekti. Serdengeçti, yeni programda yer alan dış finansal desteğin de istikrar koşullarına varılmasında çok yardımcı olacağını söyledi. 
     
Dalgalı kura mecburduk’      Para politikasının, artık tamamen fiyat istikrarına yönelmesi gerektiğinin altını çizen Serdengeçti, enflasyon hedeflemesine geçmek için döviz ve enflasyondaki rakamların uygun bir noktada olmadığını belirtti. 
     Serdengeçti, Türkiye’nin dalgalı kura geçmeyip sabit kurda kalması halinde etkilerinin neler olacağı konusundaki soru üzerine, "Böyle birşey mümkün değildi. Çünkü Merkez Bankası’nın kur taahhüdüne hiç güven kalmamıştı ve biz bunu değiştirmek zorundaydık" diyerek yanıtladı. 
     
Kura müdahale etmiyoruz’      Merkez Bankası’nın, kamu bankaları aracılığıyla döviz kurlarına müdahale ettiği yönündeki iddia, dün Merkez Bankası ve Ziraat Bankası’ndan yapılan iki ayrı açıklamayla yalanlandı. Merkez Bankası yaptığı açıklamada, kamu bankaları aracılığıyla kurlara müdahalenin söz konusu olmadığını, böyle bir "müdahale opsiyonunun" kullanılmasının da doğru bulunmadığı bildirildi. Kamu Bankaları Ortak Yönetim Kurulu Başkanı Vural Akışık da bayram öncesi döviz fiyatının yükselmesinde kamu bankalarının alım yapmasının da etkisi olduğuna ilişkin iddialara karşılık, "O gün piyasalardan aldığımız para 4 - 5 milyon dolardı ve normal müşteri talebimizdi. Bunu açık açık söylüyorum. Döviz alırız, satarız, müşteri talebini yerine getiririz. İşimiz o" şeklinde açıklama yaptı. 
     



 EKONOMİ 





















</TEXT>
</DOC>
