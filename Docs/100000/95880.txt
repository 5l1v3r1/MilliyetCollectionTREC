<DOC>
<DOCNO> 95880 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/15/son/sontur23.html </URL>
<DATE> 2002/07/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Tarihi ilköğretim okulu yangınına savcılık el koydu... 
</HEADLINE>
<TEXT>

     Ortaköy'de bulunan Gaziosmanpaşa İlköğretim Okulu'nun tarihi binasında önceki gün çıkan ve yapıyı tamamen kullanılamaz hale getiren yangına ilişkin başlatılan soruşturma ile incelemeler sürüyor. 
     Tarihte Gazi Osman Paşa, Naime Sultan veya Fehime Sultan Yalısı olarak da bilinen Gaziosmanpaşa İlköğretim Okulu'nun 2 gün önce çıkan yangında kullanılamaz hale gelen binasında, İstanbul Cumhuriyet Savcısı İsmail Onaran, bilirkişi olarak tayin edilen yüksek mühendis ve yangın uzmanı Mümtaz Çoruh, İstanbul Büyükşehir Belediye Başkanlığı İtfaiye Daire Başkanı Sabri Yalın ve itfaiyeye bağlı teknik elemanlarca incelemeler yapıldı. 
     Cumhuriyet Savcısı Onaran, basın mensuplarının yangının çıkış nedenine ilişkin soruları üzerine, ''Kesin bilgilere varmış değiliz. 
     Soruşturma gizlidir. İncelemelerimiz devam ediyor. Bilirkişiler raporlarını vermedi. Şu aşamada haksız yere hiç kimseyi sanık durumuna düşüremeyiz. Bilirkişilerin incelemesinden sonra her şey ortaya çıkacak'' dedi. 
     Teknik elemanların, yangının nerede ve nasıl çıktığına ilişkin incelemeler yaptıklarını belirten İtfaiye Daire Başkanı Yalın da, şu ana kadar ciddi bulgulara ulaşamadıklarını söyledi. 
     Yalın, şunları kaydetti 
     ''Yangın başladığında göçmeler olduğu için deliller altında kaldı. 
     Buralara ulaştıktan sonra gerekli bilgilere varabiliriz. Ancak sonuca çabuk ulaşamayabiliriz. İncelemelerimiz uzun sürecek. Çünkü yangın komplike bir şeydir. Geniş bir alanda meydana gelmiştir. Bina, ahşap olduğu için çabucak yanmıştır.'' Yalın, yangının başladığı yerle ilgili bir soru üzerine de, binanın denize bakan ön tarafının tamamen yandığını hatırlatarak, ''Ama bana göre yangının çıkış yeri kazan dairesi değildir. 
     İncelemelerimiz sürüyor'' dedi. 
     Bu arada okul önünde toplanan öğrenci ve velilerinden oluşan yaklaşık 30 kişilik grup, ''Okulumuzu geri istiyoruz'' yazılı dövizler taşıyarak, aynı yönde sloganlar attı. 
     Bazı öğrenci velileri, okul yerinin otopark yapılmak istendiğini savunarak, yangının kundaklama sonucu çıkartıldığını iddia ettiler. 
     
     POLİS KUNDAKLAMADAN ŞÜPHELENMİYOR 
     Yangından sonra hademe Selim Koç, eşi Makbule Koç, kardeşi Sefer Koç ve boyacı Turgut Topaloğlu'nu gözaltına alıp, sorguladıktan sonra serbest bırakan Asayiş Şube Müdürlüğü Gasp Büro Amirliği yetkilileri ise, yangının kundaklama sonucu çıktığından şüphelenmediklerini bildirdiler. 
     Okulun ikametgah olarak kullanılan alt katında kalan hademe Selim Koç'un eşi Makbule Koç'un ifadesinde, bahçede çamaşır asarken okuldan duman yükseldiğini gördüğünü, bunun üzerine önce eşine, ardından polise haber verdiğini söylediğini anlatan yetkililer, okulda boya yapan Turgut Topaloğlu'nun da yoğun duman nedeniyle dışarı çıktığını kaydettiler. 
     Olay yerine gelen itfaiye ekiplerinin, bir süre yangının kaynağını bulmakta güçlük çektiğini ve ardından maskelerle binaya girdiğini anlatan yetkililer, geçirilen bu zaman içinde ahşap olan binadaki yangının büyüdüğünü belirttiler. 
     Binanın dış duvarının yüksek olduğunu, ayrıca okulda bulunan 4 kişinin yabancı kimse görmediğini dile getiren yetkililer, yangının kundaklama sonucu değil, boyacının attığı bir sigara izmariti veya müdürün de ifade ettiği gibi eskiyen elektrik tesisatında oluşan bir kontak yüzünden çıkmış olabileceğini söylediler. 
     Polis yetkilileri, yangının çıkış nedeninin itfaiye ve bilirkişi raporlarının tamamlanmasıyla kesinleşeceğini sözlerine eklediler. 
     





</TEXT>
</DOC>
