<DOC>
<DOCNO> 70070 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/28/son/sontur17.html </URL>
<DATE> 2002/02/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Vali Çakır "Depremde kaybımız yok" 
</HEADLINE>
<TEXT>

     İstanbul Valisi Erol Çakır, Marmara Denizi'nde meydana gelen deprem nedeniyle ilde ölü, yaralı ya da mal kaybı bulunmadığını belirterek, ''Depremin olduğu andan itibaren afet yönetim merkezleri, 'eğitim fonksiyonu görsün' diye her ihtimale karşı hazır bekletiliyor'' dedi. 
     Vali Çakır, Sivil Savunma Teşkilatı'nın kuruluşunun 43. yıldönümü dolayısıyla Vali Yardımcısı Mehmet Seyman, İl Sivil Savunma Müdür Vekili İbrahim Tarı ve beraberindeki heyeti kabul etti. 
     Kabulün ardından basın mensuplarının sorularını yanıtlayan Çakır, bugün saat 10.37'de İstanbul'da 4.8 büyüklüğünde deprem olduğunu hatırlatarak, şunları söyledi 
     ''Marmara'da meydana gelen deprem nedeniyle ilde herhangi bir ölü, yaralı ya da mal kaybı yoktur. Depremin olduğu andan itibaren merkezdeki ve 32 ilçedeki afet yönetim merkezleri, 'eğitim fonksiyonu görsün' diye her ihtimale karşı hazır bekletiliyor. Kandilli Rasathanesi ve Deprem Araştırma Enstitüsü Müdürlüğü, 'şu anda telaşa gerek olmadığı' yolunda bize bilgi verdi.'' Çakır, ''depremin öncü olup olmadığının'' sorulması üzerine de ''Bu konuda, Boğaziçi Üniversitesi Kandilli Rasathanesi ve Deprem Araştırma Enstitüsü Müdürü Prof. Dr. Ahmet Mete Işıkara ile görüştüm. 
     Bilimsel olarak bu konuda net bir şey söylenemeyeceğini ifade etti. 
     Biz, en kötü ihtimali düşünerek çalışıyoruz'' dedi. 
     Depremden sonra devletin bütün birimlerinin kendisi de dahil görev başında olduğunu anlatan Çakır, bütün kuruluşların, planlama gereği kendilerine verilen görevi otomatik olarak yerine getirmeye başladığını bildirdi. 
     Vali Çakır, bilimin, Marmara Denizi'ni deprem konusunda bir tehdit olarak gösterdiğine de dikkati çekerek, şöyle devam etti 
     ''Olası bir deprem riskini bu deniz taşıyor. Buna karşı İstanbullular olarak hazırlıklı olmak zorundayız. Kamu, bu hazırlıkları yürütüyor. Kamu kuruluşlarının binaları ve tesisleri, depreme dayanıklı hale getirme konusunda ödeneklerinin elverdiği ölçüde hazırlık yapıyorlar. İstanbullular da kendilerine ait binaları gözden geçirsinler ve depreme karşı dayanıksız olanları güçlendirsinler.'' 
     






</TEXT>
</DOC>
