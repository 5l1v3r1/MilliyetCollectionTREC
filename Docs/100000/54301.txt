<DOC>
<DOCNO> 54301 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/27/yasam/yas01.html </URL>
<DATE> 2001/11/27/ </DATE>
<TIME>  </TIME>
<AUTHOR>  </AUTHOR>
<HEADLINE>
AIDS’e ilaç diye vahşet saçıyorlar 
</HEADLINE>
<TEXT>

Güney Afrika’da AIDS’e ilaç olacak düşüncesiyle bakire genç kızlara, birkaç aylık bebeklere tecavüz ediliyor Halk, protestolarla saldırganları lanetledi 
     DIŞ HABERLER SERVİSİ 

     Son yıllarda suç patlaması yaşanan Güney Afrika, bugüne dek eşi görülmemiş bir vahşetle çalkalanıyor. AIDS hastalığına ilaç olacağı düşüncesiyle ülkede birkaç aylık bebeklere bile tecavüz ediliyor. 
     Son olarak geçen cuma günü, 8 aylık bir bebeğe kimliği belirlenemeyen kişilerce tecavüz edilmesinin ardından ülkede ayaklanma çıktı. Önceki gün Cape Town’da binlerce Güney Afrikalı protesto yürüyüşü düzenleyerek sapıkları lanetledi. 
     
Bebekler komada      Yılda ortalama 21 bin çocuğa tecavüz edilen Güney Afrika’da bebeklere tecavüz furyası kasım başında patlak verdi. Önce 6 kişi, 9 aylık bir bebeğe tecavüz etti. Bebek yoğun bakımda girdi sapıklarsa yakalandı. Geçen cuma ise evinden kimliği belirsiz kişilerce kaçırılan 8 aylık bir bebeğe tecavüz edildi. Bir yol kenarında bulunan bebeğin durumu ciddiyetini koruyor. 
     Hafta sonu meydana gelen tecavüzler bunlarla da sınırlı kalmadı. İki yaşındaki bir diğer bebek ile 8 ve 9 yaşlarındaki iki kız da tecavüze uğradı. 
     Cape Town’da önceki gün toplanan yaklaşık 5 bin kişi, hem tecavüzcüleri lanetledi hem de güvenlik güçlerini protesto etti. Sapıkların yakalanarak idam edilmesini isteyen ve çoğunluğu erkeklerden oluşan öfkeli kalabalık, "Gerçek erkekler tecavüz etmez", "Annelerimize ve kız kardeşlerimize saygı duyun" yazılı pankartlar taşıdı. 
     Bebeklere AIDS gibi cinsel ilişki yoluyla bulaşan hastalıkları tedavi ettiği düşüncesiyle tecavüz edildiği sanılırken, gerçek tecavüz sayısının bilinenin çok üzerinde olduğu, ailelerin utançtan durumu yetkililere bildirmediği tahmin ediliyor. 
     



 YAŞAM 






















</TEXT>
</DOC>
