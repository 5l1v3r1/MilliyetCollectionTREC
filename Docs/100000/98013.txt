<DOC>
<DOCNO> 98013 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/25/son/sontur15.html </URL>
<DATE> 2002/07/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Ortaöğretim Kurumları sınav sonuçları açıklandı... 
</HEADLINE>
<TEXT>

     Ortaöğretim Kurumları Öğrenci Seçme ve Yerleştirme Sınavı'nda, İstanbul Lisesi'nden Mehmed Cem Akatay Türkiye birincisi oldu. 
     Milli Eğitim Bakanı Necdet Tekin, sınav sonuçlarını açıklamak amacıyla Milli Eğitim Bakanlığı Başöğretmen Salonu'nda basın toplantısı düzenledi. 
     Sınav sonuçlarına göre, İstanbul Lisesi'nden Mehmed Cem Akatay, fen ağırlıklı standart puana göre 1021.618, toplam ağırlıklı standart puana göre 993.437 puan alarak, Türkiye birincisi oldu. Akatay, İstanbul Atatürk Fen Lisesi'ne yerleştirildi. 
     Sınav sonucunda iki aday ikinciliği, 6 aday da üçüncülüğü paylaştı. 
     Sınav ikincileri, TED Kayseri Koleji Vakfı Özel İlköğretim Okulu'ndan Samet Oymak Ankara Fen Lisesi'ne, Aydın-Söke Kocagözoğlu İlköğretim Okulu'ndan Özge Efe Aşçı İzmir Fen Lisesi'ne yerleşmeye hak kazandı. 
     Sınav üçüncüleri İstanbul Orhan Sinan Hamzaoğlu İlköğretim Okulu'ndan Ahmet Güneç İstanbul Atatürk Fen Lisesi'ne, İstanbul Özel İlke İlköğretim Okulu'ndan Hilal Akekmeçi İstanbul Beyoğlu Galatasaray Lisesi'ne, Çanakkale-Çan Mehmet Akif Ersoy İlköğretim Okulu'ndan Emir Uzun İzmir Fen Lisesi'ne, Tekirdağ Özel Gürsoylar İlköğretim Okulu'ndan Çağkan Yapar İstanbul Eminönü İstanbul Lisesi'ne, Adana Özel Bilimkent İlköğretim Okulu'ndan Mete Kılıç, İstanbul Eminönü İstanbul Lisesi'ne, Bursa Özel Emine Örnek İlköğretim Okulu'ndan Samet Eğridere İstanbul Beyoğlu Galatasaray Lisesi'nde yerleştirildiler. 
     2002 Ortaöğretim Kurumları Öğrenci Seçme ve Yerleştirme Sınavı sonucunda 99 bin 305 aday, Fen ve Anadolu liseleri ile diğer meslek liselerine asil listeden yerleşmeye hak kazandı. 
     Milli Eğitim Bakanı Necdet Tekin, sınav sonuçlarına ilişkin bilgi vermek üzere, Bakanlık Başöğretmen Salonu'nda basın toplantısı düzenledi. 
     Tekin'in verdiği bilgiye göre, başvuruda bulunan 562 bin 196 adaydan 548 bin 455'i sınava girdi. Sınav sonucunda 99 bin 305 aday asil listeden Fen ve Anadolu liseleri ile diğer meslek liselerine girmeye, 28 bin 788 aday da Anadolu Teknik ve Anadolu Meslek liselerinin bazı bölümleri için yapılacak mülakat sınavına girmeye hak kazandılar. 
     
     İSTANBUL SINIFTA KALDI 

     Sınavı 417 bin 589 aday kazanamazken, 7 adayın da sınavı bazı teknik nedenlerle iptal edildi. 2 bin 773 aday ise 0 puan aldı. 
     Sınav sonucunda en başarılı il Eskişehir oldu. Eskişehir'i Ankara, İzmir, Bursa ve Kırklareli izledi. 
     İstanbul, Yalova'nın ardından 10. sırada yer aldı. 
     Sınavın en başarısız ili ise Hakkari oldu. 
     Sınava giren 280 bin 605 erkek öğrenciden yüzde 23.79'u, 267 bin 335 kız öğrencinin ise yüzde 22.90'ı başarı kazandı. 
     Sınav sonucunda en yüksek fen ağırlıklı standart puan 1021.618, en düşük fen ağırlıklı standart puan 370.838, en yüksek toplam ağırlıklı standart puan ise 993.437, en düşük toplam ağırlıklı standart puan da 379.055 olarak gerçekleşti. 
     
     OKUL TÜRLERİNE GÖRE YERLEŞTİRİLEN ADAYLAR 

     Sınav sonucuna göre, resmi fen liselerine 4 bin 392, Anadolu liselerine 45 bin 460, Anadolu teknik ve Anadolu meslek liselerine mülakata çağrılan adaylar dahil 58 bin 566, Anadolu öğretmen liselerine 7 bin 344, Anadolu imam hatip liselerine 6 bin 738, özel fen liselerine 4 bin 281, özel meslek lisesine 90, Milli Eğitim Bakanlığı'na bağlı sağlık meslek liselerine 160 ve diğer bakanlıklara bağlı meslek liselerine de 1062 kişi yerleşmeye hak kazandı. 
     
     0 PUAN ALANLAR- 

     Milli Eğitim Bakanı Necdet Tekin, sınav sonucunda 0.5'in altında puan alan 2 bin 773 öğrenci bulunduğuna işaret ederek, bu sonuç üzerinde dikkatle durulması gerektiğini vurguladı. 
     ''Öğretmenlerimize, okul müdürlerimize, bakanlığımızın yöneticilerine sesleniyorum bu, bizim için çözülmesi gereken en önemli problemdir'' diyen Tekin, bu öğrencilerin başarısız olmalarının nedenlerinin araştırılarak en kısa sürede giderilmesi gerektiğini kaydetti. Tekin, ''Sonuçlara göre bu konuda bir eksiğimiz var. Bu sayıyı mutlaka azaltmak zorundayız'' diye konuştu. 
     Sınav sonuçları Milli Eğitim Bakanlığı'nın ''www.meb.gov.tr'' internet adresinden ve ''0312 296 94 73-74-75-76'' numaralı telefonlardan öğrenilebilecek. 
     Sınav sonuçları adayların adreslerine, 29 Temmuz Pazartesi gününden itibaren postalanacak. 
     





</TEXT>
</DOC>
