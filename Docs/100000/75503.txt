<DOC>
<DOCNO> 75503 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/30/son/soneko04.html </URL>
<DATE> 2002/03/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Enerji içecekleri 14 yaşından küçükler ile gebelere sakıncalı 
</HEADLINE>
<TEXT>

     Yüksek kafein ve stimulant bileşenli enerji içecekleri, özellikle 14 yaşından küçük çocuklarda, gebe kadınlarda ve tansiyon hastalarında çeşitli sağlık problemlerine neden olurken, alkolle ve spor yaparken içilmesi halinde de ölümlere yol açabiliyor. 
     Tarım ve Köyişleri Bakanlığı, Koruma ve Kontrol Genel Müdürlüğü'nün internetteki www.kkgm.gov.tr adresindeki sitesinde verilen bilgilere göre, enerji içeceği, bileşimindeki yararlanılabilir karbonhidrat içeriği nedeniyle insan vücuduna enerji sağlayan, kafein gibi uyarıcı etkili, inositol, glukoronolakton, taurin gibi fonksiyonel maddeler yanında vitamin, mineral ile mate ve guarana gibi çeşitli bitki özlerini içeren bir içecektir. 
     Bu içeceklerdeki ''enerji içeceği'' ifadesi, yalnızca ürün içeriğindeki yararlanılabilir karbonhidrat içeriğinden değil, bileşimindeki enerjiye benzer bir etki yaratan kafein, karnitin ve taurin gibi enerji stimulantlarından da kaynaklanmakta ve toplumun geniş bir kesimi tarafından tüketilmektedir. 
     Her ne kadar enerji içeceğinin kafein içeriği bir fincan kahvenin içerdiği kafein miktarı ile karşılaştırılsa da, kafeine karşı duyarlılığın kişiden kişiye değiştiği bilinmektedir. Bazı kişiler kafeine karşı duyarlı olabildiğinden, çok az miktarlarda da olsa kafeinden olumsuz etkilenebilirler. Kişisel duyarlılığın yanı sıra hamileler, çocuklar, özellikle spor yapan gençler ve yaşlılar tüketilen kafeinin kısıtlanması gereken gruplardır. 
     Oysa ki kahve gibi yaygın tüketim alışkanlığı olan ve yapısında doğal olarak yoğun kafein içeren diğer ürünlerin çocuklar ve gençler tarafından tüketilmesi önerilmemektir. Kafeinin kan basıncını kısa süreyle yükseltmesi nedeniyle yüksek kan basıncı olan kişilerin, kafein tüketimlerini kısıtlaması ve kalp hastalarınca fazla tüketilmemesi gerekmektedir. 
     
     İÇERİĞİNDE BULUNAN MADDELER 
     Enerji içeceklerinin temel özelliğini yüksek kafein içeriği oluşturmaktadır. Kafein dünyada en az 63 tür bitkinin meyvesi, tohumu ve yaprağında doğal olarak bulunan bir bileşiktir. Kafein, vücutta merkezi sinir sistemi, kalp kasları, solunum sistemi üzerinde etkilidir. Ayrıca idrar söktürücü olması nedeniyle vücuttan su atılımına neden olmaktadır. Kafeinin temel kaynakları arasında kahve, çay, kolalı içecekler, mate ve guarana gibi bitkiler yer almaktadır. 
     Enerji içecekleri temel olarak B1, B2, B6, B12, niasin, pantotenik asit gibi vitaminler yanında C vitamini ile sodyum, magnezyum ve potasyum gibi mineralleri de içerebilmektedir. Enerji içeceklerinin bileşiminde bulunabilen inositol ise B grubu vitaminleri içinde değerlendirilmektedir. Inositolün, vücutta yağ metabolizması üzerinde etkili olmaktadır. 
     Amino asit yapısında olan karnitin ve taurin, organik stimulant olarak adlandırılmaktadır. Metabolizma üzerinde yağ yakımını hızlandırmak, yağ asidi absorsiyonunu arttırarak enerji açığa çıkartmaktadır. Taurin, vücutta kalp atımının düzenlenmesi ve beyin fonksiyonlarında görev yapmaktadır. 
     Guarana, yüksek kafein içeriğine sahip küçük kırmızı renkli tropikal bir meyvedir. Guarana bitkisi de stimulant etki göstermektedir. Kafein gibi sinirlilik, uyku bozuklukları, hızlı ya da düzensiz kalp atışı ve mide rahatsızlıklarına neden olabilmektedir. 
     Yerba mate, Paraguay, Arjantin ve diğer Güney Amerika ülkelerinde yetişen kafein gibi stimulant etkili matein içeren bir bitkidir. 
     Mateinin sinir sistemi üzerinde etkisi bulunmaktadır. 
     Özellikle, 14 yaşından küçük çocuklarda, gebe kadınlarda ve tansiyon hastalarında çeşitli sağlık problemlerine neden olan enerji içecekleri, alkolle ve spor yaparken içilmesi halinde ölümlere neden olabilmektedir. 
     Bu durum gelişmiş ülkelerin pek çoğunda resmi otoritelerce beyan edilmekte, bu tür ürünlerin piyasaya sunulmasında pek çok tedbir alınmakta ve etiketlerine uyarıcı ifadeler konulması zorunlu tutulmaktadır. 
     Sitede, Tarım ve Köyişleri Bakanlığı'nın, enerji içecekleri ile ilgili gerekli önlemleri aldığı, mevzuat çalışmaları tamamlanıncaya kadar bu tür içeceklerin ithalat izinlerinin sınırlı tutulduğu belirtiliyor. 
     6 Mart'ta Resmi Gazete'de yayınlanarak yürürlüğe giren ''Enerji 
     İçecekleri Tebliği''ne göre de, enerji içeceklerinin kutularının üzerinde, ''alkolle karıştırarak ya da birlikte tüketilmemesi gerektiği, sporcu içeceği olmadığı ve yoğun fiziksel aktivitelerden sonra tüketilmemesi'' gerektiği yönünde uyarıcı bilgilere yer verilmesi zorunlu hale getirildi. 
     






</TEXT>
</DOC>
