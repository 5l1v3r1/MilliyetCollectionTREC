<DOC>
<DOCNO> 86296 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/27/spor/spo05.html </URL>
<DATE> 2002/05/27/ </DATE>
<TIME>  </TIME>
<AUTHOR>  </AUTHOR>
<HEADLINE>
İlk raunda hazırız 
</HEADLINE>
<TEXT>

Güneş, Dünya Kupası’nda Brezilya karşısında 4-5-1 sistemiyle takımı sahaya sürecek, Hakan Şükür’e, Yıldıray Baştürk destek verecek 
     9 isim banko 
     DÜNYA Kupası için geri sayıma geçen Milli Takım’da Brezilya maçının on biri netlik kazandı. Dokuz banko oyuncu arasında Rüştü, Alpay, Fatih, Ümit Özat, Hakan Ünsal, Yıldıray, Okan, Tugay, Hakan Şükür yer alırken, on birin diğer adayları için Emre Belözoğlu ve Hasan Şaş bulunuyor. Savunmadaki isimlere oldukça güvenen Şenol Güneş, bu bölgede değişikliğe gitmeyi düşünmüyor. 
     
     Ümit formsuz 
     SOL kulvarda Hakan Ünsal’ın önünde Hasan Şaş’ın yer alması bekleniyor. Sağ kulvarda ise yüksek formuyla dikkat çeken Okan görev yapacak. Güneş’in gözdesi Ümit Davala’nın hala formunu yakalayamaması dikkat çekiyor. Brezilya karşısına pres yapan ve teknik kapasitesi yüksek on birle çıkmayı hedefleyen Milli Takım hocası, Ulsan’daki taktik ağırlıklı çalışmalarda 4 - 5 - 1 sistemini öne çıkardı. 
     
     Hızlı hücum 
     GÜNEŞ, orta sahanın göbeğinde Tugay, Emre ve Yıldıray’ı kullanacak, hem oyun kurmaları, hem de adam kovalamalarını isteyecek. Forvette Hakan Şükür’ü tek oynatmayı düşünen Şenol Güneş, orta alandan kendisine destek isteyecek. Hakan’a Yıldıray yardımcı olacak, kontratağa çıkıldığında Emre, Hasan ve Okan da gol arayacak. Kanatlardan ise Hasan Şaş ve Okan uzun toplarla Hakan’ı besleyecek. 
     
Notlar      Güneş tempo artırdı 
     ULSAN Dang Bong Spor Tesisleri’nde çalışan Milli Takım’da Şenol Güneş oyunculara yoğun şekilde yüklenmeye başladı. Brezilya maçına kadar günde çift idman yapacak olan ekipte buna rağmen futbolcuların oldukça neşeli olduğu gözleniyor. 
     
     Medyadan büyük ilgi 
     GÜNEY Kore’deki kamp yabancı medyanın da hücumuna uğradı. Dün sabahki çalışmada çok sayıda yabancı gazeteci yer alırken, futbolcular özellikle Brezilyalı gazetecilerin yoğun ilgisiyle karşılaştı. Yüze yakın medya mensubu idmanda hazır bulundu. 
     
     Temiz çıktılar 
     MİLLİ Takım’da doping için numune alınan 28 futbolcunun test sonuçları geldi. İdrar örnekleri Almanya’ya gönderilen oyuncular temiz çıktı. Hamburg Üniversitesi, futbolcularda doping izine rastlamadı. 
     
     Tek sorun Muzzy 
     AY - Yıldızlı ekibimizde baldırında çekme bulunan Mustafa İzzet çalışmalara katılmıyor. Tecrübeli futbolcu, dün sabah doktor kontrolünde ayrı olarak yürüyüş yaptı. Milli Takımlar Sorumlusu Selami Özdemir, "Brezilya maçına kadar düzelmesini bekliyoruz" dedi. 
     
     İstiklal Marşı sürprizi 
     YERLİ halkın büyük ilgisiyle karşılaşan kafilemiz kendisini evinde gibi hissediyor. Milli Takım Sorumlusu Selami Özdemir, "Güney Koreli çocuklar, otelimizin önüne gelerek İstiklal Marşı’nı söyledi. Duygulandık, bu da ekstra moral verdi" diye konuştu. 
     
     Fransa’da Zidane şoku 
     DÜNYA Kupası’nın son şampiyonu Fransa’da Zidane sıkıntısı yaşanıyor. Yıldız oyuncu, Fransa’nın G.Kore’yi 3 - 2 yendiği özel maçta baldırından sakatlandı. Zidane’nın, 31 Mayıs’taki Senegal maçına yetişmesinin zor olduğu bildirildi. Öte yandan Kamerun’la karşılaşan İngiltere 2 - 2 berabere kalırken, Danimarka ise Tunus’u 2 - 1’le geçti. 
     



 SPOR 

























</TEXT>
</DOC>
