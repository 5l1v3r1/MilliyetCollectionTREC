<DOC>
<DOCNO> 50588 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/04/son/sonspo07.html </URL>
<DATE> 2001/11/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Düren "Yönetim olarak Fevzi'ye her türlü desteği veriyoruz" 
</HEADLINE>
<TEXT>

     Beşiktaş Kulübü İletişim Komitesi Başkanı Mete Düren, son 2 haftadır hatalı goller yiyen kaleci Fevzi'ye yönetim olarak her türlü desteği verdiklerini ve O'na güvendiklerini söyledi. 
     Mete Düren, futbolun bir hatalar oyunu olduğunu belirterek, ''Bir kalecinin 2 hafta üst üste aynı hataları yapma olasılığı çok düşüktür. 
     Bu da bizim Fevzi'nin başına geldi. Ancak, biz Fevzi'ye güveniyoruz ve çok çalışarak ileriki haftalarda daha iyi olacağını biliyoruz'' diye konuştu. 
     Şu anda takımın bir yedek kaleciye ihtiyacının olduğunu anlatan Düren, ''Kaleci arayışlarımız sürüyor. Norveçli Myhre'den yarın yanıt bekliyoruz. Olmazsa başka alternatiflere yöneleceğiz'' dedi. 
     Düren, geçmiş haftalarda futbol açısından zengin bir oyun ortaya koymalarına karşın bunu skora yansıtamadıklarını, ancak dün kötü oynayarak galip geldiklerini vurgulayarak, uzun lig maratonunda bu tür maçların olabileceğini bildirdi. 
     
     Tümer 'Fevzi'ye sahip çıkmalıyız' 
     Tümer ise kaleci Fevzi'ye sahip çıkarak, ''Takım arkadaşları olarak Fevzi'ye güvenimiz sonsuz. Son 2 hafta hatalar yaptı ama kaliteli bir kaleci olduğunu biliyoruz ve O'nun yanında olacağız'' dedi. 
     Çaykur Rizespor galibiyetinin kendileri için önemli olduğunu vurgulayan Tümer, ''Özellikle Galatasaray'ın puan kaybetmesinden sonra bu galibiyet bizim için iyi oldu'' diye konuştu. 
     Öte yandan Beşiktaş Taraftar Hattı'nda kulüp genel sekreteri Hüsnü Güreli, saat 21.00-23.00 arasında taraftarların sorularını yanıtlayacak. 
     






</TEXT>
</DOC>
