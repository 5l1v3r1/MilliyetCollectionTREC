<DOC>
<DOCNO> 98839 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/30/son/sondun07.html </URL>
<DATE> 2002/07/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Hizbullah, mahkum değişimi konusunu görüşmek istiyor. 
</HEADLINE>
<TEXT>

     Hizbullah lideri Şeyh Hasan Nasrullah, İsrail'le mahkum değişimi konusunu görüşmeyi istediklerini, ancak bunu sadece, görüşmelere arabulucuların da katılmasıyla kabul edebileceklerini söyledi. 
     İsrail'de yayımlanan Haaretz gazetesinin haberine göre, Nasrullah, İsrail'in Şeyh Abdülkerim Obeyd'i kaçırmasının 13. yıldönümünü anma töreninde yaptığı konuşmada, ellerinde bulunan İsrailli Albay Elhanan Tannenbaum ve 3 İsrailli askerle, Lübnan ve Filistinli mahkumların değişimi konusunun bir süre önce medyada çıktığını, ancak medya aracılığıyla görüşmenin ciddi olamayacağını belirtti. 
     Nasrullah, mahkum değişimi anlaşmasıyla ilgili görüşme önerisinin arabuluculardan gelmesi gerektiğini kaydetti. 
     Hizbullah lideri, İsrail Başbakanı Ariel Şaron'u, mahkumları siyasi amaçlarına araç etmekle de suçladı. Nasrullah, ''Şaron gerekli gördüğünde görüşmelerde ilerleme olduğunu söylüyor, ancak gerçek bu değil'' diye konuştu. 
     Hizbullah, Ekim 2000'de, Lübnan sınırında İsrailli 3 askerle İsrail haberalma örgütü Mossad'ın emrinde çalışan İsrailli albay Elhanan Tannenbaum'u kaçırdığını bildirmişti. 
     





</TEXT>
</DOC>
