<DOC>
<DOCNO> 54490 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/28/yazar/asik.html </URL>
<DATE> 2001/11/28/ </DATE>
<TIME>  </TIME>
<AUTHOR> Melih AŞIK  </AUTHOR>
<HEADLINE>
Havacı taksi... 
</HEADLINE>
<TEXT>

     Antalya Havalimanı taksicileri sorunu çözmüş... Uzun mesafe yolcuları için ayrı, kısa mesafe yolcuları için ayrı kuyruk yapmışlar. İstanbul Atatürk Havalimanı şoförleri ise sorunu çözemedi. Uçaktan yorgun argın inip kendinizi taksiye atıyor ve örneğin "Milliyet Gazetesi’ne gidiyorum" diyorsunuz... Şoför o an yıkılıyor. Kaynar sular başından aşağı dökülüyor. Çünkü tutarı 7 milyon lira... Eğer müşteri 3 - 4 milyon liralık bir mesafeye gidecekse daha kötü... Bir küfretmedikleri kalıyor. Bu ayıp yıllardır sürüyor. Kısa ve uzun mesafe müşterileri için iki ayrı kuyruk yapmak bu kadar mı zor 
     
     Kader şans değil, tercihtir beklenecek değil, ulaşılacak noktadır. 
     J.Bryan 
     
     
Migros'a not...      Doktor Tarık Altınok Fenerbahçe Stadının yanındaki Migros'tan alışveriş yapmış. 6 milyon 200 bin lira etiketli çatal ve kaşık almış. Ancak veznede aynı ürüne 8, 5 milyon lira yazılmış. Doktor Altınok'un müdahalesi üzerine reyona gidip etiketlere bakan hanım kız müşterinin haklı olduğunu görmüş. Rakamı düzeltmiş. Doktor Altınok 
     - Eğer hatayı görmesem fazla para ödeyecektim, dedi, Migros yöneticileri bilmeli ki kasıtsız da olsa bu tür hatalar firmaya olan güveni zedeliyor. 
     
Galata Köprüsü tehlikede      Haberi ilk bizden duymuş olun... Geçen yıl onarımdan geçirilen Galata Köprüsü şimdi yine çökme tehlikesi arz ediyor... Anımsayacaksınız... Galata Köprüsü kapaklarındaki yırtılma nedeniyle 1998’den itibaren açılamaz olmuş, Haliç’teki gemiler mahsur kalmış, müetahhit firma arızanın proje hatasından kaynaklandığını kabul etmemekte direnince tartışmalar uzamıştı. 
     Sonuçta anlaşma sağlandı, müteahhit firma onarıma başladı. Aynı günlerde Köprü’nün İTÜ’den bir uzmanlar heyetine muayene ettirilmesi, titreşim rezonans tetkiklerinin yapılması ve onarımın bu tetkikler ışığında başlatılması gündeme geldi. Ne var ki Thyssen firması, böyle bir muayeneyi gereksiz gördü. Bu görüşünü Karayolları Genel Müdürlüğü’ne de kabul ettirdi. 
     Onarım yaklaşık 8 ay sürdü. Köprünün kapakları güç bela kaldırıldı. Ne var ki sıra İstanbul Belediyesi’nin Köprü’yü teslim almasına gelince Belediye İTÜ’nün gerekli tetkikleri yaparak sağlam raporu vermesini şart koştu. Bunun üzerine tamirden önce yapılması gereken, tamirden sonra yapıldı. Köprü İTÜ Geliştirme Vakfı’na muayene ettirildi. 
     Prof. Haluk Karadoğan başkanlığında bir mühendis ve uzmanlar heyeti Galata Köprüsü’nü haftalar süren titiz bir matematik incelemeden geçirdiler. Rapor tamamlandı... Belediye’ye teslim edildi.. Sonuç... Köprü rezonans bölgesindedir... Çelik elemanlar birçok yerde emniyet gerilmeleri aşmaktadır. Plastik deformasyon mevcut olup çelik akma bölgesindedir... Özetle Köprü kapaklarının açılıp kapanması sırasında büyük bir kaza olabilir. Köprü çökebilir. Yeniden onarım şarttır. Köprü şimdi en az 5 milyon marklık bir masraf daha gerektirmektedir. 
     
Palavra      Mezar ı Şerif'ten yapılan canlı yayında NTV muhabiri Nevin Sungur'u izliyoruz 
     - Burada burkasını çıkartıp yüzünü açabilen kadın yok. Kadınların tek başına sokağa çıkmasına bile izin vermiyorlar. 
     Oysa Afgan kadınını açıp saçmış, blucin bile giydirmişti basınımız. Ne demişler "Savaşlarda ilk katledilen gerçeklerdir"... 
     
     







Rektör seçmek 


Havacı taksi... 


MGK'da neler konuşuldu 


AB yolu ve Kıbrıs için barış atağı... 


Bize Irak yolları... 


Reisler, türban, ÖSS ve YÖK 


Arjantin, Türkiye ve Eichengreen’in raporu -2- 


Aşk, acı ve yaşam 


Taliban'sız Afganistan 


Nöbet değişimi 


"Titiz araştırmacı Erduran" 


Tenzilat ve Kıbrıs 


Yabancı sermaye rotayı gelişmiş ülkelere çevirdi 


İntikam 


Halis Ağa’nın 20 yılda 36 trilyonluk mülkü oldu 


</TEXT>
</DOC>
