<DOC>
<DOCNO> 96910 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/20/siyaset/asiy.html </URL>
<DATE> 2002/07/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Erken seçim hükümet ortaklarını sarsar 
</HEADLINE>
<TEXT>

3 Kasım’da erken seçim yapılması kararını içine sindiremediğini söyleyen Ecevit, "Hükümet ortakları kendilerine büyük zarar vermiş olacak" dedi 
     ANKARA Milliyet 

     NTV’nin sorularını yanıtlayan Başbakan Bülent Ecevit, 3 Kasım’da erken seçim kararı çıkan liderler zirvesinde bu konuda karşı görüş belirttiğini ve sakıncalı olabileceği görüşünü savunduğunu söyledi. Ecevit, "Hazırladığımız yasaların sonuçlarını vatandaşa göstermeden seçime gitmiş olacağız. Bunu kendi kendimize yapmaya hakkımız yoktu. Erken seçime giderek, hükümet ortakları Türkiye’ye ama özellikle kendi kendilerine çok zarar vermiş olacak" dedi. 
     MHP’nin, idam konusunda olduğu gibi diğer yasalar konusunda da kendilerini serbest bıraktığını ifade eden Ecevit, "O yüzden, istenirse, Meclis’teki çoğunluk kısa sürede bu yasaları çıkartır. Bu da Türkiye’ye çok büyük güç sağlar" diye konuştu. 
     
     Ne olur bilemem ’ 
     Ecevit, DSP’den kopan yeni oluşuma katılmak için istifasını veren, ancak daha sonra görevine dönen ekonomiden sorumlu Devlet Bakanı Kemal Derviş’le ilgili herhangi bir sorun yaşanmadığını da belirterek, "Şimdilik hiçbir sıkıntı yok. Ancak sonrasında ne olur, onu bilemem" yorumunu yaptı. 
     
Doktorlar haber bekliyor      Başkent Üniversitesi Hastanesi doktorları, DSP’deki istifalar ve erken seçim kararı nedeniyle sağlık kontrollerini erteleyen Başbakan Ecevit’ten haber bekliyor. Son olarak doktorlarıyla 5 Temmuz’da görüşen, 11 Temmuz’da yapılması gereken genel sağlık kontrolünü de erteleyen Ecevit’in omurundaki rahatsızlık nedeniyle kullandığı ilaçların olumlu etki gösterdiği ve bir ağrı çekmediği belirtildi. Ecevit’in sağlık ekibinden bir yetkili, "Kendisinin bir ağrısı olsa bu kadar yoğun çalışamazdı. Önümüzdeki günlerde kendisinin istediği bir zamanda omurundaki rahatsızlık ile ilgili tetkikler yapılacak" dedi. 
     
DSP bu kez tek başına iktidar olacak      FERİT ASLAN DHA 

     Köy Hizmetleri’nden sorumlu DSP’li Devlet Bakanı Mehmet Kocabatmaz, Başbakan Bülent Ecevit’in yeniden meydanlara çıkarak halka her şeyi anlatacağını ve DSP’nin tek başına iktidar olacağını iddia etti. Ecevit’e hastalığı bahane edilerek vefasızlık yapıldığını savunan Kocabatmaz, Ecevit’in yeniden aday olacağı yönündeki açıklamasını değerlendirirken, bu kararı vermişse mutlaka bir bildiği olduğunu söyledi. DSP’den ayrılanların geri dönmelerini beklediklerini ifade eden Kocabatmaz, "Kucağımız açık. Siyasette ve politikada eski kırgınlıklar dönemi bitmiştir" dedi. 
     



 SİYASET 


















</TEXT>
</DOC>
