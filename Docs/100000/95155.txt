<DOC>
<DOCNO> 95155 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/11/son/sontur10.html </URL>
<DATE> 2002/07/11/ </DATE>
<TIME>  </TIME>
<AUTHOR>  </AUTHOR>
<HEADLINE>
İsmail Cem yarın basın toplantısı ile istifa edecek... 
</HEADLINE>
<TEXT>

     DSP'den ayrılan ve yeni parti oluşumu için çalışmalara başlayan Hüsamettin Özkan TBMM'ye gelerek DSP'li istifacı milletvekilleriyle bir toplantı yaptı. Dışişleri Bakanı İsmail Cem'in yarın istifa edeceğini açıklayan Özkan gazetecilerin yeni partiyle ilgili sorularına "Ben parti kurmayı bilmem" diye yanıt verdi. 
     Hüsamettin Özkan saat 11.00'e doğru TBMM'ye geldi ve istifacılar arasında bulunan Plan ve Bütçe Komisyonu Başkanı Metin Şahin'in odasında eski DSP'lilerle biraraya geldi. 
     Hüsamettin Özkan 40 dakika süren toplantıda, İsmail Cem'in yarın DSP'den istifa edeceğini bildirirken milletvekillerinin bir süre Ankara dışına çıkıp vatandaşla temasda bulunmalarını istedi. 
     Hüsamettin Özkan, DSP Grup Başkanvekili Emrehan Halıcı'nın kendisi aleyhine sert açıklamalarda bulunduğunu belirterek, Halıcı'yı sözlerini geri almaması durumunda mahkemeye vermeyi düşündüğünü bildirdi. Özkan, "Size de bu tür onur kırıcı sözler söylenirse siz de hakkınızı mahkemede arayın, ancak siz DSP yönetimiyle ilgili hiçbir yerde olumsuz bir konuşma yapmayıp geçmişi kötülemeyin. İllerinize dağılın, halkla kucaklaşın, ancak Partinize katılayım mı ' sorularına ne evet' ne de hayır' deyin" diye konuştu. 
     Hüsamettin Özkan toplantıdan sonra gazetecilerle sohbet etti. Başbakan Bülent Ecevit'e "Birlikte ayrılalım" önerisinde bulunduğunu, ret yanıtı aldığını ve bunun üzerine Ankara'da kaldığını yineleyen Özkan, "Partileşme hareketinizi Mesut Yılmaz'ın desteklediği söyleniyor" hatırlatmasına,aha önce de bu tür rivayetler oldu, bu tür şeylere hiçbir zaman itibar vermedim. Kıymet vermedim" diye konuştu. 
     Hüsamettin Özkan, "Parti kuracak mısınız " sorusuna ise, "Ben particiliği bilmem, parti kurmayı bilmem gelecekle ilgili hiçbirşey söyleyemem, geçmişi anlattım sadece" karşılığını verdi. 
     Özkan, milletvekilleriyle ilk kez biraraya geldiklerini, toplantının başka bir anlamı bulunmadığını bildirdi. Özkan gazetecilerin kendisini izlemelerine alışkın olmadığını belirtirken İstanbul'a gitmeyi düşündüğünü söyledi. 
     





</TEXT>
</DOC>
