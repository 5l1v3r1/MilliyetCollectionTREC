<DOC>
<DOCNO> 86293 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/27/spor/spo02.html </URL>
<DATE> 2002/05/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Ortega'nın ortağı 
</HEADLINE>
<TEXT>

Fenerbahçe’nin İsrailli kaptanı Revivo, anadili gibi konuştuğu İspanyolca ile Ortega, Almeyda ve Washington’un saha içindeki sözcüsü olacak 
     YUSUF KOBAL 

     10 numara Revivo’nun 
     SARI - Lacivertli Yönetim’in yıldız transferi Ortega’nın saha içindeki dert ortağı da Revivo olacak. Arjantinli yıldızın transferiyle başlayan "10 numara" tartışmasının kendi lehine sonuçlanmasının ardından bir açıklama yapan İsrailli oyuncu, "10 numarayı benim giyeceğim konusunda garanti aldım. Ayrıca Ortega da iyi bir profesyonel olduğu için bu konuda istekte bulunmaz" dedi. 
     
     "Yabancılık çekmezler" 
     YILLARCA Celta Vigo’da top koşturan Revivo, İspanyolca’yı çok iyi konuştuğunu da belirterek, "Ortega ve Almeyda ile orta sahaya güç geldi. İstanbul’da ve Fenerbahçe’de yabancılık çekmeyecekler çünkü ben onlara her türlü yardımı yapacağım. Hatta Portekizce bilen Washington ile de çok iyi anlaşırım. Hiçbir anlaşmazlığın yaşanmayacağı mükemmel bir sezon geçireceğimize inanıyorum" diye konuştu. 
     
Almeyda’ya ikna turu      ORTEGA’DAN sonra Almeyda’yı da transfer etmek için uğraş veren iş adamı Celalettin Bilgiç, Dünya Kupası’ndan sonra imza atmak isteyen Arjantinli futbolcuyu ikna edebilmek için eşini İstanbul’a getirecek. Önümüzdeki günlerde kalacağı evi ve yaşayacağı şehri gezecek olan bayan Almeyda eşine gördüklerini anlatıp, Fenerbahçe’nin teklifini değerlendirmesini sağlayacak. 
     
Bianchi dedikodusu      FENERBAHÇE Yönetimi’nin Lorant’ın görevde kalacağı yönündeki açıklamalarına rağmen, Barcelona’nın da peşinde olduğu Arjantinli teknik adam Carlos Bianchi’nin göreve getirileceği yönünde spekülasyonlar yapılmaya başlandı. Ortega ve Almeyda’nın transferiyle birlikte hocanın da aynı ülkeden olması görüşünde olan bazı yöneticilerin bu konuyu gündeme getirdikleri öğrenildi. 
     
Ağar-Yıldırım el ele      FENERBAHÇE Başkanı Aziz Yıldırım, Mehmet Ağar’ın davetlisi olarak Elazığ’a gitti. Elazığ’ın Süper Lig’e çıkış kutlamalarına katılan Yıldırım, Federasyon Başkanı Haluk Ulusoy ile Ağar’ın çabalarına rağmen görüşmedi ve tribünde de uzakta oturmayı tercih etti. Altay, rakibine 4 - 2 yenilmesine rağmen, ilk maçtaki 4 - 1’lik skorun avantajıyla şampiyon olarak A Kategorisi’ne yükseldi. İki takıma kupalarını Ulusoy verdi. 
     



 SPOR 

























</TEXT>
</DOC>
