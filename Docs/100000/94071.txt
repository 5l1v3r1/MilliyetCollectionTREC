<DOC>
<DOCNO> 94071 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/06/yazar/bila.html </URL>
<DATE> 2002/07/06/ </DATE>
<TIME>  </TIME>
<AUTHOR> Fikret BİLA  </AUTHOR>
<HEADLINE>
Ecevit Derviş moral buldu 
</HEADLINE>
<TEXT>

     Başbakan Ecevit’in başkanlığında önceki gün gerçekleştirilen ekonomi zirvesinden sonra kamuoyuna yansıyan çelişkili haberler dün netlik kazandı. 
     Devlet Bakanı Kemal Derviş’in zirvede Başbakan Ecevit’e "çekilin" dediği, ANAP lideri Mesut Yılmaz’ın da, "doktorlar rapor versinler, biraz dinlenin, bu süre için vekalet verin" önerisinde bulunduğuna ilişkin haberlerin gerçek olmadığı açıklandı. Derviş, Ecevit’e, "çekilin" çağrısında bulunmadığını, Yılmaz da, "doktorlar iyi olduğunuza ilişkin rapor verip göreve başlayacağınızı duyursunlar" önerisinde bulunduğunu, "vekalet" önermediğini açıkladı. Başbakan Ecevit de, zirvede çekilme veya vekalet konularının gündeme gelmediğini, Derviş ve Yılmaz’ın bu yönde önerilerde bulunmadıklarını belirtti. 
     Derviş’in bankacılarla yaptığı toplantıdan sonra piyasalarda gözle görülür bir iyileşme yaşandı. Borsa yükselmeye, dolar düşmeye başladı. Bu gelişmenin nedeni olarak da Derviş’in, bankacılara hitaben "Artık siyasette daha aktif olacağım. Siyasete çekildim, bu nedenle de siyasi çözüm bulacağım, belirsizlik 2 - 3 hafta içinde giderilir" şeklinde konuşması gösterildi. 
     Bu sözler, "Derviş siyasete giriyor" biçiminde yorumlandı. Derviş’in bu sözlerinden sonra ortaya atılan ise "Derviş hangi partiye girecek " sorusuydu. 
     Başbakan Bülent Ecevit’e, dünkü görüşmemizde, bu soruyu yönelttik 
     - Sayın Derviş, siyasette daha aktif olacağını açıkladı. Dün önceki gün kendisiyle bir ara baş başa görüştünüz. DSP’ye girmek konusunda bir istek veya eğilim gösterdi mi 
     - Hayır. Böyle bir başvurusu olmadı. Bu konuyu görüşmedik. Sayın Derviş, biraz kaygılıydı. Ama hem görüşmemizde, hem de bürokratların verdiği bilgi ve yaptıkları değerlendirmeler sonucunda moral buldu. Zirveden bu moralle ayrıldı. 
     - Bürokratların verdiği tabloyu siz nasıl değerlendirdiniz 
     - Göstergeler olumlu görünüyor. Özellikle büyüme trendinin başlamış olması ve enflasyonun düşmesi hepimizi sevindirdi. Bu trendi sürdürmemiz lazım. Bu amaçla ekonomi, iş ve işçi dünyasıyla daha sık bir araya gelmeyi kararlaştırdık. 
     - Buna karşın çekilmenize dönük çağrılar tekrarlanıyor 
     - Sağlığımın iyiye gittiği bilindiği ve görüldüğü halde bu taleplerin aynı kesimlerce tekrarlanması bir kampanya yürütüldüğünü gösteriyor. Bu yapılırken de insaf ölçüleri aşılıyor. Gerek yöntemde, gerekse üslupta ölçüyü kaçırıyorlar. Bunu hak ettiğimi düşünmüyorum. İnsafsızlık yapılıyor. 
     - Sayın Yılmaz, iyi olduğunuzu ve normal mesainizi sürdürebileceğinizin doktorlar tarafından açıklanmasını istemiş. Bunun spekülasyonları keseceği yorumunu yapmış. Böyle bir düşünceniz var mı 
     - Hayır. Hiç düşünmedim. Rapora ihtiyaç olduğunu sanmıyorum. 
     Ecevit, hükümet işleyişinde bir olağanüstülük olmadığını, liderler ve ekonomi zirvelerinde de bu durumun tescil edildiğini vurguluyor. 
     Başbakan, sağlığıyla ilgili tartışmaların gündemde tutularak siyasetin ve piyasaların gerginleştirilmesinden şikayetçi. 
     Başbakanlığı vekaleten yardımcılarından birine bırakmasını gerektirecek bir durum olmadığını, böyle bir ihtiyaç duymadığının altını çiziyor. 
     
     







Dünya iyiye, "sanallık" kötüye... 


Bildik kişi... 


Ecevit Derviş moral buldu 


Anneye Mektup Yıl 2016 


Harem oyunu 


Galatasaray’ın kafası karışık 


Gene "hasta adam" olduk 


Madem bu kadar duygusal, ben niye ağlıyorum ki 


Hemşeri biraderler ’ 


Kitap reklamı olmaz mı 


Güven nasıl sağlanır 


Prof. Ayata’nın yoksulluk araştırması 


Bütün kusur vatandaşta mı 


Kelle isteriz 


</TEXT>
</DOC>
