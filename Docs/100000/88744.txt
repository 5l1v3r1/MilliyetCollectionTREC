<DOC>
<DOCNO> 88744 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/09/dunya/adun.html </URL>
<DATE> 2002/06/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Mollalar da kurtaramadı 
</HEADLINE>
<TEXT>

23 yıl önce yozlaşmayı ortadan kaldıracakları iddiasıyla iktidarı ele geçiren İranlı mollalara rağmen ülkede fuhuş 20 kat arttı, Tahran genelev başkenti haline geldi 
     DIŞ HABERLER SERVİSİ 

     1979 İslam Devrimi’nin ardından toplumdaki yozlaşmayı ortadan kaldıracakları iddiasıyla icraatlarına başlayan mollalar, uygulamaya koydukları katı İslami kurallara rağmen fuhuşu, genç kızların evden kaçmasını ve gençler arasındaki intiharı önlemekte başarılı olamadı. Tam aksine son yıllarda ülkede bir fuhuş patlaması yaşanıyor. Evden kaçan kızların sayısında son 15 yılda 20 kat artış olurken Tahran adeta bir genelev başkenti haline geldi. 80 binin üzerinde fahişenin sokaklarında cirit attığı başkent Tahran 250’ye yakın geneleviyle dev bir fuhuş yuvası görünümüne büründü. 
     
     60 bin genç evden kaçtı 
     Tovse gazetesinin haberine göre, Tahran Allama Tabatabai Üniversitesi öğretim üyelerinden Dr. Enver Semedirad, Tahran’da düzenlenen Toplumsal Sorunlar Milli Konferansı’nda sunduğu bildiride İran polisinin verdiği rakamlara dayanarak, bu yılın ilk 3 ayında 12 - 16 yaş arasındaki 60 bin 156 genç evden kaçtığını belirtti. Evden kaçan kızların sayısının 1986’dan 1999’a kadar 20 kat arttığını belirten Semedirad, 2 yıl önce 16 olan evden kaçan kızların yaş ortalamasının, geçen yıl 14.7’ye düştüğünü de söyledi. 
     Dr. Daver Şeyhavend ise, evden kaçan gençlerin yüzde 90’ının dayak yeme, cinsel taciz ve psikolojik nedenlerle bu davranışta bulunduğunu belirtti. Şeyhavend, "Evden kaçan gençler, genellikle cinsel tacize uğruyor. Genç kızlar ya babalarının, ya da ağabeylerinin cinsel tacizine uğruyor ve dayak korkusundan konuşamıyor, 11 - 15 yaş arasındaki erkek çocuklar da cinsel taciz kurbanı" dedi. 
     
     Yılda 20 bin intihar 
     Dr. Şeyhavend bildirisinde ayrıca, Tahran’da her yıl 20 bin kişinin intihar ettiğini söyledi. 
     Sosyoloji profesörü Mecid Abhari ise Tahran’da her gün 50 ila 60 evden kaçmış kızın polis tarafından toplandığını, bunların birçoğunun fuhuşa sürüklendiğini belirtti. 2000 yılından beri evden kaçanların sayısının yüzde 12 arttığını belirten Abhari, araştırmalara göre 200-250 randevuevi bulunan başkent Tahran’da 84 bin civarında fahişe olduğunu açıkladı. İran’da, yaklaşık 2 milyon da uyuşturucu bağımlısı var. 
     



 DÜNYA 













</TEXT>
</DOC>
