<DOC>
<DOCNO> 64062 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/25/guncel/gun07.html </URL>
<DATE> 2002/01/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Balıklar çalındı öğrenciler yandı 
</HEADLINE>
<TEXT>

Ege Üniversitesi öğrencilerinin bilimsel çalışma için yetiştirdiği 15 bin çipurayı çalan 3 balıkçı yakalandı. Prof. Dr. Önen, "Öğrencilerin tezleri bir yıl gecikecek" dedi... 
     REŞİT ÇAĞLIYANGİL İzmir DHA 

     Ege Üniversitesi öğrecilerinin tezleri için Su Ürünleri Fakültesi’nin Urla’daki tesislerinde yetiştirilen 15 bin 250 çipura yavrusunu çalan 3 balıkçı yakalandı. Olayla ilgili 2 kişi ise aranıyor. 
     7 Ocak’ta gerçekleşen hırsızlık olayıyla ilgili harekete geçen polis, Urla’da balıkçılık yapan Mehmet Vural 43 oğlu Erkan 19 ile Yusuf Seyitoğlu’nu 47 gözaltına aldı. Suçlarını itiraf eden Mehmet Vural, balıkları kepçeyle topladıklarını, Turhan Taygan ile birlikte, soyadını bilemediği Aziz adlı kişiye 1 milyar 400 milyon liraya anlaşıp sattıklarını belirterek, "Maddi durumum iyi değildi. Ev kiramı bile ödeyemiyordum. Paranın da tamamını alamadım" dedi. 
     
     Bilim için yetiştiriyoruz 
     Dekan Prof. Dr. Ahmet Kocataş, balıkların bilimsel çalışmalar için yetiştirildiğini belirterek, "Bu kafeslerde çeşitli beslenme yöntemleri denenip çipuraların büyüme hızları takip ediliyordu" diyerek zararlarının 10 milyar lirayı geçtiğini söyledi. 
     Kayıplarının maddiyattan çok bilimsel olduğunu söyleyen Dekan Yardımcısı Prof. Dr. Mesut Önen ise, "Balıkların çalınması nedeniyle birçok öğrenci ve öğretim görevlisi tezlerini tamamlayamadı. Tezlerin 1 yıl sonraya kalmasına neden oldu" diye konuştu. 
     
     
     



 GÜNCEL 

























</TEXT>
</DOC>
