<DOC>
<DOCNO> 93976 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/05/son/sontur19.html </URL>
<DATE> 2002/07/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Mesut Yılmaz ''Başbakanın sağlığını doktorlar açıklasın'' 
</HEADLINE>
<TEXT>

     Devlet Bakanı ve Başbakan Yardımcısı Mesut Yılmaz, Başbakan Bülent Ecevit'in kısa zamanda tekrar görevine aktif olarak başlayacağı konusunda kamuoyunu rahatlatacak açıklamanın, bir sağlık heyeti tarafından yapılması gerektiğini söyledi. 
     Yılmaz, Alman Hastanesi'nde tedavi gören eski bakanlardan Emin Kul'u ziyaret ederek, oğlu Caka Kul'a geçmiş olsun dileklerini iletti. 
     Ziyaretin ardından bir süre Universal Hospital Group Yönetim Kurulu Başkanı Azmi Ofluoğlu ile görüşen Yılmaz, daha sonra basın mensuplarının gündeme ilişkin sorularını yanıtladı. 
     Bir gazetecinin, ''Dün Liderler Zirvesi'nde, Başbakan Ecevit'e yönelttiğiniz 'geçici olarak dinlenmelisiniz' sözleri bir soğuk dalga yarattı. Bununla ilgili yorumunuzu alabilir miyiz '' sorusu üzerine Yılmaz, şunları kaydetti 
     ''Doğru değil. Benim söylediğim hadise farklı. Yani, Sayın Başbakan'ın kısa zamanda tekrar görevine aktif olarak başlayacağı konusunda kamuoyunu rahatlatacak açıklamanın, bir sağlık heyeti tarafından yapılması lazım. Çünkü, görüyorum ki, kamuoyunda bu konuda tedirginlikler var. Bunların giderilmesi lazım. Ben, sadece ona işaret ettim. Benim onun dışında bir önerim olmadı.'' Yılmaz, ''TOBB'un çıkışını nasıl değerlendiriyorsunuz '' sorusuna karşılık da, ''TOBB'un ileri sürdüğü bazı beklentiler, zaten bazı çevrelerce de paylaşılıyor. Biz de şimdi bunları giderip bu belirsizliği ortadan kaldırmanın gayreti içindeyiz'' dedi. 
     ''Liderler Zirvesi'nde, Devlet Bakanı Kemal Derviş'in, Başbakan'a söylediği iddia edilen sözleri'' soran bir gazeteciye de Yılmaz, ''Onu bilmiyorum'' yanıtını verdi. 
     
</TEXT>
</DOC>
