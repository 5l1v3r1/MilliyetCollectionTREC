<DOC>
<DOCNO> 87052 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/30/son/sontur20.html </URL>
<DATE> 2002/05/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Zeki Alasya, Metin Akpınar ve Cem Özer çürüğe ayrılmış 
</HEADLINE>
<TEXT>

     Milli Savunma Bakanlığı Genel Sekreteri Kara Pilot Kurmay Albay Tamer Büyükkantarcıoğlu, vatandaşların askerlik yükümlülüğüne ilişkin işlemlerinin kanun önünde eşitlik ilkesine uygun olarak titizlik ve hassasiyetle yürütüldüğünü bildirdi. 
     Büyükkantarcıoğlu, yaptığı yazılı açıklamada, bazı basın-yayın organlarında son günlerde, TSK mensupları, işadamları, medya işverenleri, köşe yazarları, politikacılar ve üst düzey yöneticiler veya yakınları hakkında, haksız olarak ''dövizle askerlik'' hizmetinden yararlandırıldıkları veya gerçeği yansıtmayan ''askerliğe elverişli değildir'' kararlı rapor aldıkları iddialarına yer verildiğini kaydetti. 
     Albay Büyükkantarcıoğlu, şöyle devam etti 
     ''Her defasında konuya ilişkin gerekli açıklamalar yapılmasına rağmen, yeni bir belge veya bilgi ileri sürülmeden eski iddiaların tekrarlanmasındaki gerçek amacın, TSK'yı yıpratmak olduğu değerlendirilmektedir. 
     
     ALASYA, AKPINAR VE ÖZER'İN DURUMU 
     Genel Sekreter Kurmay Albay Büyükkantarcıoğlu, yazı ve haberlerde konu edilen Zeki Alasya, Metin Akpınar ve Cem Özer hakkında farklı hastalık ve arızaları ile geçirmiş oldukları ameliyatları sebebiyle, TSK Sağlık Yeteneği Yönetmeliği'ndeki kriterler ve somut klinik bulgulara istinaden, 'askerliğe elverişli değildir' kararı verildiğini hatırlattı. 
     Hakkında, 'askerliğe elverişli değildir' kararı verilen Orhan Aslıtürk için de Askerlik Kanunu gereğince 1998 yılında kontrol muayenesi yapıldığını belirten Büyükkantarcıoğlu, ''Yurtdışında olması nedeniyle kontrol muayenesine sevki mümkün olamayan adı geçen, ele geçtiğinde veya müracaatında, kontrol muayenesi için yeniden asker hastanesine sevk edilecektir'' dedi. 
     Erol Evcil'in ise ''cürüm işlemek için oluşturulan silahlı teşekküle katılmak ve resmi ihaleye fesat karıştırmak'' suçlarından halen İstanbul Kartal Özel Tip Cezaevi'nde tutuklu bulunduğunu belirten Albay Büyükkantarcıoğlu, Evcil'in de ''bedelli askerlik'' hizmetinden yararlanmak için başvurduğunu ve tahliyesinin ardından bir aylık askerlik eğitimini yapmak üzere sevk edileceğini bildirdi. 
     





</TEXT>
</DOC>
