<DOC>
<DOCNO> 99839 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/03/son/sonspo04.html </URL>
<DATE> 2002/08/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaş'ta sakatların son durumu... 
</HEADLINE>
<TEXT>

     Beşiktaş'ın, İtalya'da ligden düşürülen AC Fiorentina'dan transfer ettiği Alexandre Mariano da Silva Amaral, bugün sağlık kontrolünden geçti. 
     İstanbul Memorial Hastanesi'nde tepeden tırnağa sağlık taramasından geçen Amaral'ın durumunun oldukça iyi olduğu açıklandı. Kulüp doktoru Ayhan Optur, Brezilyalı futbolcuda herhangi bir sakatlığa rastlamadıklarını belirtirken, futbolcunun özellikle kondisyonunun çok iyi durumda olduğunu belirlediklerini vurguladı. 
     Optur, Amaral'ın hafta içinde takımla birlikte çalışma yapabilecek bir kondisyona sahip olduğunu açıkladı. 
     
     İLHAN MANSIZ TAKIMA KATILIYOR 
     Milli takımdan döndükten sonra ameliyat olan İlhan Mansız'ın, hafta içinde takımla birlikte çalışmalara başlayacağı bildirildi. 
     Dr.Optur, İlhan'ın sakatlığının düzeldiğini ve takımla birlikte çalışmalara başlayabilecek düzeye geldiğini söyledi. 
     
     ''NOUMA'NIN 1 AYA İHTİYACI VAR'' 
     Pascal Nouma'nın kondisyonunun henüz maç oynamak için yetersiz olduğunu belirten kulüp doktoru Optur, ''Nouma'nın tam anlamıyla hazır olması için 1 aya ihtiyacı var'' dedi. 
     Optur, bu futbolcunun yapacağı antrenmanlarla 1 ay içinde hazır duruma geleceğini kaydederken, Sergen'in de fizik-kondisyon açısından henüz hazır olmadığını ve ilk lig maçına oynayamayacağını sözlerine ekledi. 
     
     RAPİD BÜKREŞ MAÇINDA FORMA GİYMEYENLER ÇALIŞTI 
     Sezon açılışında Rapid Bükreş ile yapılan hazırlık maçında forma giymeyen futbolcular, bugün çalıştı. 
     Antrenmanda, maçta ikinci yarıda oynayan futbolculardan Sergen ve Pascal Nouma da yer aldı. 
     Beşiktaş'ta diğer futbolcular günü izin yaparak geçirirken, siyah-beyazlılar yeni sezon hazırlıklarını yarın gerçekleştirecekleri idmanla sürdürecek. 
     





</TEXT>
</DOC>
