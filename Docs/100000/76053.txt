<DOC>
<DOCNO> 76053 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/02/son/sontur16.html </URL>
<DATE> 2002/04/02/ </DATE>
<TIME>  </TIME>
<AUTHOR>  </AUTHOR>
<HEADLINE>
''Dekotle fotoğraflarımı geri ver'' dedi, sonra öldürdü... 
</HEADLINE>
<TEXT>

     Trabzon'un Sürmene İlçesi'nde, kendisiyle evleneceğini vaad eden kişiyi, yarı çıplak fotoğraflarını iade etmediği gerekçesiyle öldürdüğü iddia edilen sanığın yargılanmasına başlandı. 
     Trabzon Ağır Ceza Mahkemesi'ndeki duruşmada, Orhan İsmailoğlu'nu 40 tabancayla vurarak öldürdüğü iddiasıyla yargılanan tutuklu sanık Asuman Akbulut 23 hazır bulundu. 
     Asuman Akbulut, ifadesinde, Köprübaşı İlçesi'nin Akpınar Köyü'nde yaşadıklarını ve Orhan İsmailoğlu ile 4 yıl önce telefonda tanıştıklarını söyledi. 
     İsmailoğlu'nun kendisini 25 yaşında ve bekar olarak tanıttığını ileri süren Akbulut, şöyle devam etti 
     ''Karşılıklı hiç görüşmemiştik. Bir süre sonra benden fotoğraf istedi. Amacının ciddi olduğunu, benimle evlenmek istediğini söylüyordu. Aramızdaki samimiyet ilerledikçe benden açık pozlar istemeye başladı. Ben de bir arkadaşıma giyinik ve yarı çıplak fotoğraflar çektirdim. Fotoğrafları yaptırması için makineyi evimizin yakınında bir yere bıraktım. O da arabasıyla geldi, fotoğraf makinasını aldı. Orhan'ı ilk kez orada gördüm.'' Bir süre sonra Orhan İsmailoğlu'nun evli olduğunu öğrendiğini, kendisini bir daha aramamasını ve fotoğrafları iade etmesini istediğini kaydeden Akbulut, buluştuklarında da, dekolte fotoğraflarını vermediği için silahla korkutmak istediğini anlattı. 
     İsmailoğlu, ''Silah ateş aldı. Kaç mermi sıktığımı hatırlamıyorum. 
     Fotoğrafları ve silahı denize doğru atarak Emniyet MÜdürlüğü'ne doğru yürümeye başladım. O sırada polisler beni yakaladı. Tabancayı yolda başıma bir şey gelmemesi için yanıma almıştım'' dedi. 
     Mahkeme heyetinin, cinayette kullanılan silahın tutukluk yaptığını, tutukluğun giderilerek tekrar ateş edildiğini açıklaması ve silah kullanmayı nereden öğrendiğini sorması üzerine sanık Akbulut, ''Köyde silah kullanmasını herkes bilir, düğünlerde, yaylalarda silah kullanırız'' dedi. 
     Maktul Orhan İsmailoğlu'nun eşi Havva İsmailoğlu da, 18 yıllık evli ve 4 çocuklarının bulunduğunu belirterek, ''Eşim 3 yıldan beri bir kadın tarafından telefonda rahatsız ediliyordu. Kendisini rahatsız eden kişiye evli olduğunu ve peşini bırakmasını söylemişti. Ancak sözünü dinletememişti. Sanığın idamını istiyorum'' dedi. 
     Sürmene'de emanette bulunan fotoğrafların getirtilmesi için müzekkere hazırlanmasına karar veren mahkeme heyeti, tanıkların dinlenmesi ve delillerin toplanması için duruşmayı erteledi. 
     Trabzon'un Sürmene İlçesi'nde 2001 yılı Ağustos ayında, Orhan İsmailoğlu, otomobilinin içinde tabancayla vurularak öldürülmüştü. 
     Asuman Akbulut, görgü tanıklarının beyanına göre, İsmailoğlu'nu öldürdüğü iddiasıyla tutuklanmıştı. 
     






</TEXT>
</DOC>
