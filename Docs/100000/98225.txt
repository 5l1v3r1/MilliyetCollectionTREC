<DOC>
<DOCNO> 98225 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/26/son/sontur13.html </URL>
<DATE> 2002/07/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Recep Tayyip Erdoğan'a "Billboard" davası.. 
</HEADLINE>
<TEXT>

     İstanbul Cumhuriyet Başsavcılığı, AK Parti Genel Başkanı Recep Tayyip Erdoğan'ın da aralarında bulunduğu 18 sanık hakkında, İstanbul Büyükşehir Belediyesi'nin ''billboard'' ilan panosu ihalelerine ilişkin, ''ihaleye fesat karıştırmak'' suçlamasıyla dava açtı. 
     Cumhuriyet Savcısı Rasim Işıkaltın tarafından hazırlanan iddianamede, İstanbul Büyükşehir Belediyesi'nin tasarrufundaki 30 adet afiş değiştiricili ışıklı mega billboard, 350 adet direkler arası ışıklı mega billboard ile bin adet tek yüzlü ışıksız billboard için ihaleler yapıldığı anlatıldı. 
     Belediye Encümeni'nin 24 Şubat 1998 tarihli kararıyla, işin en yüksek teklifi veren Gür-Sa İnşaat Taahhüt Reklam Sanayi ve Ticaret Limited Şirketi ile Alma Media Group Reklamcılık Ticaret ve Sanayi Limited Şirketi'nin oluşturduğu ortak girişime, 3 yıllık süre için aylık 62 milyar lira muhammen bedelle ihale edildiği belirtilen iddianamede, bu kararı veren encümenin başkanlığını İdris Naim Şahin'in, üyeliklerini de Nihat Macit, Şaban Erden, Ali Yılmaz, Nuriddin Dönmez, Hüseyin Gülsün ve Sabri Dereli'nin yaptığı kaydedildi. 
     Kararın, 16 Mart 1998 tarihinde, dönemin İstanbul Büyükşehir Belediye Başkanı Recep Tayyip Erdoğan tarafından onaylandığı ifade edilen iddianamede, muhammen bedelin ise Ahmet Duran, Ayşe Zuhal Sezen, Mikdat Yetim ve Mehmet Ali Terlemez'in görev yaptığı komisyonca belirlendiği anlatıldı. 
     
     İKİNCİ İHALE 
     Aynı billboardların işletilmesine ilişkin bir başka ihalenin de Belediye Encümeni'nin 6 Kasım 2001 tarihli kararıyla en yüksek teklifi veren İstanbul Kültür ve Sanat Ürünleri Ticaret A.Ş'ye, 3 yıllık bir süre için aylık 315 milyar lira muhammen bedelle verildiği belirtilen iddianamede, bu kararı alan encümenin başkanlığını da Mesut Pektaş'ın, üyeliklerini ise Nihat Macit, Ahmet Önal, Osman Yıldırak, Yılmaz Şener, Sabri Dereli ve Temel Coşkun'un yaptığı bildirildi. 
     İddianamede, İstanbul Büyükşehir Belediye Başkan Vekili sıfatıyla Ümit Özerol tarafından 22 Kasım 2001 tarihinde onaylanan bu ihalenin muhammen bedelinin, Ayşe Zuhal Sezen, Mikdat Yetim ve Mehmet Ali Terlemez'in görev aldığı komisyonca belirlendiği anlatıldı. 
     
     50 TRİLYON GELİR KAYBI 
     Söz konusu ihalelerde Devlet İhale Yasası'nın 9. maddesinde belirtilen hususların yerine getirilmediği, muhammen bedelin tespitinde yeterince piyasa araştırması yapılmadığı ve gerekli özenin gösterilmediği kaydedilen iddianamede, bu nedenle belediyenin 50 trilyon 7 milyar 457 milyon lira gelir kaybına uğradığı vurgulandı. 
     ''Muhammen bedeller düşük takdir edilerek ihaleye fesat karıştırıldığı'' anlatılan iddianamede, Recep Tayyip Erdoğan, Ümit Özerol, Mesut Pektaş, İdris Naim Şahin, Şaban Erden, Ali Yılmaz, Nuriddin Dönmez, Hüseyin Gülsün, Yılmaz Şener, Osman Yıldırak, Temel Coşkun, Ahmet Önal ve Ahmet Duran'ın, ''ihaleye fesat karıştırmak'' suçundan 1 ile 3'er yıl arasında hapis cezasına çarptırılması istendi. 
     İddianamede, sanıklardan Nihat Macit, Sabri Dereli, Ayşe Zuhal Sezen, Mikdat Yetim ve Mehmet Ali Terlemez'in de ''ihaleye fesat karıştırmak'' suçunu 2 kez işledikleri gerekçesiyle 2 ile 6'şar yıl arasında hapisle cezalandırılması talep edildi. 
     Davanın görülmesine, İstanbul Asliye Ceza Mahkemesi'nde başlanacak. 
     





</TEXT>
</DOC>
