<DOC>
<DOCNO> 61658 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/11/ekonomi/eko01.html </URL>
<DATE> 2002/01/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Bankalara reel sektör’ şartlı sermaye desteği 
</HEADLINE>
<TEXT>

Özel bankalara aktarılacak 4 - 5 milyar dolarlık sermaye desteğinin yüzde 60’ının reel sektöre 30 Haziran 2003’e kadar aktarılması garanti altına alındı 
     HARUN GÜREK, SALİHA ÇOLAK, ÖNDER YILMAZ Ankara 

     Krizden etkilenen şirketlerin bankalara borçlarının ertelenmesini ve bankaların mali bünyelerinin güçlendirilmesi için kaynak aktarılmasını öngören yasa tasarısı kabul edildi. Türkiye Odalar ve Borsalar Birliği’nin TOBB istediği oldu ve reel sektöre 5 katrilyon liralık kaynak olanağı yaratıldı. Önerge krizi yaratarak, yasayı engellemeye çalışan muhalefet sekizinci maddenin görüşülmesi sırasında salonu terk etti. 
     
     Reel sektöre 5 katrilyon 
     TBMM Genel Kurulu’nda 10 saat süren görüşme sonunda kabul edilen tasarıda, önceki gün yapılan liderler zirvesinde varılan uzlaşma doğrultusunda hazırlanan önergelerle yapılan değişikliklere göre, bankalara aktarılacak sermaye benzeri 4 - 5 milyar dolarlık kredinin yüzde 60’ı reel sektöre, 30 Haziran 2003 tarihine kadar kredi olarak aktarılacak. 
     Ziraat Bankası ve Halkbank, esnaf, sanatkar, küçük orta boy işletmeler ve çiftçilere kendi programı kapsamında 2002’de açacağı kredilere ek olarak 1.5 katrilyon lira kredi daha kullandıracak. Böylece reel sektöre aktarılacak kaynak 5 katrilyon lira dolayında gerçekleşecek. 
     Mali bünyelerinin güçlendirilmesi için, Hazine tarafından çıkarılacak 7 yıl vadeli tahvillerle kaynak aktarılacak bankaların sahiplerine ait tüm hisseleri rehin alınacak. Sermaye yeterliliği oranı yüzde 0 - 5 arasında olanlar, önce kendi kaynaklarından sermaye yüzde 5’e çıkıncaya kadar para koyacak yüzde 8’e çıkması için de devlet kaynak sağlayacak. Ancak devletin koyacağı kaynak, bankanın sahibi tarafından konulacaktan fazla olamayacak. Banka sahibi bir başka bankadan kredi alarak sermaye artıramayacak. Yüzde 5 - 9 arasında olanlara aktarılacak kaynak da yine banka sahibinin koyacağından fazla olamayacak. 
     Ayrıca, Bankacılık Düzenleme ve Denetleme Kurulu BDDK , kaynağın grup şirketlerine aktarılmasını önleyecek denetim yöntemlerini kamuoyuna hemen açıklayacak. Bankalar, grup şirketlerine bu düzenlemeden önce açtıkları kredileri 4 yıl içinde yüzde 25’e çekecekler. Yasa yürürlüğe girdikten sonra grup kredileri azaltılmaya başlandığı için, kamu kaynağı grup şirketlerine aktarılamayacak. 
     
     Küçük bankalara da destek 
     Kamu kaynağından yararlanmak için, "30 Eylül 2001 tarihinde sektörün toplam aktif büyüklüğünün yüzde 1’ne sahip olma" koşulu, sermaye yeterliliği yüzde 5 - 9 arasında olan bankalar için kaldırıldı. Böylece küçük bankalardan yüzde 5 - 9 arasında sermayeye sahip olanlar, birleşme yoluna gitmeden de kamu kaynağından yararlanacak. Olanaktan yararlanmak isteyen bankanın sahibi, sermaye oranını yüzde 5’e kadar yükseltmek için gereken parayı kendi kaynaklarından koyacak. 
     
     Özel koruma taslağa eklendi 
     Kamu ve fon bankalarının, borçlarını ödemeyen şirketleri devralarak kurtarması yasaklanırken bu bankaların yöneticileri kredilerin yeniden yapılandırılmasında özel bankaların yöneticilerinin tabi olduğu ceza hükümlerine tabi olacak. 
     Tasarruf Mevduatı Sigorta Fonu’nun varlık yönetim şirketine azami yüzde 20 oranında ortak olmasına olanak sağlanırken kurulların denetimi Başbakanlık müfettişi, Maliye müfettişi, Yüksek Denetleme Kurulu denetçisinden oluşan bir komisyona verildi. Böylece tüm üst kurum ve kurullarda denetim yetkisi Sayıştay’dan alınmış oldu. 
     Tasarının kabulünden sonra tebrikleri kabul eden Devlet Bakanı Derviş, "Zoru atlattık" dedi. 
     
Piyasayı bozan bankaya dur      Kabul edilen maddelere göre, krizden etkilenen şirketlerin ödeyemedikleri kredileri, 3 yıllık bir süre içinde, BDDK tarafından hazırlanacak çerçeve anlaşmalarla yeniden yapılandırılacak. Böylece ödenmeyen kredilerin faizleri düşürülebilecek, vadeleri uzatılabilecek, yeni ödeme planına bağlanabilecek. Yeniden yapılandırılması mümkün olmayan krediler, kurulacak özel varlık yönetim şirketine aktarılabilecek. Kredilerin yeniden yapılandırılması ve varlık yönetim şirketi işlemleri her türlü vergiden muaf olacak. 
     Türk Ticaret Kanunu’ndaki banka birleşmelerini zorlaştıran hükümler kaldırılırken BDDK, uyarılarına karşı sermaye artırmayan, gerekli önlemleri almayan, piyasayı bozan bankalara da el koyabilecek. TMSF, el konulan bankaların sahiplerinden alacakları tahsil edebilmek için anlaşma yapabilecek, bu kişiler hakkındaki hukuk davalarının anlaşma süresince durdurulmasını isteyebilecek. 
     
Kabul eden ödüllendirilecek      Kamu bankalarında bu yıl sonundan itibaren memur çalıştırılamayacak. Kamu bankaları, özel hukuk hükümlerine göre çalışmayı kabul etmeyen, sözleşme imzalamayan çalışanlara ilişkin listeleri, Devlet Personel Başkanlığı’na bildirdiği tarihten itibaren 45 gün içinde diğer kamu kurumlarına nakledilecekler. Sözleşme imzalayanlara ise 2003 yılı sonuna kadar memuriyete tekrar dönme olanağı da sağlandı. 
     
     Bal krizini Bahçeli önledi 
     Devlet Bakanı Faruk Bal, görüşmeler sırasında kooperatiflerin çiftçilere dağıttığı 1.2 katrilyon liralık kredisinin silinmesinde ısrar etti. Tarım Kredi Kooperatifleri yöneticilerinin de, kredileri ertelerken kamu bankaları yöneticileri gibi özel hukuka tabi olması için önerge hazırladı. Krize dönüşen pazarlığa en sonunda MHP Genel Başkanı Başbakan Yardımcısı Devlet Bahçeli önledi. 
     



 EKONOMİ 


















</TEXT>
</DOC>
