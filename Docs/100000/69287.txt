<DOC>
<DOCNO> 69287 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/24/son/soneko07.html </URL>
<DATE> 2002/02/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Boğaz Tüp Geçişi 2005 yılı sonunda açılacak 
</HEADLINE>
<TEXT>

     İstanbul'da inşa edilmesi planlanan ve kısa adı Marmaray olan demiryolu tüp geçişi ve Gebze-Haydarpaşa, Sirkeci-Halkalı banliyö hattı yapımı belirlenen programa uygun olarak yürütülüyor. 
     ABD ve Türk firma gruplarınca yapılacak olan müşavirlik ve kontrolörlük çalışmalarının Ağustos ayı içinde tamamlanacağı, ardından da sistemin yapımı ile ilgili ihale sürecinin de hazırlanacak ihale dokümanları doğrultusunda başlaması bekleniyor. 
     Türkiye'nin uzun bir süreden bu yana gündeminde bulundurduğu ve İstanbul'un kentiçi trafiğine uzun vadeli çözüm getirecek olan mega ulaşım sisteminin yapımına yönelik olarak ilgili firma grubunca hazırlanacak ihale dokümanları ilk olarak projeyi finanse eden Japon kredi kuruluşu JBIC onayına sunulacak. 
     Kredi kuruluşunun hazırlanan yapım ile ilgili ihale dokümanlarını onaylamasının ardından yaklaşık 2.5 milyar dolara malolması planlanan sistemin ''anahtar teslim'' yapımı ile ilgili uluslararası düzeyde ihaleye çıkılacak. 
     Maliyetin yükselmesi nedeni ile Japon finansman kuruluşların yanısıra Avrupa Yatırım Bankası ile ABD'li bazı ticari kuruluşlardan da kredi alınması planlanan sistemin yapımına ABD,Japon firmalarının yanısıra dünyanın Fransa,İngiltere, İspanya ülke firmalarının da teklif vermeleri bekleniyor. 
     
     Japonlardan finans desteği 
     Japon JBIC'dan sağlanan 50 milyon dolarlık kredi ile gerçekleştirilecek mühendislik, müşavirlik ve kontrolörlük işi kapsamında personel eğitimi, sistemin işletme ve bakım testlerinin yapılması ile diğer işler yeralıyor. Sistemin yapımını üstlenen Türk ve Japon firmalarının yeraldığı Avrasya konsorsiyumu ayrıca, Marmaray sistemi kapsamında yeralan inşaat işleri için ihale dokümanlarını hazırlayacak. Banliyö hatlarının iyileştirilmesine ait uygulama proje ve ihale dosyalarının hazırlanması da söz konusu firma grubu tarafından planlanan sürede tamamlanacak. 
     
     70 bin yolcu taşıyacak 
     Dünyanın en büyük metropolleri arasında yeralan İstanbul'da saatte 70 bin yolcuya taşıma hizmeti verecek olan sistemin inşaat harcamaları 
     ile birlikte yaklaşık 1 milyar dolara malolması planlanıyor. 
     Mühendislik ve kontrolörlük hizmetinde görev alacak olan Japon firmalarının kredi sağladıkları için sistemin yapımında da yeralmaları bekleniyor. Yaklaşık 70 kilometre uzunluğundaki sistemin 2005 yılı sonunda devreye alınması öngörülüyor. 
     Gebze-Halkalı arasında kurulması planlanan sistemin, 43.4 kilometrelik bölümü Asya'da, 19.6 kilometresi Avrupa'da, 1.8 kilometre tüp tünel ve 11.5 kilometre Sirkeci-Yedikule arasında yaklaşım olmak üzere toplam 76.3 kilometre uzunluğunda olacak. Boğuz tüp tünelinin her biri 100 metre uzunluğunda 18 ayrı birim halinde iki ucu kapalı olarak karada imal edilecek ve daha sonra yüzdürülerek geçiş noktasına getirilerek, deniz tabanından 10 metre aşağıya gömülerek üzeri betonla kaplanacak. 
     






</TEXT>
</DOC>
