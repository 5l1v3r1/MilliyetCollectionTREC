<DOC>
<DOCNO> 97089 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/21/spor/bbas.html </URL>
<DATE> 2002/07/21/ </DATE>
<TIME>  </TIME>
<AUTHOR>  </AUTHOR>
<HEADLINE>
"Ayarlar tamam" 
</HEADLINE>
<TEXT>

Basketbol Milli Takımımız’ın coachu Aydın Örs, Dünya Şampiyonası’nda rotayı belirlediklerini ve ilk dördü hedeflediklerini söyledi. Örs, planlarını da anlattı 
     GÖKHAN GERMAN 

     Futbol motivasyonu 
     "OYUNCULARIMIN dördüncülüğü hedef olarak belirlemesi, kendilerine güvenini gösteriyor. Çok önemli bir hedef belirledik. Ayarlarımızı yaptık. Artık hedefimizi gerçekleştirmek için bekliyoruz. Tabii ki, ben de aynı hedefi düşünüyorum. Bunu gerçekleştirmek için iyi konsantre olmalıyız. Futbol Milli Takımı’nın aldığı Dünya Üçüncülüğü de bizi ayrıca motive ediyor." 
     
     Mükemmel başladık’ 
     "KAMPIMIZ umduğumdan çok çok iyi geçiyor. Herkes uzun bir tatil yapmasına rağmen profesyonellik örneği göstererek, kendini hazırlamış. Yüksek tempoya karşın, istekli çalışmaları beni memnun ediyor. Oyuncularıma daha fazla bir özgüvenin geldiğini görüyorum. İstekli, arzulu ve hedefini bilen bir psikoloji içinde maçlarını bekliyorlar. Bence iyi bir başlangıç yaptık." 
     
     Hızlı oynuyorlar’ 
     "BREZİLYA ve Porto Riko’nun, G.Amerika Kupası’nda oynadığı maçların kasetleri elimizde. Teknik kadro olarak hepsini izledik. Sistemleri hızlı oyuna dayanıyor. Zaten basketbolda ileriye koşup, fast - break atmak kadar, geriye koşup fast - break yememek de önemli. Kolay basket yemediğimiz, sete set kaldığımız her pozisyonda onlardan daha üstünüz diye düşünüyorum." 
     
     Ekoller korkutmuyor’ 
     "İKİNCİ turdaki rakiplerimiz Yugoslavya, Kanada ve İspanya güçlü takımlar. Kanada büyük takımlara kök söktürmüş bir ekip, ABD dahil... Yugoslavya zaten büyük bir model. Dünya Şampiyonlukları bulunan takım. İspanya da aynı şekilde büyük bir ekol ama, biz de bir ekol olma yolundayız. Çok güçlü bir takımız. Bu üç maçı da kazanırsak asla sürpriz olmaz" 
     
     Tek sıkıntı tecrübe’ 
     "BENİ en çok düşündüren konu tecrübe eksiğimiz... Angola ve Cezayir gibi ülkelerin bile tecrübesi var. Brezilya ve Porto Riko, nice şampiyonalara katılmış. O atmosfer bize yabancı olmakla birlikte, bizim oyuncularımızın tecrübeleri de yadsınamaz. İlk defa gidiyor olmamızı fazla telaffuz etmek istemiyorum. Çıkıp 4 - 6 kez katılmışız gibi oynamamız gerekiyor." 
     
     Kimler çıkacak ’ 
     "KALİTELİ oyunculara sahip olmanın avantajlarını yaşıyoruz. Ama ne yazık ki, 7 arkadaşımız kadroda bulunamayacak. Yetersiz oldukları için değil, tercih hakkından dolayı yer alamayacaklar. Şu an belirlenmiş isimler yok. Ağustos ayının ilk haftasında kadroyu 15’e indirip, Dünya Şampiyonası’ndan bir gün önce de 12’ye indirmeyi düşünüyorum." 
     
     Güneş benzetmesi’ 
     "AYNI eleştirileri geçen sene Avrupa Şampiyonası’nda biz de yaşadık. Ama her zaman şunu söylüyorum bu işe soyunan insan, o eleştirilere dayanıklı olmalı. Bazı eleştiriler doğruları gösteriyor, bazıları motive ediyor. Bunlar işin yararlı bölümleri. Üslup önemli. İnsan üzülüyor tabii. Haksız eleştirilere uğradığı için Şenol Güneş adına üzüldüm. Ama kaderimiz bu." 
     
Tempo artıyor      A Milli Basketbol Takımımız bir günlük aradan sonra Dünya Şampiyonası hazırlıklarına yeniden başladı. Ay - Yıldızlı ekibimiz sabah iki grup halinde halter ve top çalışması yaptı. Akşam antrenmanında taktik çalışmaya ağırlık verildi. Çift pota maç sırasında Aydın Örs, yapılan hataları sık sık oyunu durdurarak oyuncularına anlattı. Milli Takım oyuncularının formu göz doldurdu. 
     
Mirsad sevinci      ANNESİNİN rahatsızlığı nedeniyle Milli Takım kampından izin alan Mirsad dün ilk kez antrenmanlara katıldı. Başarılı oyuncunun, hazır görüntü çizmesi Aydın Örs’ü sevindirdi. Mirsad, sıkıntılı bir dönem geçirdiğini dile getirip, "Artık kendimi, tamamen Milli Takımımız’a konsantre edeceğim. Eksiklerimi bir an önce gidermek için çalışacağım" dedi. 
     
Müjdeli haber      KAMP sırasında dizinden sakatlanan Kaya ile belini inciten Kerem’in durumlarının iyi olduğu açıklandı. Kontrolden geçen iki yıldız oyuncunun sakatlıklarında olumlu gelişmelerin yaşandığı vurgulandı. Dün yapılan iki antrenmana da katılan Milli oyuncularımızın bir - iki gün idmanlarda fazla zorlanmayacakları dile getirildi. 
     



 SPOR 




















</TEXT>
</DOC>
