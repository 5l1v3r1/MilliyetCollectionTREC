<DOC>
<DOCNO> 75537 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/30/son/sontur07.html </URL>
<DATE> 2002/03/30/ </DATE>
<TIME>  </TIME>
<AUTHOR>  </AUTHOR>
<HEADLINE>
İsrail güçleri, Türk gazetecileri gözetim altına aldı 
</HEADLINE>
<TEXT>

     Ramallah'taki olayları izlemek için çatışma bölgesinde bulunan 4 Türk gazeteci, dün geceden beri İsrail güvenlik güçülerinin gözetiminde tutuluyor. 
     A.A muhabirinin telefonla ulaştığı Star TV muhabiri Mete Çubukçu, kameramanı Mustafa Şap, ATV muhabiri Burak Ersemiz ve kameramanı Talip Alpogan ile 3 Filistinli gazeteciyle birlikte dün geceden beri Filistin Medya Merkezi binasında İsrail güçleri tarafından alıkonulduklarını bildirdi. 
     İsrail ve Filistin güçleri arasındaki çatışmaları izlemek için 2 gecedir bu merkezde bulunduklarını söyleyen Çubukçu, dün gece saat 23.00 itibariyle bulundukları binanın önüne İsrail tanklarının gelmesi 
     üzerine içeri kaçtıklarını belirtti. 
     Çubukçu, olayları şöyle anlattı 
     ''Tanklar binanın önünde durdu ve sonra ateş etmeye başladılar. 
     Biz binanın dışındaydık, ateş üzerine içeriye, şimdi bulunduğumuz 6. 
     kattaki stüdyoya kaçtık. Daha sonra binaya yönelik operasyon başlattılar. İsraillilerin sonradan söylediğine göre, binaden kendilerine ateş edilmiş. Gece 24.00 gibi gürültüler geldi, dairelerin kapılarını bombalarla patlatarak, girip kontrol ettiler. Bizim olduğumuz yere, yani 6. kata geldiklerinde saat sabahın 06.00'sı olmuştu. Söylediklerine göre 3. katta çatışma çıkmış ve 5 Filistinli ölmüş. Bizim stüdyoya geldiklerinde kapıyı çaldılar. Biz içerden gazeteci olduğumuzu bağırdık. Komandolar içeri daldı, bizi tek tek dışarı çıkartıp, bomba olasılığına karşı üstümüzü tamamen soyarak arama yaptılar. 15-20 dakika kadar ellerimiz duvara dayalı bekletildik. Daha sonra pasaport ve kimliklerimizi aldılar.'' Çubukçu, bu süre zarfında telefonla görüşmelerine ve görüntü almalarına izin verilmediğini de söyleyerek, yaklaşık 1 saat önce telefonla konuşmasına olanak sağlandığını bildirdi. Kentte elektrik bulunmadığından dolayı cep telefonlarının pillerinin ne kadar daha dayanacağını bilmediğini söyleyen Çubukçu, kendilerine bu binada ne kadar tutulacaklarına ilişkin kesin bir bilgi verilmediğini kaydetti. Bu arada, Türkiye'nin Kudüs Başkonsolosu Hüseyin Avni Bıçakcı'nın, Türk gazetecilerin salıverilmesi için İsrail makamları nezdinde girişimde bulunduğu öğrenildi. 
     






</TEXT>
</DOC>
