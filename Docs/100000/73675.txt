<DOC>
<DOCNO> 73675 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/20/son/sontur19.html </URL>
<DATE> 2002/03/20/ </DATE>
<TIME>  </TIME>
<AUTHOR>  </AUTHOR>
<HEADLINE>
İstanbul'da kamikaze saldırısı korkusu... 
</HEADLINE>
<TEXT>

     Atatürk Havalimanı Mülki İdare Amiri ve İstanbul Vali Yardımcısı Saim Eskioğlu, ''Özel uçak veya helikopter kiralamak isteyenlerin önceden güvenlik soruşturmasına tabi tutulması'' yönündeki kararın, ''bazı duyumlar üzerine herhangi bir terörist saldırıya karşı önlem olarak alındığını'' bildirdi. 
     Eskioğlu, gazetecilere yaptığı açıklamada, Atatürk Havalimanı Güvenlik Komisyonu'nca alınan karar üzerine, özel uçak ya da helikopter kiralamak isteyen kişilerin kimliklerinin, kiralamayı yapacak havayolu şirketi tarafından Havalimanı Emniyet Şube Müdürlüğü'ne iletileceğini belirtti. 
     Güvenlik araştırmasından sonra bu kişilerle ilgili herhangi bir sakınca bulunmadığının bildirilmesinin ardından uçuşun gerçekleştirileceğini kaydeden Eskioğlu, daha önce bu soruşturmanın uçak şirketlerince yapıldığını anımsattı. 
     Saim Eskioğlu, şunları kaydetti 
     ''Bazı duyumlar üzerine herhangi bir terörist saldırıya önlem olarak, uçak veya helikopter kiralayan kişiler için önceden güvenlik soruşturması yapılmasına gerek görüldü. Hezarfen Havaalanı için de İstanbul Valiliği tedbir alıyor. Burada gerekli kontrollerin yapılması için gerekli yazı, İl Jandarma Komutanlığı'na yazıldı. Çorlu ve Esenboğa için de bu duyumları ilgili valiliklere ilettik.'' ''Kimlik bilgilerinin faksla bildirilmesinin gecikmelere neden olacağı'' yolundaki eleştirilerin hatırlatılması üzerine de Eskioğlu, Atatürk Havalimanı Batı 4 Apronu'ndaki havayolu şirketleri ile gümrük ve emniyet binalarının inşaatının tamamlanmasından sonra bilgi iletişiminin bilgisayarla gerçekleştirileceğini sözlerine ekledi. 
     






</TEXT>
</DOC>
