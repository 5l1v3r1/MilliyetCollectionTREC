<DOC>
<DOCNO> 53659 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/23/guncel/gun08.html </URL>
<DATE> 2001/11/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Radarlı denetim açık mı olmalı 
</HEADLINE>
<TEXT>

ÇAPRAZ ATEŞ 
     İSTANBUL Milliyet 

     Trafik polisinin, çeşitli denetimlerde kullandığı yöntemler tartışma konusu oldu. Örneğin radarla yapılan hız denetimleri sürücülerin tepkisine yol açıyor. Hız yapılmasının sakıncalı olduğu yerlerde, uyarı levhaları asılacağı yerde, radarların gizlenmesi ve sürücünün hız yaptıktan sonra durdurulup ceza kesilmesi eleştirilere neden oluyor. Kazaların önlemesi asıl amaç olmaktan çıkıyor, ceza kesilmesi amaca dönüşüyor eleştirileri sık sık yapılıyor. 
     
     Abdullah Bolcu Emniyet Genel Müdür Yrd. 
Her yere uyarı levhası konulmasına çalışıyoruz      Amacımız kazaların azalması. Bunun için caydırıcılık önemli. Ancak, biz şeffaf çalışmadan yanayız. Polisin, gizlenerek sürücünün hatasını yakalama çabası içinde olması doğru değil. Polisin gizlenmesine gerek yok. Aksine üniformanın görünmesi daha doğrudur. Trafikte sivil memurların sayısı artıyor ama sivil ekiplerin azaltılmasını istiyoruz. Radar denetiminin yapıldığı her yerde uyarı levhaları yok. Ancak, radar kontrolü yapıldığına dair yollardaki tabelaların sayısının da artırılması için Karayolları Genel Müdürlüğü ile görüştük. Radarlı denetim yaptığımız her yere tabela konulması taraftarıyız. 
     
     Kerem Doksat Psikiyatrist 
Önemli olan dengeli denetim yapmaktır      Denetimin açıktan yapılanına ihtiyaç var. Ancak gizli yapılan denetim de bir tarafa bırakılamaz. Gizli ve açık denetim birbirinin alternatifi olarak sunulmamalı. İkisi arasında seçim yapmak doğru olmaz. Önemli olan ikisinden de dengeli yararlanmaktır. Her iki modelin kendine has özellikleri, üstünlükleri vardır. Kimi yerde insanlara otoriteyi hissettirmek gerekebilir. Kimi yerde de üniformalı trafik polisinin yaptığı denetim daha etkilidir. Amaç insanların suç işlemesini önlemek ve dolayısıyla kazaların azalmasını sağlamaktır. 
     
     Demir Bükey İleri Sürücülük Tek. Uzmanı 
Polisin olduğu yerde kurallara uyuluyor      Denetimin özelliği gizli olmasıdır. Sürücünün beklemediği zamanda, beklemediği yerde denetlenmesinin büyük etkisi vardır. Sürücünün şu veya bu şekilde kural ihlali yapıp yapmadığı belirlenmek isteniyor. Bunu da radar ya da kameralı radar gibi cihazla yapıyorsunuz. Sürücü, polisi gördüğü zaman hemen kurala uyuyor, ancak o noktayı geçtikten sonra ihlale devam ediyor. Kimi yerde gizli denetim yapıldığı yeri gören sürücü, sanki bir görevmiş gibi selektör yaparak diğer sürücüleri uyarıyor. Bir dayanışma gibi görünen bu davranış aslında çok tehlikeli sonuçların doğmasına neden oluyor. 
     
     Cem Sert İstanbul Şoförler Odası Bşk.Vekili 
Trafikte gizli denetim daha etkili oluyor      Trafik denetiminde gizlilik şart, yoksa anlamı kalmaz. Sürücü nerede denetlendiğini bilirse, ona göre hareket eder. Nerede ve ne zaman denetleneceğini bilmediği takdirde, sürekli kurallara uymak zorunda kalacak. Denetimin açıktan olmasını genelde sürücüler istemektedir. Çünkü polisi gördüğü zaman kurala uyacağını ve cezadan kurtulacağını biliyor. Aslında öncelikle herkesin kurallara uyması gerekir. Polis ve denetim modeli ikinci sırada tartışılmalıdır. 
     



 GÜNCEL 























</TEXT>
</DOC>
