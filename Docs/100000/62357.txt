<DOC>
<DOCNO> 62357 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/15/son/sondun04.html </URL>
<DATE> 2002/01/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Bush'un danışmanı "Türkiye mükemmel bir model" 
</HEADLINE>
<TEXT>

     ABD Başkanı George W. Bush'un Ulusal Güvenlik Danışmanı Condoleezza Rice, Türkiye'nin, Uluslararası Para Fonu IMF ile görüşmelerinin cesaret verici olduğunu belirterek, ekonomik reformlar devam ettiği sürece kaynak aktarımının da süreceğini söyledi. 
     Rice, Başbakan Bülent Ecevit'in ABD'ye bugün başlayacak ziyareti dolayısıyla bir grup Türk gazeteci için Beyaz Saray'daki Roosevelt odasında bir toplantı düzenleyerek, iki ülkeyi ilgilendiren konularda açıklamalarda bulundu. 
     Rice, Başbakan Ecevit'in ziyaretinde ekonomi unsurunun vurgulanmasına ilişkin bir soruya, ''Ekonomik ilişkilerimizi geliştirmek mükemmel bir amaç. Türkiye ile her alanda çok iyi ilişkilerimiz var. Türkiye, İslam ülkeleri için bir model. IMF ile görüşmeler cesaret verici. Bu görüşmeler devam etmeli. Reformlar çok önemli. Kaynak aktarımı da önemli. Reformlar devam ettiği sürece, kaynak aktarımı da devam eder. Reformlar ve kaynak aktarımı, birlikte gider'' yanıtını verdi. 
     Türkiye ile ticareti artırmak için özel yolların bulunacağını belirten Rice, iki ülkenin ekonomi yetkililerinin, bu konu üzerinde çalışması gerektiğini kaydetti. 
     Motorola şirketinin, Türkiye'deki bir şirketten 2 milyar dolar alacağı bulunduğunun hatırlatılması üzerine Rice, Başkan Bush'un, özel olarak bir şirketin sorununu gündeme getirmek yerine, genel olarak yatırım ortamı üzerine görüş belirtmeyi tercih edeceğini söyledi. 
     -IRAK VE TERÖRİZMLE SAVAŞ- Condoleezza Rice, Irak'a ilişkin bir soru üzerine, henüz Irak konusunda Amerikan yönetiminin bir karar vermediğini, ayrıca Başkan Bush'a, bu konuda nasıl hareket edilmesi gerektiğine ilişkin spesifik bir tavsiyede bulunulmadığını vurguladı. 
     Rice, ''Irak ile nasıl başa çıkılacağı konusunda Başkan'a herhangi bir tavsiyede bulunulmadı. Irak, 11 Eylül'den önce de problemdi, 11 Eylül'den sonra da problem. Komşularına, kendi halkına tehdit. Biz, yönetime geldiğimizden beri Irak'ta nasıl daha etkili bir politika oluşturabileceğimize bakıyoruz. Akıllı yaptırımlar üzerindeki çalışmalar devam ediyor. Farklı unsurların bir arada tutulması gerektiğine inanıyoruz. Uçuşa yasak bölge uygulaması devam ediyor. 
     Başkan Bush'un, radar ekranında olmasına rağmen, Irak ile ilgili daha fazla ne yapılacağı konusunda bir karar oluşturmadık'' diye konuştu. 
     Türkiye'nin, 11 Eylül'den sonra ABD'nin yardımına koşan ilk ülkelerden biri olduğunu ve terörizme karşı savaşta, ''ön cephe'' ülkeleri arasında yer aldığını vurgulayan Rice, ''Türkiye'nin terörizm tecrübesi var. Türkiye, terörizmin etkilerini ve bunlarla nasıl başa çıkılacağını biliyor, terörizmin bir ülkeye ne yaptığını iyi anlıyor. 
     Türkiye'nin desteğini almaktan çok memnunuz'' dedi. 
     Afganistan'da hala çok iş olduğunu belirten Rice, Taliban'ın yok edildiğini, ancak hem Afganistan'da hem de dünyada El Kaide hücrelerinin temizlenmesi gerektiğini kaydetti. 
     
     Türkiye mükemmel model 
     Türkiye'nin, Müslüman nüfusu, laik ve demokratik prensipleri benimsemesiyle sadece İslam dünyasına değil, bütün dünyada Müslümanlara örnek olabileceğini belirten Rice, Türkiye modelinin, ''radikal İslam'a karşı bir alternatif'' olarak çok büyük önem taşıdığını vurguladı. 
     Pakistan Devlet Başkanı Pervez Müşerref'in bir konuşmasında, İslam ülkelerinin ''model arayışı içinde'' olduğunu söylediğini hatırlatan Rice, ABD'nin, Türkiye'nin çok iyi bir model olduğunu düşündüğünü söyledi. 
     Bu çerçevede Türkiye'nin başarılı olmasını herkesin istediğini belirten Rice, ekonomik durumun geliştirilmesi, hayat standartlarının yükseltilmesi, Türk-Yunan ilişkilerinin geliştirilmesi, eğitim sistemi, yüksek teknoloji sektöründe ilerlemenin, modern ve ılımlı bir İslam ülkesi olarak önem taşıdığını kaydetti. 
     






</TEXT>
</DOC>
