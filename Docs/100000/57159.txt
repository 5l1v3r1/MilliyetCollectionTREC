<DOC>
<DOCNO> 57159 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/14/son/sondun01.html </URL>
<DATE> 2001/12/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Usame Bin Ladin vadide kıstırıldı 
</HEADLINE>
<TEXT>

     Usame bin Ladin'in, El Kaide militanlarıyla birlikte, Afganistan'ın doğusunda Tora Bora bölgesi yakınlarında Amerikan özel birlikleri ve Afgan savaşçılar tarafından kıstırıldığı iddia edildi. 
     Adını açıklamayan ABD'li üst düzey bir askeri yetkili, Usame bin Ladin'in ve örgütü El Kaide militanlarının, bölgede iki vadi arasında bir bölgede bulunduğunun sanıldığını belirtti. 
     Askeri yetkili, bölgede çatışmaların arttığı ve istihbarat kaynaklarından gelen bilgilere göre, bin Ladin ve adamlarının, bölgedeki Agam ve Wezir vadileri arasında bulunduğunun sanıldığını kaydetti. Yetkili, ''Bu yöndeki belirtilerin hiçbiri çok ikna edici değildir, ancak dikkatli olmak ve bu bölge üzerinde yoğunlaşmakta fayda vardır'' dedi. 
     Bu vadilerin, Afganistan'dan Pakistan'a doğru kuzeyden güneye doğru yöneldiğini açıklayan askeri yetkili, şunları söyledi 
     ''Güneyde Pakistan yönünde bin Ladin ve adamlarını engellemek için çok iyi mevzilenmiş Pakistan birlikleri, kuzeyde Agam Vadisi'nde, Hazret Ali'nin adamları bulunmaktadır, Wezir Vadisi'nden kuzeye doğru gidildiğinde ise burada da Muhammed Zaman'ın adamları vardır. Bu birlikler, her iki vadide de El Kaide militanlarına karşı savaşmaktadır, buralardaki çatışmalar, özellikle Agam Vadisi'ndeki çatışmalar, gerçekten şiddetli geçmektedir.'' Yetkili, özel komando güçlerinin ise uydu güdümlü bombalarla yüklü Amerikan uçaklarını yöneltmek amacıyla bu vadilerin içlerine doğru hareket ettiklerini açıkladı. 
     
</TEXT>
</DOC>
