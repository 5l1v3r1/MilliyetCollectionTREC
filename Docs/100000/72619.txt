<DOC>
<DOCNO> 72619 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/14/son/sontur09.html </URL>
<DATE> 2002/03/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Mesut Yılmaz'dan Roma maçında çıkan olaylara tepki 
</HEADLINE>
<TEXT>

     ANAP Genel Başkanı, Devlet Bakanı ve Başbakan Yardımcısı Mesut Yılmaz, Galatasaray-Roma maçında çıkan olayların ''müessif bir olay'' olduğunu söyledi. 
     Yılmaz, Cemal Reşit Rey Konser Salonu'nda düzenlenen, ''İstanbul 1. Kentiçi Ulaşım Şurası''na gelişinde, basın mensuplarının maça 
     ilişkin soruları üzerine, ''Müessif bir olay'' yanıtını verdi. 
     Şura'ya katılan İçişleri Bakanı Rüştü Kazım Yücelen de, Roma-Galatasaray maçının televizyon görüntülerine bakıldığı zaman sahada Galatasaraylı oyunculara yapılan hareketin çirkin olduğunu belirterek, Dışişleri Bakanlığı'nın bugün bu konuda gerekli girişimleri yapacağını ümit ettiğini söyledi. 
     Yücelen, İçişleri Bakanı olarak Türkiye'ye gelen bütün takımların kendilerinin garantisi altında, sporcuya yakışan centilmen bir tavırla karşılanacağını ve onlara kesin olarak ne sahadaki futbolcular ne de seyirciler tarafından herhangi bir tacizde bulunulmayacağını garanti ettiğini kaydetti. 
     Yücelen, ''Onun için bütün maçların Türkiye'de yapılması için de çağrıda bulunuyorum. Bizim polisimiz güvenlik güçlerimiz Türkiye'de bütün statlarda gerekli tedbirleri alıyorlar. Bizim seyircilerimiz, sporcularımız bu konuda çok duyarlı. Sporseverlere yakışır bir davranış içinde bulunacaklar'' diye konuştu. 
     
     Çalışma Bakanı Okuyan 
     Çalışma ve Sosyal Güvenlik Bakanı Yaşar Okuyan da, İstanbul Tabip Odası'nı ziyareti sırasında gazetecilerin soruları üzerine, şunları söyledi 
     ''Avrupa'nın ortasında bir futbol takımı adeta oradaki taraftarlar, futbolcular ve polisler tarafından saldırıya muhatap oluyor. Bu fevkalade çirkin ve utanç verici. Bunu anlayabilmekte müşkülatımız var. Bize her zaman demokrasi, insan hakları dersi vermeye kalkanlar kendi misafir ettikleri bir avuç futbolcumuzu oradaki taraftarlarımızı, can güvenliğini korumayı bir tarafa bırakın adeta organize bir biçimde can güvenliklerini tehdit eden davranışlar sergilemişlerdir. İtalyanların bu tavrı bana göre daha önceki Türkiye ile İtalya arasındaki ilişkilerde zaman zaman gerilim yaşanan sürece bir katkı olmuştur.'' 
     






</TEXT>
</DOC>
