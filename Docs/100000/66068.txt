<DOC>
<DOCNO> 66068 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/05/son/sonspo20.html </URL>
<DATE> 2002/02/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Daum'un davası bugün de bitmedi 
</HEADLINE>
<TEXT>

     Beşiktaş teknik direktörü Christoph Daum hakkında bugün Koblenz Eyalet Mahkemesi'nde görülmesine devam edilen davada, Daum'un saç örneğinden kokain testi yapan adli tıp doktoru Herbert Kaeferstein'ın ifadesinin de alınacağı bildirildi. 
     Savcı Jörg Angerer, bugün yaptığı açıklamada, Kaeferstein ile birlikte, Daum'un saçının kesildiği sırada yanında bulunan noterin ve saç örneğini doktora götüren Bayer Leverkusen takımının menajeri Reiner Calmund'un ifadelerinin de alınacağını belirtti. 
     Alman basınında son günlerde çıkan haberlerde, Daum'un saç örneğinin değiştirilmiş olabileceği yolunda haberler çıkmıştı. Daum da bu konuda yaptığı açıklamada, kokain testinden bu kadar yüksek değerlerin çıkmasının kendisini şaşırttığını söylemişti. 
     Daum, 63 kez 3'er ya da 5'er gramlık kokain satın almak ve 100 gram kokain satın almak için talimat vermekle suçlanıyor. 
     






</TEXT>
</DOC>
