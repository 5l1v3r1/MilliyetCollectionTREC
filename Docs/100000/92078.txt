<DOC>
<DOCNO> 92078 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/26/dunya/adun.html </URL>
<DATE> 2002/06/26/ </DATE>
<TIME>  </TIME>
<AUTHOR>  </AUTHOR>
<HEADLINE>
İspanyollar Bask’ın HADEP’ini kapatıyor 
</HEADLINE>
<TEXT>

Hükümetin ayrılıkçı partilere kapatma öngören yasa tasarısını muhalefet de benimsedi. İlk hedef, terörist ETA’nın siyasi kolu Herri Batasuna partisi 
     DIŞ HABERLER SERVİSİ 

     İspanya’daki merkez sağ eğilimli Jose Maria Aznar hükümeti tarafından parlamentoya sunulan bir yasa önergesiyle, ülkedeki demokratik rejimi değiştirmeyi amaçlayan ve bu yönde faaliyet gösteren parti ve diğer siyasi oluşumların yasaklanması amaçlanıyor. Parlamentonun onaylaması beklenen yasanın ilk hedefiyse İspanya’nın kuzeyindeki Bask bölgesinin bağımsızlığı için mücadele eden terör örgütü ETA’nın siyasi kanadı olarak değerlendirilen Herri Batasuna Halkın Birliği partisi olacak. 
     Herri Batasuna, ETA’nın Bask bölgesinin İspanya’dan ayrılması talebini, "bu amaçla şiddet kullanılmaması koşuluyla" destekliyor. Şiddet öğesini dışlamasına rağmen Herri Batasuna, yasa yürürlüğe girince kapatılmaktan kurtulamayacak. 
     
     Yeni adla çıkış yok 
     İspanya hükümeti, Herri Batasuna’nın yasaklanmasını, Bask ayrılıkçılarının 30 yılda 800’ün üzerinde insanın ölmesine neden olan terör kampanyasının sona erdirilmesi yolundaki en önemli adımlardan biri olarak değerlendiriyor. 
     Ancak hükümet yetkilileri, mevcut yasaların çok zayıf olduğunu, Batasuna’nın basit bir manevrayla adını değiştirerek kapatılmaktan kurtulmak isteyebileceğini düşünüyor. Bundan sakınmak için çok detaylı ve dikkatli bir şekilde yazılan yeni yasa, 1978 anayasasıyla belirlenen İspanya sınırlarından ayrılmayı hedef belirleyen her türlü grubun faaliyetini yasaklayacak. 
     Yasanın, ılımlı Milliyetçi Bask Partisi’nin olası muhalafetine rağmen parlamentoda onaylanması bekleniyor. Başbakan Jose Marie Aznar’ın, parlamentonun alt kanadında hem ana muhalefetteki Sosyalistlerin hem de Katalan milliyetçilerinin yasa konusunda desteğini alması, parlamentodaki oylamanın sorunsuz geçeceğinin en büyük işareti. Ancak Katolik Kilisesi yasaya, atılan bu adımın terörü önleyemeyeceğini gerekçe göstererek karşı çıkıyor. 
     
Amacı Bask’ın bağımsızlığı      Herri Batasuna, 1978’de İspanya’nın kuzeyinde yer alan Bask bölgesinde düzenlenen referandumda yeni anayasaya "Hayır" denmesinin ardından birçok sol grubun bir araya gelerek kurduğu siyasi bir oluşum. Hem seçimlere katılan hem de parlamenter demokrasiyi tanımayan Herri Batasuna, "Bask’ın bağımsızlığı ve sosyalizm" için mücadele ediyor. 1986’da yasallaşan Herri Batasuna’nın ana programı beş siyasi hedef içeriyor. Bunlar, siyasi suçlulara af, demokratik ve sivil hakların tanınması, güvenlik güçlerinin Bask bölgesinden çekilmesi, işçilerin yaşam koşullarının iyileştirilmesi ve İspanya’daki dört Bask bölgesine otonomi verilmesi... Bu siyasi programı ETA da benimsemiş durumda. Herri Batasuna, dört Bask eyaletinden üçünde halkın yüzde 25’inin desteğine sahip durumda. 
     



 DÜNYA 











</TEXT>
</DOC>
