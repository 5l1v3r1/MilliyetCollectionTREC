<DOC>
<DOCNO> 92625 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/28/son/sondun19.html </URL>
<DATE> 2002/06/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Şaron'un yakın çevresine göre Arafat, "işi bitmiş bir adam"... 
</HEADLINE>
<TEXT>

     İsrail Başbakanı Ariel Şaron'un yakın çevresine göre, Filistin lideri Yaser Arafat ''işi bitmiş bir adam.'' Başbakana yakın olan ve adının gizli tutulmasını isteyen bu üst düzey İsrailli yetkili, ''Arafat'ın işi bitiktir, artık tarih olmuştur. ABD Başkanı George Bush Filistin'in yeni bir lidere ihtiyacı olduğunu söylediği andan itibaren Arafat işi bitmiş bir adamdır'' dedi. 
     İsrailli yetkili, ''Bu konuda Avrupalıların konumu anarşik bir konumdur. Onlar Arafat'ın Ortadoğu krizini çözüme götürecek bütün yollarda bir engel oluşturduğunu ya anlamıyor ya da anlamak istemiyorlar. Bu sonuca varmak Amerikalılar için de kolay değildi ancak sonunda bu noktaya geldiler'' diye konuştu. 
     Arafat'ın gerçeklerden uzak yaşadığını öne süren üst düzey yetkili, ''Onu tek ilgilendiren şey, kutsal topraklarda Haçlı egemenliğine son veren yeni bir Salaheddin Eyyubi olmak ve tarihe geçmektir. İşte bu nedenle şiddet yolunu seçmiştir'' dedi. 
     Aynı yetkili, ''Başkan Bush yeni bir yönetim dile getirerek, Arafat'ın devre dışı bırakılmasıyla sonuçlanacak bir dinamiğin harekete geçmesini sağlamıştır'' diyerek sözlerini tamamladı. 
     Kanada'nın Kananaskis kentinde dün sona eren sanayileşmiş ülkelerin oluşturduğu G-8 zirvesinde Bush, Avrupalıları ve Japonya'yı Arafat'ı devre dışı bırakma konusunda ikna edememiş, aralarında Almanya Başbakanı Gerhard Schröder, Fransa Cumhurbaşkanı Jacques Chirac ve AB Komisyonu Başkanı Romano Prodi'nin de bulunduğu liderler, Arafat'ın bazı politikalarını şiddetle eleştirmelerine rağmen yöneticisini belirleme hakkının Filistinlilere ait olduğunu belirtm işti. 
     





</TEXT>
</DOC>
