<DOC>
<DOCNO> 73680 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/20/son/sontur24.html </URL>
<DATE> 2002/03/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Mesut Yılmaz "MHP'yi silkeleyeceğiz demedim" 
</HEADLINE>
<TEXT>

     ANAP Genel Başkanı, Devlet Bakanı ve Başbakan Yardımcısı Mesut Yılmaz, kendisine atfen yayınlanan ''Orduyu silkeledik, MHP'yi de silkeleyeceğiz'' şeklindeki haberlere ilişkin olarak, ''Uzaktan yakından bu anlama gelebilecek, bu anlama çekilebilecek hiçbir ifadem olmamıştır'' dedi. 
     Yılmaz, Brüksel'e hareketinden önce Esenboğa Havalimanı'nda yaptığı kısa açıklamada, Avrupa Birliği Konvansiyonu'nun ikinci toplantısına gittiklerini belirterek, toplantının yarın başlayacağını ve Cuma günü tamamlanacağını söyledi. 
     Başbakan Yardımcısı Yılmaz, dönüşte konuyla ilgili açıklama yapacağını kaydetti. 
     Bir gazetecinin, ''Sizin söylediğiniz iddia edilen bir söz var. 
     Orduyu silkeledik. MHP'yi de silkeleyeceğiz. Bununla ilgili açıklamanız olacak mı '' sorusu üzerine Yılmaz, ''Nereden çıkarıyorlar, uyduruyorlar'' yanıtını verdi. 
     Konuyla ilgili açıklama yaptığını belirten Yılmaz, ''Bunun asılsız olduğunu söyledim. Basında bu şekilde yer almasından da rahatsızım. 
     Uzaktan yakından bu anlama gelebilecek, bu anlama çekilebilecek hiçbir ifadem olmamıştır'' dedi. 
     






</TEXT>
</DOC>
