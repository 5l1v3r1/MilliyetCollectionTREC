<DOC>
<DOCNO> 77971 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/12/son/sondun21.html </URL>
<DATE> 2002/04/12/ </DATE>
<TIME>  </TIME>
<AUTHOR>  </AUTHOR>
<HEADLINE>
AB'den Türkiye'ye "Reformlara devam et" 
</HEADLINE>
<TEXT>

     Avrupa Parlamentosu Dışişleri Komisyonu AFET , AB'nin genişlemesine ilişkin bir rapor çerçevesinde, Türkiye'den reform hareketini devam ettirmesini istiyor. 
     AB ile tam üyelik müzakerelerini başlatmış 12 aday ülkenin durumlarının incelendiği, AFET Başkanı Alman Hıristiyan Demokrat Elmar Brok tarafından hazırlanan rapor ve bu rapora bağlı karar tasarısı, 15 Nisan Pazartesi günü Komisyon'da görüşülecek ve oylanacak. 
     Karar tasarısında, tam üyelik müzakerelerini başlatmamış Türkiye'ye ilişkin bir tek paragrafa yer veriliyor. Paragrafta, Ankara'dan, ''demokratikleşme süreci açısından temel oluşturan anayasal reformlara devam edilmesi'' istenerek, 2001 sonundan bu yana ''bazı pozitif sonuçlar alındığı'' ifade ediliyor ve ''insan hakları alanında gerçek ve belirgin gelişmeler kaydedilmesi'' beklentisi dile getiriliyor. 
     Tasarıda, Türkiye, Kıbrıs sorununun çözümüne ilişkin müzakereleri desteklemeye de çağırılıyor. 
     
     Kıbrıs 
     Karar tasarısında, ''2004 yılında tam üyeliği hedefleyen'' 10 aday ile ''2004'ten sonra tam üye olabilecek'' Bulgaristan ve Romanya için ayrı bölümler bulunuyor. 
     Kıbrıs bölümünde, ''Klerides-Denktaş görüşmelerinin 16 Ocak'tan beri devam etmesinden duyulan memnuniyet'' yansıtılırken, ''Kıbrıs Cumhuriyeti'ne Rum Kesimi AB'ye tam üyelik perspektifi verilmesinin, sorunun çözümü yönünde olumlu etkisi olduğu'' ileri sürülüyor. 
     ''AB'ye adaylığın sadece bir tek ve hükümran Kıbrıs devletine açık olduğu'' yazılan karar tasarısında, bu devletin ''iki bölgeli ve iki toplumlu'' olabileceği, ancak uluslararası alanda ve karar mekanizmasında tekvücut olması gerektiği belirtiliyor. 
     Karar tasarısında, Kıbrıs'ta tarafların müzakerelere iyiniyetle devam etmeleri, uzlaşma aramaları istenerek, 2002 Haziran ayına kadar sonuca ulaşma hedefine değiniliyor ve bu görüşmelerdeki zaman etkeninin, Kıbrıs Rum kesiminin tam üyelik müzakereleri takvimini etkilemeyeceği, bu müzakerelerin 2002 sonunda tamamlanacağı ifade ediliyor. 
     Tasarıda, Helsinki kararlarına atıfta bulunularak, soruna çözüm getirilmemesi halinde dahi Rum kesiminin AB'ye katılabileceği mesajı veriliyor. 
     Brok raporu ve karar tasarısı, AFET'te görüşülerek oylandıktan sonra Avrupa Parlamentosu Genel Kurulu'na aktarılacak. 
     





</TEXT>
</DOC>
