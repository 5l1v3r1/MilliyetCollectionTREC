<DOC>
<DOCNO> 83178 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/10/spor/spo04.html </URL>
<DATE> 2002/05/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Denizli’ye teklif 
</HEADLINE>
<TEXT>

Trabzonspor, Ankaragücü’nün teknik direktörü Ersun Yanal’ın işi yokuşa sürmesinin ardından tecrübeli hocaya kancayı attı 
     YUSUF DURSUN 

     BORDO - Mavili yönetim, düşünmek için süre isteyen Ankaragücü Teknik Direktörü Ersun Yanal’ın ağırdan alması nedeniyle bu transferden vazgeçti, rotayı Mustafa Denizli’ye çevirdi. Denizli’ye dün akşam teklifini ileten yönetim, "Düşünmem gerek. Bir İspanyol kulübüne söz verdim. Bu durum netleştikten sonra teklifi değerlendireceğim" cevabını aldı. Ayrıca yönetimin listesinde Raşit Çetiner, Samet Aybaba ve Nejat Biyediç gibi isimler de bulunuyor. 
     ERSUN Yanal için beklemeye çekilen Karadeniz ekibi, genç hocadan dün herhangi bir cevap gelmemesi üzerine öğleden sonra bu transferi rafa kaldırdı. Başkan Özkan Sümer yönetim kurulunu toplayıp, Yanal’ın tavrını eleştirdi. Ersun Yanal’ın, Ankaragücü Başkan Cemal Aydın ile görüşmesinin ardından Trabzonspor’a gitmekten vazgeçtiği öğrenildi. Gençlerbirliği’nin de başarılı hocayı transfer etmek için harekete geçtiği öğrenildi. 
     
     Sümer sakatlandı 
     TRABZONSPOR Başkanı, Mehmet Ali Yılmaz Tesisleri’ndeki kortlarda tenis oynarken sakatlık geçirdi. Yeterince ısınmadan oyuna başlayan Sümer’in sağ adalesinde lif attığı bildirildi. Yürümekte dahi güçlük çeken Bordo - Mavili kulübün başkanının bir hafta süreyle kesin istirahat etmesi gerektiği, uzun süre de aktif spor yapmasının yasaklandığı bildirildi. 
     
     Trabzon’a haciz 
     BAYRAMOĞLU Factoring adına avukat Naim İme, Trabzonspor’un Sergen’e verdiği 93 bin dolarlık çeki yasal faizi ile tahsil etmek için kulüp aleyhinde icra takibi başlatacaklarını açıkladı. İme, "Para yasal faizi ile birlikte 210 milyar lirayı buluyor. Yaklaşık 123 milyar lirası ödendi. Kalan rakam için Özkan Sümer görüşme talebimizi reddetti" dedi. 
     



 SPOR 



























</TEXT>
</DOC>
