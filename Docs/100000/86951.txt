<DOC>
<DOCNO> 86951 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/30/son/sondun06.html </URL>
<DATE> 2002/05/30/ </DATE>
<TIME>  </TIME>
<AUTHOR>  </AUTHOR>
<HEADLINE>
New York'ta 9 tür sivrisinek Nil virüsü taşıyor 
</HEADLINE>
<TEXT>

     ABD'nin New York kentinde, ölümcül Nil virüsü taşıyan 9 tür sivrisineğin bulunduğu belirlendi. 
     Uzmanlar, doğada Nil virüsü taşıyan kuşlardan birini ısıran bu sivrisineklerin daha sonra bir insanı ısırması halinde, beyin iltihabına yol açan hastalığı bu kişiye bulaştırdığını söylediler. 
     Bu arada, New York kenti sağlık yetkilileri, bu yıl da Nil virüsüne karşı kampanya başlatacaklarını açıkladı. Sağlık yetkilisi Dr. Thomas Frieden, ''sivrisineklerin üredikleri bataklıkları kurutarak hastalığın önüne geçmeye çalıştıklarını'' ifade etti. 
     Frieden, bu amaçla ''biyolojik kontrol'' yöntemine başvurduklarını belirtti. 
     Söz konusu kontrol yöntemi, sivrisinek larvalarını yiyen balıkların sulak bölgelere bırakılması yoluyla yapılıyor. 
     New York'lulara da çağrıda bulunan yetkililer, evlerinin çevresinde rastlayacakları ölü kuşları bildirmelerini, su birikintilerini kurutmalarını ve pencerelerine tel takmalarını istediler. 
     Yetkililer, sivrisineklerin tehdit oluşturdukları bölgelerin insan sağlığı açısından ilaçlanacağını da açıkladılar. 
     New York'un geçen yıl sadece yüzde 12'sinin ilaçlanmaya ihtiyaç gösterdiği belirtildi. 
     





</TEXT>
</DOC>
