<DOC>
<DOCNO> 78339 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/14/son/soneko10.html </URL>
<DATE> 2002/04/14/ </DATE>
<TIME>  </TIME>
<AUTHOR>  </AUTHOR>
<HEADLINE>
IMF ve Dünya Bankası kredi dilimleri için bu hafta toplanacak 
</HEADLINE>
<TEXT>

     Uluslararası Para Fonu IMF İcra Direktörleri Kurulu, yarın, 1.1 milyar dolarlık kredi diliminin serbest bırakılacağı Birinci Gözden Geçirme'yi görüşecek. 
     Türkiye'nin, gözden geçirme döneminde bütün kriterleri tam olarak karşılaması nedeniyle, İcra Direktörleri'nin, söz konusu kredi dilimini onaylaması bekleniyor. 
     Birinci Gözden Geçirme'den bağımsız olan 4. Madde Konsültasyon çalışması raporunun ise yarın ya da ileri bir tarihte İcra Direktörleri'ne sunularak görüşüleceği kaydediliyor. 
     
     Bu yıl için 5 milyar dolar kredi 
     Türkiye, bu yıl içindeki dört gözden geçirme sonrasında, IMF'den yaklaşık 5 milyar dolar kredi alacak. 
     Gözden geçirmeler Mart tamamlandı , Mayıs ve Temmuz 2002'de olmak üzere her iki ayda bir ve izleyen dönemde de Ekim 2002'den itibaren her üç ayda bir gerçekleştirilecek. 
     Mart dahil olmak üzere, Mayıs ve Temmuz aylarındaki Gözden Geçirmelerin ardından yaklaşık 1 milyar 150 milyon dolarlık dilimler serbest bırakılacak. 
     Ekim ayındaki Gözden Geçirme'den sonra ise yaklaşık 1.5 milyar dolarlık yılın son dilimi de serbest bırakılacak. 
     IMF'nin, 2003 ve 2004 yılları için de Türkiye'ye 1'er milyar dolar sağlaması bekleniyor. 
     16 milyar dolarlık stand-by kredisinin ilk dilimi olan, yaklaşık 9.3 milyar dolarlık bölümü Merkez Bankası hesaplarına giriş yapmıştı. İlk dilim krediden, yaklaşık 6.2 milyar dolarlık kısmı borç geri ödemesi için kullanıldı. 
     IMF'den sağlanan yeni kaynağın 2 yıl 3 ay geri ödemesiz olmak üzere, toplam 4 yılda geri ödenmesi planlanıyor. 
     Yeni kaynak üzerine uygulanacak olan faiz oranı, Türkiye kotasının yüzde 300'ünden fazla kaynak kullanıyor olması nedeniyle, haftalık olarak değişen stand-by faiz oranı olan yüzde 2.67'nin üzerine 200 baz puan daha eklenmesi suretiyle hesaplanıyor. 
     
     Dünya Bankası 
     Dünya Bankası Yönetim Kurulu'nun da, toplantı tarihinin kesinleşmemesine karşın, yaklaşık 1.3 milyar dolarlık programlanmış kamu ve mali sektör uyum kredisi PFSAL2 için IMF toplantısının hemen ardından Salı günü toplanabileceği belirtiliyor. 
     Banka, 1.3 milyar dolar olarak beklenen krediyi, 3 dilim halinde kullandıracak. 
     Dünya Bankası Yönetim Kurulu'nun, Salı günü toplanması halinde, yaklaşık 450 milyon dolarlık birinci dilim krediyi serbest bırakması bekleniyor. 
     Diğer iki kredi dilimi ise PFSAL2 için gerekli şartların tamamlanması halinde dilimler halinde serbest bırakılacak. 
     Banka'nın bu yıl Türkiye'ye 3 milyar dolarlık bir yardım yapması bekleniyor. 
     





</TEXT>
</DOC>
