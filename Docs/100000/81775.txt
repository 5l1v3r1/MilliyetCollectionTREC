<DOC>
<DOCNO> 81775 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/03/siyaset/asiy.html </URL>
<DATE> 2002/05/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Terörün bayrağı indi sanığı ise korumada 
</HEADLINE>
<TEXT>

AB’nin yenilenmiş terör listesine PKK’dan sonra DHKP - C de eklendi. Gözler yıllardır Sabancı sanığı Fehriye’yi iade etmeyen Belçika’ya çevrildi 
     GÜVEN ÖZALP Brüksel 

     Günlerdir çelişkili açıklamalara konu olan AB’nin yenilenmiş terör listesinin ayrıntıları sonunda netleşti. Yeni listeye PKK’nın yanı sıra dün kesin olarak eklenen terör örgütü DHKP - C’nin Brüksel’deki temsilciliğine çekilen bayrak da indirildi. Kararın ardından gözler, son yıllarda gerçekleştirilen en kanlı cinayetlerden birine sahne olan Sabancı Center’daki katliama katılan terörist Fehriye Erdal’ı Türkiye’ye iade etmeyen, ancak bu suç için topraklarında yargılama yapma konusunda da isteksiz olan Belçika’ya çevrildi. 
     Avrupa, terör listesine aldığı PKK’nın yeni adı KADEK’i listeye dahil etmedi. Bazı AB üyelerinin çekinceleri nedeniyle son ana kadar durumu belirginleşmeyen DHKP - C ise, sonunda listeye girdi. 
     Siyasi anlamda Türkiye açısından büyük önem taşıyan bu kararlar, AB’nin resmi gazetesinde yayımlanmasından sonra işlerlik kazanacak. 
     AB Daimi Temsilciler Komitesi COREPER tarafından hafta başında yapılan toplantı sonrasında dün 13.00’e kadar sessizlik süreci yürütüldü. Bu süre içinde hiçbir üye ülkeden itiraz gelmeyince, her iki örgüt de listede yerlerini aldı. PKK konusunda mutabakat içinde olan AB ülkeleri arasında DHKP - C konusunda çekinceler yaşanınca, bu örgütün durumu konusunda çelişkili bilgiler dile getirildi. Belçika, Hollanda ve Danimarka gibi ülkelerin, topraklarında yoğun bir örgütlenme gerçekleştiren DHKP-C için, son ana kadar "kamu güvenliği" endişesiyle çekince koymaları da bu durumda etkili oldu. 
     
     Sıra Fehriye’de 
     DHKP-C’nin terör listesine alınmasının, halen Belçika yargısının önünde olan Fehriye Erdal davasına etkisi olup olmayacağı merak konusu oluyor. Şu ana kadar bu dosyaya ilişkin olarak Türkiye’den gelen her türlü yaklaşıma soğuk bakan Belçika’nın, bu karar sonrasında tavrında değişiklik olabileceği kaydediliyor. Bunun en önemli sinyali, 14 Mayıs’ta Brüksel’de gerçekleştirilecek yargı oturumunda, Erdal’ın Türkiye’de işlediği suçlar nedeniyle Belçika’da yargılanıp yargılanmayacağına ilişkin kararla belli edilecek. Sabancı Center’da Erdal’ın katılımıyla Özdemir Sabancı, Nilgün Hasefe ve Haluk Görgün’ü katleden örgüt hakkındaki karar, yıllardır Avrupa’da koruma gören terörist lider Dursun Karataş’ın da başını ağrıtabilecek. 
     
AB paralara el koyacak      COREPER’in aldığı karar, AB’nin, ilgili her platformunda bu örgütleri "terörist" olarak nitelemesi ve ona göre muamele yapması zorunluluğunu doğuruyor. Karar uyarınca, iki örgütle bağlantısı saptanan tüm malvarlıklarına el konulması ve banka hesaplarının dondurulması da gündeme gelecek. AB’nin PKK ve DHKP-C’yi listeye alma kararında Ankara’nın uyguladığı ısrarlı politikanın yanı sıra ABD’nin de önemli katkısı olduğu ifade ediliyor. 
     
DHKP-C Paramız yok      DHKP - C’nin Brüksel’deki temsilcilik binasında bir basın toplantısı düzenleyen örgütün Avrupa sorumlularından Musa Asaoğlu, listenin teknik bir boyut olduğunu ve kendilerini etkilemeyeceğini savundu. AB’yi tehdit etme, isim değiştirme ya da yeniden yapılanma gibi bir eğilimlerinin olmadığını söyleyen Asaoğlu, "Bedeli göğüslemeye hazırız. Avrupa bundan sonra alnında damgayla yaşamak zorunda kalacak" dedi. Asaoğlu, bankalarda el konabilecek hesapları bulunmadığını da söyledi. 
     



 SİYASET 
















</TEXT>
</DOC>
