<DOC>
<DOCNO> 59510 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/28/son/sontur10.html </URL>
<DATE> 2001/12/28/ </DATE>
<TIME>  </TIME>
<AUTHOR>  </AUTHOR>
<HEADLINE>
MHP'de görevinden azledilen Çay'dan gövde gösterisi 
</HEADLINE>
<TEXT>

     Devlet Bakanlığı görevinden alınan MHP Çorum Milletvekili Abdulhaluk Çay, partiden istifa etmesinin en son düşüneceği şey olacağını belirterek, ''Bunu aklıma bile getirmek istemiyorum'' dedi. 
     Çay, TBMM'de düzenlediği basın toplantısında, Türk devlet ve topluluklarını kapsayan kurultay düzenlenmesine merhum Alparslan Türkeş'in önayak olduğunu ve bu organizasyonun bir gelenek haline geldiğini söyledi. 
     Bu yıl düzenlenen 9. Kurultay için Tanıtma Fonu İdaresi'ne başvurulduğunu, ancak bir yanıt alınamadığını anlatan Çay, bunun ardından 9. Cumhurbaşkanı Süleyman Demirel'in girişimi ve sponsorluk yoluyla yeterli maddi desteğin sağlandığını kaydetti. Çay, Türkeş'in, kurultayı düzenleyen vakfın onursal başkanlığını Demirel'e verdiğini belirterek, şöyle konuştu 
     ''Türkeş'in, kurultayların toplanmasını sağlayan destek dolayısıyla Demirel'e gösterdiği kadirşinaslığı tenkit etmek kimsenin haddi değildir. 
     
     Bazılarını rahatsız etmişse... 

     Öte yandan, bazı merkezlerden kamuoyuna dedikodu şeklinde yayılan Bakanlıktan azlimin Türk Kurultayı ile ilişkilendirilmesi, Türk Dünyası için olduğu kadar MHP için de büyük talihsizlik olmuştur. 
     İnancım odur ki, bu ülkede kendisini Türk kabul eden hiç kimse Türk Kurultay'ından rahatsız olamaz ve olmamalıdır.'' Çay, MHP'nin 1999 seçimlerine ''Bölücü terörün, yolsuzluğun ve yoksulluğun kökünü kazıyacağız. Türk Dünyası ile sarsılmaz bağlar kuracağız'' sözleriyle katıldığını dile getirerek, ''MHP davasının esasını teşkil eden bu ve benzeri konuların takipçisi olmam, hiç ihtimal vermek istemem ama bazılarını rahatsız etmişse böyle bir zihniyeti kabul etmem ve anlamam mümkün değildir'' dedi. 
     Çay, basın açıklamasını, ''Tanrı Türk'ü korusun ve koruyacaktır'' sözleriyle bitirdikten sonra soruları yanıtladı. 
     
     İstifa söylentisi 

     Çay, bir gazetecinin ''Bu toplantıyı yapmanız töreye aykırı mıdır, uygun mudur '' sorusuna ''Bunu biz de bilmiyoruz'' karşılığını verdi. 
     Basın toplantısı düzenlemesinin, hakkında disiplin suçu sürecinin başlatılması anlamına geleceği yönündeki bir değerlendirme üzerine Çay, şöyle konuştu 
     ''Disiplin suçu var mı yok mu onu disipline verecekler bilir. Bir de hala Bakan mevkiinde iken benim hakkımda konuşan bir MYK üyesini hala disipline sevk etmeyen zihniyet ile televizyonlarda aynı mealde konuşan arkadaşlarımızı parti içinde tutan zihniyete bu soruyu sormanız gerekir.'' Partiden istifa edeceği yönündeki söylentilerin sorulması üzerine, Çay şunları söyledi 
     ''Daha birçok kişi doğmadığı tarihte ben bu partiye hizmete başladım. 20 yaşında İstanbul İl Gençlik Kolu Başkanlığı yaptım. 
     Dolayısıyla partiden istifa en son düşüneceğimiz şeydir. Şu anda öyle bir şey yok ve aklıma da getirmek istemiyorum.'' 
     
     Gerekli şeyler söylendi 

     Abdulhaluk Çay, bir gazetecinin, basın açıklamasında MHP Genel Başkanı Devlet Bahçeli'ye yönelik eleştiriler bulunduğunu anımsatarak, ''Bunu kendisiyle konuştunuz mu '' sorusuna, ''Gerekli şeyler söylenmiştir'' yanıtı verdi. 
     Basın toplantısına bazı MHP'li milletvekillerinin de katılmasının ''parti içinde bir muhalefet hareketi olup olmadığının'' sorulması üzerine Çay, ''Hayır, MHP'nin misyonuna sahip çıkan arkadaşlarımız. Ve sahip çıkacaklardır'' dedi. 
     
     Anlayış farkı mı 

     Çay, basın toplantısına bazı milletvekillerinin de katılmasının isyan anlamına gelip gelmediğini, Bahçeli'nin milliyetçilik anlayışında farklılık olup olmadığının sorulması üzerine, şunları kaydetti 
     ''Konuşmam nettir. MHP'nin Türk Milliyetçiliğini bırakmak gibi bir düşüncesi olduğu kanaatinde değilim. Biz de o soruyu soruyoruz. Biz bunu milliyetçi kamuoyuna, MHP mensuplarına soruyoruz.'' Çay, bir gazetecinin, MHP Genel Başkan Yardımcısı Şevkat Çetin'in Ortadoğu Gazetesi'ndeki bir yazısında kendisini, ''Demirel'in dümen suyuna girmekle'' suçladığını söylemesi üzerine, ''O zaman rahmetli Alparslan Türkeş'i de aynı şekilde suçlamanız lamız'' dedi. 
     
     Kurt-kuzu hikayesi 

     Çay, Bahçeli ile konuşma gereğini neden hissetmediğinin sorulması üzerine, ''Azil kararı verilmiş, konuşmaya lüzum yok. Yani kurt-kuzu hikayesi. Yenmeye karar verilmişsiniz... Neyin hesabını yapacaksınız, neyi tartışacaksınız '' dedi. 
     Bakanlıktan azil kararının Başbakan Bülent Ecevit tarafından iletilmesini nasıl karşıladığının sorulması üzerine, Çay ''Tabii önce kendisinden duymak isterdik'' yanıtın verdi. 
     Abdulhaluk Çay, 9. Türk Kurultayı'na birçok siyasi parti temsilcisinin davet edildiğini de kaydetti. Çay, bir başka soru üzerine, Bakanlık görevi sırasında en çok karma ekonomik komisyonun kendisine bağlı olduğunu belirterek, bu ülkelerin bulunduğu coğrafyaya gitmesinin çok doğal olduğunu söyledi. 
     
</TEXT>
</DOC>
