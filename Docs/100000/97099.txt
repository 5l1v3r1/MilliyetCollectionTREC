<DOC>
<DOCNO> 97099 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/21/spor/yturk.html </URL>
<DATE> 2002/07/21/ </DATE>
<TIME>  </TIME>
<AUTHOR> YALÇIN TÜRK  </AUTHOR>
<HEADLINE>
İyi başladılar kötü bitirdiler 
</HEADLINE>
<TEXT>

     YALÇIN TÜRK 

     Hamburg maçında oynadığı temposuz futbolu, sistemsiz görüntüsüyle eleştirdiğimiz Fenerbahçe, Hertha Berlin maçında tam tersi daha pozitif ışıklar verdi. Bazen 3 - 6 - 1, belirli bölümlerde de 3 - 5 - 2’ye dönen Sarı - Lacivertli ekip oyun kurgusunu başarıyla uyguladı. Top rakipteyken Cem Karaca ve Ali Güneş savunmaya gelerek alan daraltıp Hertha Berlin’e atak şansı vermedi. Cem’in tek eksiği top kullanma yüzdesinin düşük olmasıydı. 
     Uyum içindeki defansın kademe anlayışı son yirmi dakikaya kadar kusursuzdu. İki stoper Ümit ve Mirkoviç kanatlara açılarak hücuma destek verirken yardımlaşmaları, kontrollü çıkışları bilinçliydi. Orta göbekte Yusuf - Johnson ikilisi hücum bölgesiyle iyi köprü kurdu. Rakip sahada pres koyan Yusuf ve Johnson topun olduğu her bölgede gözükürken ataklara da destek verdiler. 
     Rapajc’in henüz hazır olmadığı dikkat çekti. Mükemmel bir gol atarak klasını konuşturan Revivo mücadelesiyle de ön plana çıkan isimdi. Fenerbahçe’nin gol ayağı Washington suskun kaldı ancak ikinci golün pasını verdi, defansa baskı uyguladı. Zaman zaman da geriye gelerek top aldı. Kısacası iyi niyetle mücadele etti. Lorant kazanmak istediği Ortega’yı yine ikinci yarıda sahaya sürdü. Arjantinli yıldız vasatı aşamadı, gurbetçileri umutsuzluğa düşürdü. 
     Dinlenmiş Fenerbahçe, Almanlar’ın güçlü ekiplerinden Hertha Berlin önünde özellikle ilk yarı mücadeleci, disiplinli futbolu ile olumlu mesajlar verdi. Sarı - Lacivertli futbolcular konsantre oldukları zaman iyi oynayabildiklerini gösterdiler. Ancak son 20 dakikadaki yorgunluk belirtileri ve arkasından yenilen iki gol maçın büyük bölümünde gösterdikleri olumlu grafikle tezat oluşturdu. Bunu da sanırım hazırlık döneminin normal görüntüleri olarak değerlendirmek gerekir. 
     



 SPOR 




















</TEXT>
</DOC>
