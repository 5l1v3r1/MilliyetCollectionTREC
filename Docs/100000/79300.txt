<DOC>
<DOCNO> 79300 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/19/son/sonspo04.html </URL>
<DATE> 2002/04/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Basketbolda Avrupa'da hüsrana uğradık 
</HEADLINE>
<TEXT>

     Basketbolda Türk takımları, 2001-2002 sezonunda Avrupa kupalarında başarısız bir dönem yaşadı. 
     32. Avrupa Erkekler Basketbol Şampiyonası'nda tarihinde ilk kez 
     Avrupa ikincisi olan A Milli Takım'ın başarısı, bu sezon Türk takımlarına yansımadı. 
     Ülkede yaşanan ekonomik kriz nedeniyle sıkıntı yaşayan takımlar, ekonomik ve kadro yönünden güçlü olan Avrupalı rakipleri karşısında istedikleri başarıya ulaşamadı. 
     Erkekler Avrupa Ligi'nde mücadele eden Efes Pilsen ve Ülkerspor, 2. tur grup maçları sonunda lige veda ettiler. 
     Son 2 sezon Avrupa Ligi ve Suprolig adıyla düzenlenen ''Kupa 1''de ''Dörtlü Final''e kalan Efes Pilsen, 1. turda A Grubu'nu 14 maçta 9 galibiyet, 5 yenilgiyle 4. sırada bitirerek, 2. tura yükseldi. 2. 
     turda F Grubu'nda ilk 2 maçta kendi sahasında Kinder Bologna ve Real Madrid'e yenilen lacivert-beyazlılar, sonradan toparlanmasına karşın 6 maçta 3 galibiyet, 3 yenilgiyle grupta Kinder Bologna'nın ardından averajla 2. olarak elendi. İlk turda B Grubu'nda 14 maçta 9 galibiyet, 5 yenilgiyle 3. olarak 2. tura çıkan Ülkerspor ise, bu turda H Grubu'nda yalnızca son maçta kendi sahasında USH CSKA Moskova'yı yenebildi ve 6 maçta 1 galibiyetle grup sonuncusu olarak elenmekten kurtulamadı. 
     
     Saporta Kupası 
     Raimundo Saporta Kupası'da mücadele eden Türk Telekomspor 2., Darüşşafaka ise ilk turda elendi. 
     A Grubu'nda 10 maçta 6 galibiyet, 4 yenilgiyle 3. olarak 2. tura yükselen Türk Telekomspor, bu turda Yunanistan'ın BC Panionios Atina takımını Ankara'da 80-74 6 sayı yenmesine karşın deplasmanda rakibine 71-63 8 sayı yenilince, kupaya veda etti. 
     Avrupa Ligi 1. ön elemesinde 2 maçta da Almanya'nın Telekom Basket Bonn takımına yenilerek Saporta Kupası'na katılan Darüşşafaka, B 
     Grubu'nda çok kötü bir performans sergileyerek 10 maçta 1 galibiyetle grup sonuncusu olarak elendi. 
     
     Koraç Kupası'nda hüsran 
     Radivoj Koraç Kupası'nda ise Türk takımları düş kırıklığı yarattı. 
     Beşiktaş ve Ankara Büyük Kolej, 1. turda gruplarında sonuncu olarak elenirken, Fenerbahçe ise ön eleme turunu bile geçemedi. 
     Ön elemede Yugoslavya'nın KK Zdravlje takımını eleyen Beşiktaş, 1. 
     tur D Grubu'nda 6 maçta 2 galibiyet ile grupta 4. ve son sırada yer alarak elendi. Ön eleme turunda Bosna Hersek'in Zenica Celik takımını eleyen Ankara Büyük Kolej ise 1. turda F Grubu'nda 6 maçın 6'sını da yitirerek kupadan saf dışında kaldı. Kupaya ön elemede Rusya'nın Euras Ekaterinburg takımına elenerek veda eden Fenerbahçe, daha sonra yer aldığı Kuzey Avrupa Ligi'nde de 2. turda elendi. 
     
     Bayanlar da başarısız 
     Basketbolda bayanlarda da Türk takımları başarısız sonuçlar aldı. 
     Avrupa Ligi'nde mücadele eden BOTAŞ Spor ve Fenerbahçe, grup maçları sonunda ilk turda elenirken, Liliana Ronchetti Kupası'nda Beşiktaş, ön elemede İsrail'in Maccabi Raanana takımına 2 maçta da yenilerek, kupaya veda etti. 
     Türk takımları bu sezon Avrupa kupalarında başarı sağlayamazken, Avrupa'da takım çalıştıran ilk Türk antrenör olan Ergin Ataman, Türkiye'nin gururu oldu. 
     Ataman, antrenörlüğünü yaptığı İtalya'nın Montepaschi Siena takımını tarihinde ilk kez Raimundo Saporta Kupası'nda finale çıkartarak, büyük bir başarıya imza attı. 
     





</TEXT>
</DOC>
