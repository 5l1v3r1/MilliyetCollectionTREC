<DOC>
<DOCNO> 73491 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/20/dunya/adun.html </URL>
<DATE> 2002/03/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Sözümüzü tutamadık 
</HEADLINE>
<TEXT>

Türkiye’nin AB üyeliğinin yol haritasını çizen Ulusal Program’daki kısa vadeli hedeflere ulaşılması için kendisine biçtiği süre olan bir yıl geride kalırken, 33 hedeften sadece 16’sında başarı sağlandı 
     GÜVEN ÖZALP Brüksel 

     Türkiye’yi Avrupa Birliği AB tam üyeliğine hazırlayacak en önemli belgelerden biri olan 19 Mart 2001 tarihli Ulusal Program UP , dün itibariyle birinci yılını doldurdu. Birlik’le ilişkileri sürekli inişli çıkışlı bir çizgi izleyen Türkiye, sözünü tutamadı. UP’nin kısa vadeli siyasi kriterlerini bir yıl içinde tamamlamayı hedefleyerek yola çıkan Ankara’nın evdeki hesabı çarşıya uymadı. 33 hedeften sadece 16’sı yerine getirilebildi. 
     "Bir yıl" hedefini Ankara’nın herhangi bir sorumluluk altında olmaksızın kendi kendine almış olması nedeniyle "hedefin gerisinde kalma durumu" Brüksel’de büyük bir rahatsızlık yaratmıyor. AB Komisyonu’nun genişlemeden sorumlu yetkilileri, "Bu tarihi biz vermedik. Ankara’nın kendi inisiyatifi. Hedeflere ne kadar erken ulaşırlarsa üyelik yolu o kadar kısalır" yorumunu yapıyorlar. 
     
     İlk değerlendirme 16 Nisan’da 
     TBMM’nin gündeminde olan 2. Uyum Paketi, Brüksel’in yakın takibinde. İlk paketteki adımların büyük bölümünü olumlu bulan AB, ikinci pakette de benzer bir performans gösterilmesi halinde hedeflerin büyük bölümünün yakalanacağı görüşünde. UP’ye ilişkin ilk ciddi değerlendirme ve eleştiriler 16 Nisan’da Lüksemburg’da bakanlar düzeyinde gerçekleştirilecek olan Türkiye - AB Ortaklık Konseyi’nde gündeme gelecek. 
     
     Dört ana sorun 
     Şu ana kadar atılan adımların büyük bir bölümü AB’nin beklentilerini karşılamış durumda. Ancak tam üyelik müzakerelerine başlanabilmesi için tamamlanması gereken siyasi kriterler arasında özellikle dört konuda Brüksel’in beklentileri karşılanmaktan uzak konumda. AB yetkilileri bu konuları idam cezası, anadilde yayın hakkı, anadil öğreniminin önündeki engellerin kaldırılması ve olağanüstü hal uygulamasına son verilmesi şeklinde sıralıyorlar. 
     

</TEXT>
</DOC>
