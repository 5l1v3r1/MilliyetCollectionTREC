<DOC>
<DOCNO> 94697 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/09/son/sontur01.html </URL>
<DATE> 2002/07/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Kutan "DSP eriyor" 
</HEADLINE>
<TEXT>

     SP Genel Başkanı Recai Kutan, DSP'deki istifaları değerlendirirken, ''DSP eriyor. Bu erime DSP açısından ve hükümeti temsil eden partiler arasında, hükümet yönünden ciddi problemler meydana getirmektedir'' dedi. 
     Recai Kutan, Kırıkkale'de eski milletvekili Mikail Korkmaz'ın oğlunun düğününe katıldı. 
     Gazetecilerin, DSP'deki istifalara ilişkin sorusu üzerine Kutan, ''İstifaların hem DSP hem de hükümeti oluşturan partiler açısından sıkıntı doğuracağını'' söyledi. Kutan, şöyle konuştu 
     ''Şu ana kadar istifa sayısının 20'yi aştığını sanıyorum. DSP eriyor. Bu erime DSP açısından ve hükümeti temsil eden partiler arasında, hükümet yönünden ciddi problemler meydana getirmektedir. 
     Başlangıçta bazı tereddütler vardı. Acaba MHP'nin bir erken seçim için ortaya getirdiği teklif diğer partiler tarafından özellikle DSP ve ANAP tarafından yeterince bir destek görür mü diye. Ancak, şartlar öyle gelişti ki hükümetin bile ayakta kalması zorlaştı. Bu itibarla neredeyse seçim bir zorunluluk haline gelmiştir.'' 
     
     ''AB İLE İLGİLİ YASALAR ÇIKARILMALI'' 
     ''Devlet Bahçeli'nin getirdiği teklif tabiri caizse Türkiye'nin AB'ye girme hareketini sabote eden bir tekliftir'' diyen Kutan, SP olarak bir erken seçimin şartlarının çok önceden doğduğu görüşünde olduklarını kaydetti. Kutan, ''Ancak, arzu ederiz ki bir yandan bir erken seçim kararı alınırken, bundan evvel AB'nin gereği olarak çıkması icap eden bütün yasalar da çıkarılsın'' diye konuştu. 
     SP olarak Meclis'in 1 Ağustos'ta toplanması yönünde bir teklif getirebileceklerini kaydeden Kutan, Siyasi Partiler Kanunu ve Seçim Kanunu'nun değiştirilmesi, AB meselesi konusundaki yasaların çıkarılması ve erken seçim kararı alınması için Meclis'in toplanması gerektiğini söyledi. 
     Kutan, daha sonra, Keskinliler Kültür ve Yardımlaşma Derneği'nin gecesine katıldı. 
     Kutan, Elazığ'da teröristlerle girdiği bir çatışmada şehit olan polis memuru Ali Şahin'in ailesini de ziyaret ederek, başsağlığı diledi. 
     





</TEXT>
</DOC>
