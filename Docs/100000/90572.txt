<DOC>
<DOCNO> 90572 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/18/son/sonspo19.html </URL>
<DATE> 2002/06/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Senegal, savunmamıza hayran kaldı 
</HEADLINE>
<TEXT>

     17. Dünya Kupası finallerinde çeyrek finale yükselme başarısını gösteren A Milli Futbol Takımı'nın çeyrek finaldeki rakibi Senegal, A Milli Futbol Takımı'nın özellikle savunmasına hayran kaldı. 
     Senegal Milli Takımı'nın bugünkü idmanı iptal edilirken, futbolcular, A Milli Takım'ın Japonya maçını televizyondan izlediler. 
     Karşılaşmayla ilgili görüşlerini açıklayan Senegal Milli Takımı kalecisi Tony Sylva, Türkiye'nin, 1-0 öne geçtikten sonra çok akıllı bir savunma anlayışı içinde Japonya'ya gol izni vermediğini bildirdi. 
     Aslında çeyrek finalde ev sahibi ülkelerden Japonya ile eşleşmeyi umduklarını, ancak karşılarına Türkiye'nin çıktığını ifade eden Sylva, ''Türkiye, nasıl savunma yapılacağını iyi biliyor'' dedi. 
     Sylva, Japonya'nın sahaya aşırı güvenle ve ''nasıl olsa kazanırım'' havasında çıktığını ve bunun da büyük bir hata olduğunu sözlerine ekledi. 
     





</TEXT>
</DOC>
