<DOC>
<DOCNO> 77278 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/09/spor/yurundul.html </URL>
<DATE> 2002/04/09/ </DATE>
<TIME>  </TIME>
<AUTHOR> ÖMER ÜRÜNDÜL  </AUTHOR>
<HEADLINE>
Yüksek gerilim 
</HEADLINE>
<TEXT>

     Türkiye liginin zirvesinde şampiyonluk ve ikincilik mücadelesi devam ediyor. Dört gün arayla iki Karadeniz deplasmanından altı puan çıkaran Galatasaray, şampiyonluk şansını iyice kuvvetlendirdi. Ligin altı ise tam bir yangın yeri. Diyarbakır, Rize, Malatya, Samsun ve Antalya müthiş bir yaşam savaşı verecekler. Son dört haftada kendi aralarında da birbirinden kritik karşılaşmalar yapacaklar. Geçtiğimiz hafta sonu hem ligde, hem de 2. Lig A Kategorisi’nde müsabakalar esnasında ve sonrasında istenmeyen olaylar yaşandı. Bundan sonra tam bir yüksek gerilim var. Futbolun içindeki bütün birimleri dikkatli ve sağduyulu olmaya davet ediyoruz. 
     Galatasaray, iyi direnen, başarılı kalabalık alan savunması uygulayan Samsunspor karşısında olumlu bir futbol sergileyemedi, üretkenlik sağlayamadı. Ancak oturmuş sistem kendilerine büyük avantaj teşkil ediyor. Saha içindeki yerleşimle ve presle oyuna sürekli hükmettiler. Rakip, baskı karşısında pas yapamadığından büyük efor sarfederken, topu kullanan ve ileride alan daraltan Galatasaray fizik gücünü ekonomik harcadı. Bu yüzden oyunun son 20 dakikasında yorulan Samsunspor’un başarılı takım savunmasında arızalar meydana geldi. Sonuçta da, zor da olsa bitime beş dakika kala Galatasaray üç puanın sahibi oldu. Lucescu’nun oyuncu değişiklikleri yerindeydi, zamanlaması doğruydu. Oturmuş dörtlü defans bloku yine takımın can damarıydı. 
     Fenerbahçe, Göztepe önünde rahat bir galibiyet elde etti. Takımda mutlak kazanma hırsı vardı. Mücadele etmelerine, koşmalarına, pozisyon bulmalarına rağmen ilk yarıda yine alışılmış biçimde kolektif olgunluk sağlanamadı. İkinci yarıda ise şiddetli yağmurla birlikte alışılmışın dışında bir yüksek tempoya ulaşıldı. Skordan çok bu mücadele anlayışı seyirciye keyif verdi. 
     Beşiktaş, zorlu Malatya deplasmanında önemli bir galibiyet aldı. Her zaman vurguluyoruz "Tamer, Baya ve Tümer’in birlikte görev yaptıkları ofansif ağırlıklı oyunda Beşiktaş, savunma güvencesi oluşturamıyor". Kupa finalindeki farklı yenilginin de ana nedeni buydu. Malatya’da Daum kontrollü anlayışı ve savunma güvencesini ön planda tuttu. Defans bloku arkasında genişlik bırakmadı. İbrahim’in yokluğunda Ahmet’i sol kulvara çekmesi, biraz geç de kalsa Khlestov’a dönüş yapması isabetli kararlardı. Takım tertibi ve taktik plan doğru olunca da, zor deplasman kayıpsız atlatıldı. 
     



 SPOR 






























</TEXT>
</DOC>
