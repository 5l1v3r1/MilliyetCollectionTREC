<DOC>
<DOCNO> 82378 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/06/son/sondun10.html </URL>
<DATE> 2002/05/06/ </DATE>
<TIME>  </TIME>
<AUTHOR>  </AUTHOR>
<HEADLINE>
İsrail'den yeni taktik 
</HEADLINE>
<TEXT>

     İsrail ordusu Batı Şeria'nın çoğu kentlerinden çekilirken, ordunun Filistinli militanlara karşı yürüttüğü operasyon yeni bir aşamaya girdi. 
     ''Kenti kuşat, istediğin zaman kente gir, arananları tutukla, muhtemel saldırıları engelle ve kentten hızla çekil...'' İsrail ordu sözcüsü Jacob Dallal, son günlerdeki akınlarının, daha önceki yoğun operasyonların ışığında militanları kıstırılmış durumda bırakmak amacıyla yapıldığını söyledi. 
     Terör altyapılarına büyük zarar verdiklerini ve bunun devamlılığını sağlamak zorunda olduklarını belirten Dallal, operasyonlar sırasında Tel Aviv yakınlarında düzenlenmesi planlanan çok ciddi bir saldırıyı ortaya çıkardıklarını da kaydetti. 
     Dallal, İsrail güçlerinin operasyonlardan önce, ateş açmamaları için Filistin polisine kente gireceklerini haber verdiğini de ifade etti. 
     
     FİLİSTİNLİLERİN TEPKİSİ 

     Öte yandan Filistin Enformasyon Bakanı Yaser Abdrabbo, İsrail'in yeni politikasını kınayarak, bunun İsrail'in Filistin topraklarından gerçekten çekilmediğini gösterdiğini söyledi. 
     Abdrabbo, İsrail'in Filistin kentlerini kuşatarak, istediği zaman kente girmesinin daha çok ölüm ve Filistinli sivillerin normal günlük yaşamının aksaması anlamına geldiğini belirtti. 
     İsrail ordusu son olarak Tulkarim'e girmiş, buradaki mülteci kampında ''militanları avlamak'' için ev ev aramalara başlamıştı. 
     





</TEXT>
</DOC>
