<DOC>
<DOCNO> 86547 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/28/son/sondun32.html </URL>
<DATE> 2002/05/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Hollanda istihbaratı ''Radikal İslam asker topluyor'' 
</HEADLINE>
<TEXT>

     Hollanda İstihbarat Örgütü'nün yıllık çalışma raporunda, ''aşırı İslamcı grupların, Hollanda'daki Müslümanlar arasından, İslam için savaşacak gençler aradığı'' öne sürüldü. 
     Bugün açıklanan rapora göre, aşırı İslamcı gruplar, Hollanda'daki Müslüman toplumla sürekli temas içinde bulunarak, özellikle gençleri etki alanlarına almaya çalışıyor. 
     Raporda, Hollanda'daki Müslüman gençler arasında, radikal İslami grupların isteklerine yanıt verecek, küçük de olsa bir grubun bulunduğu belirtildi. 
     Raporda, geçen Ocak ayında, Keşmir'de, Hindistan askerlerince açılan ateş sonucu öldürülen, Hollanda'dan bölgeye gitmiş Faslı iki genç, aşırı Müslüman grupların etkisine örnek olarak gösterildi. 
     El Kaide ile Fransızca baş harfleriyle GSPC olarak tanınan Cezayirli Salafist Vaaz ve Savaş Grubu'nun Hollanda'daki faaliyetlerine ilişkin önemli ipuçlarının bulunduğu belirtilen raporda, bu çerçevede, geçen ay bu terör gruplarıyla ilişki içinde olduğu belirlenen ve lojistik destek sağlamaya çalışan 4 Cezayirli gencin yakalanarak gözaltına alındıkları hatırlatıldı. 
     Raporda, terör gruplarının nükleer ve diğer kitle imha silahlarına ulaşabilmek için çaba gösterdiklerine ilişkin uyarılar alındığı da belirtildi ve bunun önlenmesi çerçevesinde, istihbarat çalışmaları yanı sıra şirket ve kuruluşların bu tehdit konusunda bilinçlendirmeye çalışıldığı kaydedildi. 
     





</TEXT>
</DOC>
