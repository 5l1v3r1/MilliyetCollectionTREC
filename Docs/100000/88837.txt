<DOC>
<DOCNO> 88837 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/09/son/sondun04.html </URL>
<DATE> 2002/06/09/ </DATE>
<TIME>  </TIME>
<AUTHOR>  </AUTHOR>
<HEADLINE>
New York Times, seyahat ekinde İstanbul'a yer verdi 
</HEADLINE>
<TEXT>

     New York Times gazetesi, Pazar günleri yayınladığı ''Seyahat'' ekinde, ''İstanbul'un İki Yüzünü'' irdeledi. 
     Douglas Frantz imzasıyla yayınlanan yazıda, ''İki İstanbul var Biri, Bizans kiliseleri, Romalılardan kalma duvarları ve Osmanlı yapıtlarıyla ziyaretçiye, bu kentin büyük Osmanlı imparatorluğunun başkenti olduğunu sürekli hatırlatan tarihi İstanbul, diğeri ise 15 milyon nüfusuyla hareketli bir metropol görünümünü yansıtan modern İstanbul'' görüşüne yer verildi. 
     Modern İstanbul'un 5 yıldızlı otelleri ve iddialı restoranlarıyla New York ve Londra'nın en mükemmel otel ve lokantalarıyla rekabet halinde olduğuna dikkat çeken New York Times gazetesi, ''İstanbul'un eski ile yeniyi ve Asya ile Avrupa'yı kaynaştıran melez bir kent olduğunu'' vurguladı. 
     Her turistin İstanbul'da bütçesine uygun tatil yapabileceğinin ve ilgisini çekecek bir şey bulabileceğinin altını çizen gazete, bu yıl 11 Eylül yüzünden turist sayısında düşme görüldüğünü, ekonomik kriz yüzünden dolar karşısında yüzde 50 oranında değer kaybeden Türk Lirası nedeniyle de fiyatların çok cazip hale geldiğine işaret etti. 
     New York Times'ın yazısında, Haziran ayında başlayan İstanbul festivali hakkında da bilgi verildi, ayrıca Galata mevlevihanesinde düzenlenen sufi müziği ve sema ayinlerinin ilginçliğinden söz edildi. 
     





</TEXT>
</DOC>
