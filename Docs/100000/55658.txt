<DOC>
<DOCNO> 55658 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/05/son/sondun17.html </URL>
<DATE> 2001/12/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Rosenbergleri ölüme gönderen tanıktan itiraf "Yalan söyledim" 
</HEADLINE>
<TEXT>

     ABD'de yaklaşık 50 yıl önce Sovyet casusu oldukları gerekçesiyle idam edilen Ethel ve Julius Rosenberg'in davasının baş tanığı Ethel'in kardeşi David Greenglass, yalan ifade verdiğini itiraf etti. 
     Greenglass, New York Times gazetesinin editörlerinden Sam Roberts'ın ''The Brother'' adlı yeni kitabında ve CBS televizyonunun bugün yayınlanacak ''60 Dakika'' programında kendisiyle yapılan mülakatta, 50 yıl sonra, kardeşini idama götüren davada yalan ifade verdiğini açıkladı O dönemlerde atom araştırmalarıyla ilgili Sovyetlere bilgi veren casus Greenglass, Rosenbergler mahkemeye çıkarıldığında suçlama altında olduğunu ve karısı Ruth ile birlikte mahkum edilmekten korktuğunu, daha sonra McCarthy'nin yardımcısı olan savcı yardımcısı Roy Cohn'un yalan söylemesi için kendisini cesaretlendirdiğini anlattı. 
     Greenglass, mahkemede, casusluk notlarını Ethel'in Remington marka bir daktiloyla yazdığını söylemiş, karısı Ruth da bunu doğrulamıştı. 
     Greenglass, şimdi bu ifadeyi kendisinin değil karısının anımsadıkları üzerine kurduğunu, gerçekte notları kimin daktilo ettiğini bilmediğini söyledi. 
     Televizyon mülakatında, niçin casus olduğunu itiraf etmektense Rosenbergler'i ölüme gönderdiği sorusuna, tek kelimeyle ''aptallık'' diyen Greenglass, Rosenbergler'in ölümünden sorumlu olup olmadığı sorusuna da ''evet'' cevabını verdi. 
     Greenglass, Rosenberg davasının zaman zaman aklına geldiğini, o zaman da karısının ''Bak, biz hala hayattayız'' dediğini anlattı. 
     Robenbergler'in 2 oğluyla karşılaşırsa, ailelerini kaybettikleri için onlara üzgün olduğunu söyleyeceğini, ancak özür dilemeyeceğini anlatan Greenglass, ''Rosenbergler'e idam cezası verileceği konusunda bir fikrim yoktu'' dedi. 
     Soğuk savaş döneminin ünlü ve tartışmalı davasında Amerikan vatandaşları Julius ve Ethel Rosenberg adlı karı koca, Sovyetler Birliği hesabına casusluk yaptıkları iddiasıyla yargılanmış ve Haziran 19'de elektrikli sandalyede idam edilmişlerdi. 
     Greenglass ise 15 yıl hapis cezasına çarptırılmış, 60'lı yıllarda serbest bırakılmış ve başka bir isimle New York'ta yaşamaya başlamıştı. 
     Birçok kişi tarafından McCarthy dönemine özgü aşırılıkların sonucu olarak değerlendirilen davada, Rosenbergler'in masum olduğu öne sürülmüş ve çiftin serbest bırakılması için uluslararası kampanyalar düzenlenmişti. 
     Rosenbergler davasının, son itiraflarla yeniden ele alınabileceği belirtiliyor. 
     






</TEXT>
</DOC>
