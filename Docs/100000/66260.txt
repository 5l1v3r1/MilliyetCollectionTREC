<DOC>
<DOCNO> 66260 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/06/son/sontur13.html </URL>
<DATE> 2002/02/06/ </DATE>
<TIME>  </TIME>
<AUTHOR>  </AUTHOR>
<HEADLINE>
İzmir'de fidye için 3 yaşındaki çocuğu kaçırdılar 
</HEADLINE>
<TEXT>

     İzmir'in Karşıyaka İlçesi'nde, dün evinin önünden kaçırılarak 20 milyar lira fidye istenen 3 yaşındaki Melek Kalkan'ın aile yakınlarının ifadelerine başvuruluyor. 
     Alınan bilgiye göre, soruşturmayı çok yönlü yürüten Asayiş Şube Müdürlüğü Gasp Büro Amirliği ekipleri, ailenin özel hayatı ile ilgili araştırmalarına devam ederken, 10 kişinin ifadesine başvuruyor. 
     Baba Mehmet Kalkan'ın, bir süredir çevresindekilere ''15 milyarı bulunduğunu, karısının bileziklerini de satarak bir ev satın almayı planladıklarını'' anlattığını öğrenen polis, araştırmalarını bu yönde sürdürmeye başladı. 
     Ailede gergin bekleyiş devam ederken, Küçük Melek'in annesi Düriye Kalkan ve teyzesi Leyla'nın sinir krizleri geçirdikleri ve zaman zaman bayıldıkları öğrenildi. 
     Karşıyaka'da dün, çarşıya gidecek olan annesini beklemek üzere üçüncü kattaki dairelerinden aşağıya inen 3 yaşındaki Melek Kalkan, evin önünden kaçırılmıştı. 
     






</TEXT>
</DOC>
