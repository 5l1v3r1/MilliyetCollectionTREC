<DOC>
<DOCNO> 81291 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/30/son/sonspo12.html </URL>
<DATE> 2002/04/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Ülkerspor menajeri "Beşiktaş'a karşı avantajımızı kullanacağız" 
</HEADLINE>
<TEXT>

     Erkekler Birinci Basketbol Ligi play-off 2. tur ilk maçında yarın Beşiktaş ile karşılaşacak olan Ülkerspor, serideki 1-0'lık üstünlüğünü iyi kullanmak istiyor. 
     Genel menajer Lütfi Arıboğan, 17. Uluslararası Ahmet Cömert Boks Turnuvası nedeniyle yarın ilk maçı 
     Abdi İpekçi Spor Salonu'nda yapacaklarını belirterek, ''Abdi İpekçi sürekli oynadığımız bir yer değil. Ancak seriye 1-0 önde başlıyoruz. 
     Bu avantajımızı iyi kullanarak, turu geçmek istiyoruz'' dedi. 
     Genç ve deneyimsiz bir takım olan Beşiktaş'ın lig sonunda iyi bir hava yakaladığını vurgulayan Arıboğan, ''İyi bir takım oldular. Ancak güçlü kadromuz ve tecrübemizle siyah-beyazlı ekibe üstünlük sağlayacağımıza inanıyorum'' diye konuştu. 
     Lütfi Arıboğan, Beşiktaş'ta kiralık olarak oynayan basketbolcuları Fatih Solak'ı gelecek sezon kadrolarına dahil edeceklerini söyledi. 
     Ülkerspor ile Beşiktaş arasında yarın Abdi İpekçi Spor Salonu'nda saat 19.30'da başlayacak karşılaşma, TRT 2'den naklen yayınlanacak. 
     
     ''AUSTIN'İN NEDEN GİTTİĞİNİ BİLMİYORUM'' 
     Genel Menajer Arıboğan, Bud Eley'in yerine sezon sonuna doğru transfer edilen Isaac Austin'in kimseye haber vermeden ülkesine gittiğini belirterek, ''Sebebini bilmiyorum'' dedi. 
     Austin'in Maccabi Elite Tel Aviv maçı için İsrail'e gitme aşamasında en tedirgin oyunculardan biri olduğunu anlatan Arıboğan, ''Belki bu tür şeylerden etkilenmiştir. Menajeriyle konuştum, o da bilmiyor. Austin ile sezon sonuna kadar anlaşmamız var. Başka bir yerde oynayamaz'' şeklinde konuştu. 
     





</TEXT>
</DOC>
