<DOC>
<DOCNO> 62936 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/18/son/sondun12.html </URL>
<DATE> 2002/01/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Norveç Prensesi çalışabilmek için majestelikten vazgeçti 
</HEADLINE>
<TEXT>

     Norveç Prensesi Maertha Louise, 1 Şubat'ta ''majeste'' unvanını terkederek istediği işte çalışabilecek. 
     Kral Harald, büyük kızı Maertha'nın istediği işte çalışarak para kazanabilmek için ayrıcalıklarından vazgeçme arzusunu kabul etti ve bunun için kararname imzaladı. 
     Aftenposten gazetesinin haberine göre, prenses unvanını koruyacak olan Maertha, 1 Şubat'ta bugünkü temsil fonksiyonlarını, yararlandığı bütün kraliyet ayrıcalıklarını ve saraydan aldığı geliri yitirecek. 
     Maertha Louise, gazeteye verdiği demeçte, ''İşimi yapabilmek, benim kurtuluşum, özgürlüğüm... Kendi paramı kendim kazanacağım'' dedi. 
     Prenses, geçen ay yazar Ari Behn ile nişanlanmıştı. Nikah, Mayıs'ta kıyılacak. 
     Ayrıcalıklarından vazgeçen prensesin ilk işi, devlet televizyonu NRK'de çocuklara masal anlatmak olacak. Fizyoterapi ve binicilikle özel olarak ilgilenen prenses, daha sonra şirket kurmayı düşünüyor. 
     






</TEXT>
</DOC>
