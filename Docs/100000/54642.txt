<DOC>
<DOCNO> 54642 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/29/siyaset/siy03.html </URL>
<DATE> 2001/11/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Yılmaz, ortakları değiştirecek 
</HEADLINE>
<TEXT>

     ANKARA Milliyet 

     ANAP Genel Başkanı Mesut Yılmaz, ülkede sorunların aşılması için köklü değişikliğe gereksinim olduğunu belirterek, iktidar ortaklarının bu yönde ikna edilmesi gerektiğini söyledi. Yılmaz, "Sorunların kaynağı haline gelen bir devlet mekanizmasıyla, yarası büyüyen bir krizle, tepkili ve kızgın bir milletle ve acze düşmüş bir siyasi yapıyla Türkiye’yi geleceğe taşıyamayız" dedi. 
     Partisinin grup toplantısında konuşan Yılmaz, "Yeni değişimin öncülüğünü yapmalıyız. Bunları hayata geçirmek için ortaklarımızı ikna etmeliyiz" dedi. Yılmaz, sisteme olan güvenin sorgulandığı bir dönemden geçildiğine dikkati çekerek, şunları söyledi "Bu krizin altında yıllardır ertelenen yapısal sorunlar yatmaktadır. Sadece devletin değil, özel sektörün de hantal yapısı nedeniyle kilitlenen bir sistem söz konusudur. Güven sorunu adı verilen krizin, sadece hükümete ve siyasete güvensizlikten ibaret olmayan daha önemli bir boyutu vardır." 
     



 SİYASET 













</TEXT>
</DOC>
