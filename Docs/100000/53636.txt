<DOC>
<DOCNO> 53636 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/22/son/sontur21.html </URL>
<DATE> 2001/11/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Tekel'in görev zararı 2 katrilyon lira 
</HEADLINE>
<TEXT>

     Devlet Bakanı Yılmaz Karakoyunlu, TEKEL'in tütün stokunun 500 bin ton olduğunu belirterek, bunun Türkiye'nin altı yıllık sigara üretim ihtiyacını karşılayacak düzeyde olduğunu söyledi. 
     Karakoyunlu, Plan ve Bütçe Komisyonu'nda Tütün Yasası'nın görüşülmesi sırasında yöneltilen eleştirileri yanıtladı. 
     Türkiye'nin yıllık tütün ihtiyacının 150 bin ton olduğunu, bunun en fazla 180 bin tona çıkabileceğini anlatan Karakoyunlu, ''Sorun, 180 bin tonun üzerindeki üretimden kaynaklanıyor'' dedi. Karakoyunlu, şöyle konuştu 
     ''Şu anda elimizde 500 bin tonluk tütün stokumuz var. Bu da Türkiye'deki sigara üretiminin 6 yıllık ihtiyacı karşılayacak durumda. 
     Yani hiç tütün alımı yapılmadan 6 yıl sigara üretimi yapılabilir. 
     Ekonomik değeri ise bugünkü fiyatlarla 700-750 trilyon liradır.'' Karakoyunlu, bugüne kadar uygulanan tütün politikasının, ihtiyaç duyulandan fazla ürünü TEKEL'in alması şeklinde olduğunu belirterek, ''2001 sonu itibariyle TEKEL'in görev zararı tutarı 2 katrilyon lira. 
     Görev zararını tahsil edemediği için devlete 2.6 katrilyon liralık vergi borcunu da ödeyememektedir'' dedi. 
     
     Tekel'in durumu 
     Bakan Karakoyunlu, DSP Afyon Milletvekili Gaffar Yakın'ın, ''Biz bu kanunla TEKEL'i kapatıyor muyuz '' sorusuna, ''Özelleştirilmiş bir TEKEL ile karşı karşıya kalacağız önümüzdeki dönemde. Kurul da piyasayı düzenleyecek'' yanıtını verdi. 
     Tütün konusunda yeni düzenleme yapılmasına ilişkin çalışmaların çok önce başladığını anlatan Karakoyunlu, alternatif ürün konusundaki tebliğin de birkaç güne kadar yayımlanacağını söyledi. 
     Karakoyunlu, yasanın, sigara ithalatını artıracağı eleştirisinin de gerçeği yansıtmadığını ifade ederek, ''Son 4-5 yıl içinde hiç sigara ithalatı yapılmadı. Sadece 60 bin sigara ithal edildi. O da emsal mesafesindedir, bir ithalat olarak değerlendirmek mümkün değildir'' şeklinde konuştu. 
     
     Ekonominin şartları 
     Yılmaz Karakoyunlu, bazı konuşmacıların Devlet Bakanı Kemal Derviş'e yönelik olarak ''bela'' veya ''enternasyonal bir kuruluşun emrinde çalıştığı'' nitelendirmesini doğru bulmadığını söyledi. 
     Karakoyunlu, ''Kendisi, bütün bakan arkadaşlarımız gibi Anayasa uyarınca Meclis'te yemin etmiş, bu ülkenin bir vatandaşıdır. En az bizim kadar namusludur, haysiyetlidir, şereflidir'' dedi. 
     ''Tütün yasasının IMF'nin şartı'' olduğu iddialarını da doğru bulmadığını anlatan Karakoyunlu, ''Türkiye Cumhuriyeti'nin 80 yıllık tarihinde şarta bağlı hiçbir kanun yoktur. Bu kanun, ekonomideki şartların gereğini yerine getirmeye yöneliktir'' şeklinde konuştu. 
     






</TEXT>
</DOC>
