<DOC>
<DOCNO> 56026 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/07/son/soneko11.html </URL>
<DATE> 2001/12/07/ </DATE>
<TIME>  </TIME>
<AUTHOR>  </AUTHOR>
<HEADLINE>
IMF'ye sunulacak öncelikle yapılacak eylemler listesi hazırlanıyor 
</HEADLINE>
<TEXT>

     IMF'ye sunulacak ''Öncelikle Yapılacak Eylemler Prior Actions '' listesine dönük çalışmalar devam ediyor. 
     IMF ile yapılan her yeni düzenlemede yer alması gereken ''Öncelikle Yapılacak Eylemler'', IMF heyetiyle yapılacak görüşmenin ardından kesinlik kazanacak. 
     Öncelikle Yapılacak Eylemler çerçevesinde, yapısal reformların gerçekleştirilme takvimi belirleniyor. 
     Yatırım ortamının düzenlenmesinden, kamudaki etkinliğini arttırmaya kadar tüm yapısal önlemlerin yer aldığı eylemler çerçevesinde, kamu bankalarının yeniden yapılandırılması için de bir takvim belirleniyor. 
     Yapısal reformların gerçekleştirilme takvimi, Ocak ayında, IMF İcra Direktörleri Kurulu'na sunulacak yeni Niyet Mektubu'nda yer alacak. 
     IMF, yeni bir düzenleme öncesinde, ilgili ülkeden, kısa sürede yapılması gereken ve anahtar performans kriteri niteliğinde olan ''eylemler'' listesi hazırlayarak uygulamaya koymasını istiyor. 
     Öncelikle Yapılacak Eylemler'in uygulanması karşılığında, IMF kredi dilimlerini serbest bırakıyor. 
     Bu arada IMF'nin, Öncelikle Yapılacak Eylemler'in, 2002'nin ilk altı ayı içinde uygulamaya geçirilmesini istediği vurgulanıyor. 
     
     IMF heyetinin temasları 
     Öte yanda Juha Kahkonen başkanlığındaki IMF heyeti, çalışmalarını Hazine Müsteşarlığı'nda sürdürüyor. 
     IMF heyeti, haftasonunda da çalışmalarını Hazine'de sürdürecek. 
     IMF heyetinin, önümüzdeki hafta başında Ankara'ya gelmesi beklenen Avrupa Bölgesi İcra Direktörü Willy Kiekens ile görüşerek, ilk değerlendirmeleri aktaracakları kaydedildi. 
     IMF'nin, Dünya Bankası heyetiyle de görüşmelerini sürdürdüğü belirtildi. 
     Ayrıca Türkiye'ye gelen Dünya Bankası'nın mali sektör konusundaki iki numaralı adamı olarak bilinen Lalit Raina'nın, İstanbul'da görüşmeler yaptığı ve İstanbul'da mali sektör temsilcileriyle biraraya geldiği öğrenildi. 
     






</TEXT>
</DOC>
