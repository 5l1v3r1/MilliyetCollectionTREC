<DOC>
<DOCNO> 94844 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/10/son/sondun12.html </URL>
<DATE> 2002/07/10/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD Irak operasyonunda Ürdün üslerini kullanmak istiyor iddiası 
</HEADLINE>
<TEXT>

     ABD'de yayımlanan New York Times gazetesi, Irak'a yönelik olası bir harekat için ABD'nin Ürdün'deki üsleri kullanmak istediği yolundaki iddiaları yineledi. 
     Gazete, üst düzey savunma yetkililerine dayanarak verdiği haberde, üslerinin kullanılması konusunda henüz Ürdün ile danışılmadığını da belirtti. 
     Ürdünlü yetkililerin böyle bir planı eleştirdiğini yazan gazete, Ürdün'deki üslerin kullanılmasının, Irak'a batıdan, Türkiye üzerinden ve birçok Körfez ülkesinden saldırı düzenlenmesini mümkün kılacağını yazdı. 
     Gazete, Ürdün'de konuşlanacak Amerikan birliklerinin, Bağdat'ın İsrail'e yönelik Scud füzelerini kullanmasını engelleyebileceklerini de kaydetti. 
     New York Times, ABD Başkanı George Bush'un, Ürdün Kralı Abdullah ile, Irak Devlet Başkanı Saddam Hüseyin'i devirme hedeflerini ve Saddam sonrası dönemi tartıştığını da yazdı. 
     Ürdün Dışişleri Bakanı Mervan Muaşer, gazeteye telefonla yaptığı açıklamada, Irak'a olası saldırı için Ürdün'ün kullanılamayacağını söyledi. 
     Ürdün Enformasyon Bakanı Muhammed El Advan, dün yabancı gazetecilere yaptığı açıklamada, ''Ürdün'ün komşularının iç işlerine herhangi bir nedenle müdahale edilmesini reddettiğini'' söylemişti. 
     





</TEXT>
</DOC>
