<DOC>
<DOCNO> 62400 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/15/son/soneko25.html </URL>
<DATE> 2002/01/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Işın Çelebi "Piyasalar iyimser ama sorunlar hala aynı" 
</HEADLINE>
<TEXT>

     ANAP İzmir Milletvekili ve MKYK üyesi Işın Çelebi, dünyada, 11 Eylül saldırılarının ardından küreselleşme olgusunun tartışılmaya başlandığını söyledi. 
     Çelebi, Bursa Gazeteciler Cemiyeti'nin, Uludağ Üniversitesi U.Ü 
     ve Osmangazi Belediyesi işbirliği ile düzenlediği ''Aydınlarla yüz yüze'' toplantısında, küreselleşme olgusu ile birlikte, ulusal ve küresel politikalar arasında bir çakışma noktası bulunup bulunamayacağı konusunun önem kazandığını kaydetti. Gelişmekte olan ve riski yüksek ülkeler diye nitelendirilen ülkelerin, küresel dünyaya ayak uydurmakta büyük zorluk çektiğini anlatan Çelebi, bu ülkelerin, uygulanan küresel politikalar sonucunda büyük sıkıntılar çektiğini ve genelikle de yapılan yanlışların faturasının halka çıkarıldığını ifade etti. Çelebi, ABD'de meydana gelen 11 Eylül saldırılarının, küresel politikalar açısından büyük önem taşıdığına işaret ederek, ''Dünya, 11 Eylül'den sonra küreselleşme olgusunu tartışmaya başladı'' dedi. Küreselleşme olgusunun, rekabet, dünya ticaretinden alınan pay doğrultusunda güç kazanma ve teknoloji sayesinde yeni açılan ufuklar gibi yadsınamayacak yararlarının yanı sıra büyük sakıncalarının da olduğunu dile getiren Çelebi, şöyle konuştu ''Bütün bu faydalara karşılık, dünyanın yarısı küresel ekonominin dışında kalıyor. Dışarda kalan ülkelerde, sağlık, sosyal ve çevresel sorunlar ile yüksek teknoloji kullanımlı terör beraberinde geliyor. Dünyada, 100 milyon çocuk hiç eğitim almıyor. Zenginleşmenin karşısında, 3 milyar insan günde 2 doların, 1 milyar insan da 1 doların altında gelir elde ediyor. 11 Eylül saldırılarının ardından görüldü ki, küreselleşmeyi yönetmek çok önemli hale geldi. ABD eski Başkanı Clinton, saldırıların ardından yaptığı değerlendirmede, Hem farklılıkları korumak, hem de ortak yanları geliştirmek gerek dedi. küreselleşme artık yeni bir değerlendirme sürecine girdi.'' Çelebi, eskiden riski yüksek ve gelişmekte olan ülke sayısının 10 olduğunu, ancak bunlardan 7'sinin IMF tarafından yürütülen uluslararası politikalar yüzünden batma noktasına geldiğini söyledi. Şu anda, Türkiye, Brezilya ve Rusya'nın bu kategoride değerlendirildiğini kaydeden Çelebi, Newsweek dergisinde yayınlanan ''IMF'in Öğrettikleri'' başlıklı yazıda, bu tip ülkelerin ekonomik politikalarda başarıya ulaşabilmesi için ''kendi toplumsal öncelikleriyle IMF önerileri arasında denge kurmaları gerektiği'' önerisinde bulunulduğunu belirtti. Çelebi, Türkiye'nin ekonomik sıkıntılarından kurtulabilmesi için kendi geleceğini iyi yönetmek zorunda olduğunu belirterek, ''Bugünlerde, dış kaynak teminiyle ekonomide iyimserlik havası oluşmuş, kırılganlık azalmış ancak, sorunlar değişmemiştir. Önemli olan uygulamadaki başarılardır. Örneğin, meclis bu dönemde hızlı bir şekilde çalışarak, çok sayıda kanun çıkardı. Fakat, bu yasalar topluma henüz yansımamıştır'' diye konuştu. 
     






</TEXT>
</DOC>
