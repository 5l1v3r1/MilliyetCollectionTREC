<DOC>
<DOCNO> 98301 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/27/spor/ysenay.html </URL>
<DATE> 2002/07/27/ </DATE>
<TIME>  </TIME>
<AUTHOR> ERDOĞAN ŞENAY  </AUTHOR>
<HEADLINE>
MHK korkularımız 
</HEADLINE>
<TEXT>

     Dünya Şampiyonası’ndan çıkan üçüncülük başarısı Futbol Federasyonu Yönetim Kurulu’nu büyük bir rehavet havasına sokmuş görünüyor... Öyle ya, böylesine bir tarihi zaferi geleceğin de parlak işaretleri olarak yorumlamak, ancak bizler gibi günlük yaşayan ülkelerin kısır düşüncelerine yakışır hani... 
     Şimdi Haluk Ulusoy kardeşimiz MHK’yı yenilemek konusunda niçin ciddi düşünceler taşımıyor dersiniz Yani Uzakdoğu’da aldığımız sevinçli sonuçların kutlamaları on yıllarca mı sürecek sanıyoruz ki... Bizler bunu "İşte şimdi Federasyon, MHK konusunda radikal kararlar alacak ve de yeni düşüncelerle donanımlı bir yeni MHK kabinesi kuracak" diye düşünürken, dağ fare doğurdu ve geçmiş yılların en şaibeli MHK Başkanı’na yeni donanımlı zırhlar içinde hareket serbestisi tanındı... Yani geçmiş yılların en dedikodulu futbol sezonlarına imza atan Bülent Yavuz, yeni sezon adına ağır ceza yetkileri ile hareketlenecek. 
     Birli - İkili - Üçlü anonslarla saha kapatmaya kadar gidecek hakemlerimiz. Ne güzel bunu doğru maçta, doğru yerde ve doğru hakemimizin karara bağlaması halinde hepimiz alkış tutarız, bu saygın düdük ustalarına... Sonra MHK üç büyüklerimizin istemediği hakemleri, özellikle istemeyenlerin maçlarına gönderecekmiş... Ne kadar doğru... Erol Ersoy - Muhittin Boşat - Ali Aydın - Orhan Erdemir ve de saymakla bitmeyecek klas hakemlerimizin tayinleri asla kulüplerin isteği ile değil, MHK’nın kararı ile olmalıdır bizce de... 
     Ancak sual de, korku da içiçe yaşamaktadır bizim düşüncelerimizde... Yani tayinlerde geçmiş yılların korkulu ve bilinen tetikçileri görev alır da, düdüklerini maksatlı olarak çalarak statları arena haline çevirirlerse ne olacak .. Yani bu MHK Başkanı geçmiş sezonlarda sınıfta kalmışken, onu da Uzakdoğu getirilerinin içine alıp, geleceği görmezlikten gelmek sanırım Haluk Ulusoy’un elde ettiği başarı primlerini eritip, tüketmekten başka bir işe yaramayacaktır. 
     Çünkü Türkiye’de hiçbir futbol düşünürü Sayın Bülent Yavuz’a inanmamaktadır... Ve de onun liderleğindeki hakem reformu laf kalabalığından başka birşey ifade etmez. Ne dersiniz Sayın Ulusoy, yeni sezona böyle bir yanlışla girerseniz, liglerin sonu kolay ve temiz bir sezon karnesi ile gelir mi önümüze ACABA 
     



 SPOR 






















</TEXT>
</DOC>
