<DOC>
<DOCNO> 87300 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/01/guncel/gun08.html </URL>
<DATE> 2002/06/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Kamusal alanlarda bakan adı olur mu 
</HEADLINE>
<TEXT>

ÇAPRAZ ATEŞ 
     ESRA KURT 

     Çalışma ve Sosyal Güvenlik Bakanı Yaşar Okuyan’ın seçim bölgesi Yalova’da, bazı cadde ve parklar Okuyan’ın adıyla anılıyor. 15 trilyon liraya inşa edilen SSK Bölge Hastanesi’ne de bu kurumun bağlı olduğu Okuyan’ın adının verilmesi, tartışmalara neden oldu. Siyasilerin kamu tesislerine kendi adlarını vermesi doğru mu Görüşler şöyle 
     
Başkaları jest yapabilirCelal Doğan Gaziantep Belediye Bşk. 
     Bizim ilimizde de valilik bir okul yaptırdı, ama arsasını belediye verdi. Valilik adımı okula verdi. Kendi parasıyla bir şey yaptıranlara isteyen istediği ismi verebilir. Ama devletin parasıyla yapılanlara lokal isimler verilebilir. Bunlar jesttir, saygı duyulmalı. Kendiniz verseniz doğru değil ama başka yetkililer verebilir. Kendi kendilerine vermemeliler. Zaten bu isimlerin hepsi kalıcı olmuyor. Kalıcı isim, o bölgenin ona verdiği isimdir. Mesela Gaziantep’te Kırkayak Bahçesi vardır. İsmi değişir ama adı yine aynı kalır. Yaşar Okuyan bakandır. Kendi yönetim kurulu jest olsun diye yapmışsa bir şey denemez. Kendi propagandası için ise doğru olmaz. 
     
Doğru bulmuyorumZiya Aktaş DSP Milletvekili 
     Siyasetçi sade bir vatandaş gibi parasını vererek bir eser yaptırıyorsa o esere kendi ismini verebilir. Ama sadece devletin kaynaklarını kullanarak, böyle bir eser yaptırıp adını verdiriyorsa, bu doğru değildir. Bu tutumun, ülke kaynaklarının yanlış kullanımına yol açmasından endişe ediyorum. Her zaman için genel başkanımız Bülent Ecevit’in bize verdiği öğüt, ülke ve halkın çıkarlarının en önde tutulmasıdır. Bu açıdan bakıldığında, bu tür uygulamalar, yanlışlara yol açar diye endişe ediyorum. 
     
Anormal değilAhad Andican ANAP Genel Başkan Yrd. 
     Kuşkusuz, o tesisin yapılmasında büyük emeği geçen bir insan. Bunu çok da anormal karşılamamak gerekir. Tabii ki isimlendirmede aşırıya kaçılmamalı. Çalışma Bakanı Yaşar Okuyan’ın, tesisin yapılmasında emeği geçmiştir. Katkısı olmayan bir kimse değildir. Bu anlamda anormal bir durum değildir. 
     
Görevdeyken yanlışSüleyman Çelebi DİSK Genel Başkanı 
     Tarihe mal olmuş bazı insanların isimlerinin bazı kurumlara verilmesi doğaldır. Ama isim verme, bakanın görevde olduğu bir anda yapılacak bir iş değildir. Yapılan işe duyarlılık gösterme, kendi bünyesindeki tesislere bakan isminin verilmesiyle olmamalı. Biz, Kemal Türkler ve Abdullah Baştürk gibi sendikacıların isimlerini yaşamdan ayrılmalarından sonra verdik. Görev başındayken doğal karşılamıyorum. Elbette bakanın katkısı olmuştur ama ismi verilmemelidir. 
     



 GÜNCEL 













</TEXT>
</DOC>
