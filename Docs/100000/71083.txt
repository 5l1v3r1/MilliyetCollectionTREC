<DOC>
<DOCNO> 71083 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/06/yazar/temelkuran.html </URL>
<DATE> 2002/03/06/ </DATE>
<TIME>  </TIME>
<AUTHOR> Ece TEMELKURAN  </AUTHOR>
<HEADLINE>
Bahar Tamamdır 
</HEADLINE>
<TEXT>

     Havada kış öldü. Suda soğuk boğuldu. Toprakta sıra şimdi. Bugün de son cemre toprağa düştü. Bahar işi "resmi düzeyde" tamamdır yani. 
     
     Kaç bahardır planlıyorsun çiçekli, rüzgarda açılan etekli bir elbise giymeyi Artık ne olursa olsun bu bahar esintili bir kadın olmayı... Tüy gibi hafif, oradan oraya uçuşmayı... Nasılmış, nedenmiş meselesini bir mevsimlik tatil edip sokağa çiçek gibi dökülmeyi... Bilmiyorum, ama senin aklında "fena" bir şey var gibi geldi bana. Bu bahar göster bakalım numaranı 
     Kaç bahardır planlıyorsun - bu sefer kesinlikle - erken bir bahar tatiline çıkmayı Hiçbir şeyin sana ait olmadığı, sabun kokulu bir pansiyon odasında biraz kendine bakmayı... Pansiyondan çıkıp kimseyle konuşmadan, her şeyi ceplerine doldurmuş olaraktan, gün boyu serseri gibi dolanmayı... Siyah - beyaz bir filmin başrol oyuncusu gibi uzaklara dalıp kahramanca kararların sigarasını, yakmayı... 
     
     Bilmiyorum, ama sanki bu bahar mühim kararlar verecekmişiz gibi geldi bana. Sanki bu bahar seçeceksin yolunu. Peki bahar vakti seçilen yoldan hayır gelir mi Ama zaten hayır getirecek yollar hiç senin gibiler için değildi ki 
     Söyle bakayım sen, kaç bahar geçirdin toprağa bulanmadan Şöyle çok eskidenki gibi çamurdan köfteler, topraktan pastalar yapmadan... Sırf yeni bitmiş otlar pembe topuklarını gıdıkladı diye tek başına gülümsemeden... Söyle bakayım kaç bahar Elini çenene dayayıp, adını bile unutana kadar, gidip gelen karıncalara bakasın var senin. Senin kendine bakasın var bu bahar, yaz sıcağı bastırmadan. 
     
     Biz de biraz anlıyorsak bu işlerden - her nev’i serserilikten ve ihtiyatsız ömürler bilgisinden - biraz olsun yani, bu baharı kendine ayır derim. Bilmiyorum ama kafanın içinin bir bahar temizliğine ihtiyacı var gibi geldi bana. İyi olmaz mıydı yani, açıp başımızı, çıkarsak beynimizi, yıkasak bakır leğenlerde... Sabun tozlarıyla, çitileye çitileye... Şöyle foşurdata foşurdata... Bilmiyorum ama senin ihtiyacın var gibi geldi bana, bu bahara. Biraz kendine bakmaya... 
     
     







Bilim ve resmi ideoloji 


Yassah babo... 


MHP'nin itirazı 


Bilgi toplumunu kavrayamadık 


Doğu'ya değil Batı'ya gittik 


Cem, Denizli ve Güneş... 


Sorunlar yumağı 


Enflasyonun düşmesi mi, resesyon mu 


Yasadışı kahraman ve rantı 


Savaş bitmedi 


Gerçekçi ol, imkansızı iste 


Futbol taraftarları oyunu nasıl kaybediyor 


Hayır, bu film yasaklanmamalı... 


Enflasyon düşüyor mu dediniz 


Bahar Tamamdır 


Taksit kart 


</TEXT>
</DOC>
