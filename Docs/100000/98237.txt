<DOC>
<DOCNO> 98237 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/26/son/sontur25.html </URL>
<DATE> 2002/07/26/ </DATE>
<TIME>  </TIME>
<AUTHOR>  </AUTHOR>
<HEADLINE>
"Pazar günü yağışlara dikkat edilmeli" 
</HEADLINE>
<TEXT>

     Meteoroloji İşleri Genel Müdürlüğü'nden yapılan yazılı açıklamaya göre, halen Marmara Bölgesi'nde görülen hafif yağışlara ilave olarak, yurdun batı kesimleri yarın Orta Akdeniz'den gelen yeni bir yağışlı havanın etkisine girecek. 
     Yarın, Marmara'nın batısı ve Kıyı Ege'de beklenen sağanak yağışlar, Pazar günü de Marmara, Ege, Göller Yöresi ve İç Anadolu'nun Kuzeybatısı ve Batı Karadeniz bölgelerinde görülecek. 
     Sağanak yağışların Pazar günü Marmara'nın batısı ve Kuzey Ege Kıyıları'nda yer yer etkili olacağı tahmin edilirken, bugün ve yarın artması beklenen hava sıcaklığı, Pazar günü batı bölgelerinde 3-5 derece azalacak. 
     Sağanak yağışların yeni haftanın ilk gününde yurdun kuzeybatı kesimlerinde sürmesi beklenirken, Pazar günü Marmara'nın batısı ve Kuzey Ege Kıyıları'nda beklenen etkili sağanak ve gökgürültülü sağanak yağışların neden olacağı olumsuz şartlara karşı, ilgililerin ve vatandaşların tedbirli ve dikkatli olmaları gerekiyor. 
     Doğu Karadeniz'de yağış beklenmiyor Doğu Karadeniz Bölgesi'nde günlerdir etkili olan ve sel felaketine yol açan sağanak yağış, yerini parçalı ve az bulutlu havaya bıraktı. Bölgede hafta başına kadar yağış beklenmediği kaydedildi. 
     Trabzon Meteoroloji Bölge Müdürlüğü yetkililerinden alınan bilgiye göre, Doğu Karadeniz'de hafta sonu hava parçalı ve az bulutlu geçecek. Rüzgar, kuzey ve doğu yönlerden hafif ve ara sıra orta kuvvette esecek. Hafta sonu yağışın beklenmediği bölge illerinde hava sıcaklıkları, ortalama gece en düşük 22, gündüz en yüksek 29 derece civarında olacak. 
     





</TEXT>
</DOC>
