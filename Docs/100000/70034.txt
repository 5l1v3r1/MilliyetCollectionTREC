<DOC>
<DOCNO> 70034 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/28/son/sonspo06.html </URL>
<DATE> 2002/02/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Berkant ''Şampiyonlar Ligi'ni kazanmamamız için neden yok'' 
</HEADLINE>
<TEXT>

     Galatasaraylı futbolcu Berkant Göktan, Avrupa Şampiyonlar Ligi'nde AS Roma ve FC Barcelona ile yapacakları gruptaki son 2 maçın, Galatasaray'ın belki de en tarihi karşılaşmaları olacağını belirtti. 
     Genç futbolcu, kendisine ait ''www.berkantgoktan.org'' adlı web sitesinde yaptığı açıklamada, son UEFA Kupası ve Süper Kupa şampiyonu FC Liverpool'u çok iyi oynadıkları maçta ellerinden kaçırdıklarını savunarak, şunları kaydetti 
     ''İkinci tur kuraları çekildiğinde, Galatasaray bu grupta averaj takımı olur, bir puan bile alırsa çok iyi diyenler sanırım şimdilerde yerin dibine girmiş olmalılar. Şampiyonlar Ligi'nin en zor grubunda, tıpkı Galatasaray'ın simgesi aslan gibi mücadele veriyoruz. Bir dünya markası olduğumuzu sanırım herkese ispatladık. Büyük hedeflerimiz ve bunları başaracak yeteneklerimiz var. Eğer yaşadığımız şansızlıkları da atlatırsak, mücadele ettiğimiz bu en büyük şampiyonayı kazanmamamız için hiçbir neden yok. Taraftarımız en iyisine layık. Bunu Liverpool maçında gösterdikleri müthiş performansla bize bir kez daha kanıtladılar.'' AS Roma ve FC Barcelona maçlarının, Galatasaray'ın belki de en tarihi maçları olacağını anlatan Berkant, ''Bu maçlar sonunda ya tamam diyeceğiz, ya devam. Çünkü bizim çeyrek finale çıkmamız demek, bir anlamda finale uzanmamız demek. Çıtayı her sene daha yukarı taşıdığımızı düşünürsek, bu sene en azından ama en azından bir yarı final hediye etmeliyiz Türk halkına ve büyük taraftarımıza'' dedi. 
     






</TEXT>
</DOC>
