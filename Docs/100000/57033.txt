<DOC>
<DOCNO> 57033 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/13/son/sonspo03.html </URL>
<DATE> 2001/12/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Fatih Altaylı "Terim'e resmi teklif yapmadık" 
</HEADLINE>
<TEXT>

     Galatasaray Kulübü Başkanı Mehmet Cansun ile 2. Başkanı Fatih Altaylı, bugün Sarı-Kırmızılı kulübün eski teknik direktörü Fatih Terim ile görüştü. 
     Terim'in Tarabya Nurol Sitesi'ndeki evinde gerçekleşen ve 7 saat süren görüşmeden sonra bir açıklama yapan Fatih Altaylı, Terim'e resmi bir teklif yapmadıklarını söyledi. 
     Fatih Terim'in basında çıkan ''Galatasaray'ın transferlerini Terim yapıyor'' şeklindeki haberlerden rahatsız olduğunu ifade eden Altaylı, ''Karşılıklı olarak oturup bunları konuştuk. Basın yoluyla birbirimizle konuşmak istemedik. Bu görüşmede kendisine herhangi bir resmi teklifte bulunmadık'' dedi. 
     Teknik Direktör Mircea Lucescu ile bu akşam açıklamalarıyla ilgili bir görüşme yapacaklarını tekrarlayan Altaylı, ''Kendisi 1,5 yıldır Galatasaray'da görev yapıyor. Onunla görüşmeden başka birisine teklif yapmak ayıp olur. Konuşmamızın ardından sonuç olumsuz çıkarsa, o zaman Terim'e mi, başka teknik direktöre mi teklif yapacağız, bunu düşünürüz'' şeklinde konuştu. 
     






</TEXT>
</DOC>
