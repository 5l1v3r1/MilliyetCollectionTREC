<DOC>
<DOCNO> 92845 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/29/son/soneko10.html </URL>
<DATE> 2002/06/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Üniversitelerin yaz okulları öğretim ücretleri belirlendi 
</HEADLINE>
<TEXT>

     Maliye Bakanlığı, üniversiteler ile yüksek teknoloji enstitülerinin açtıkları yaz okullarında bu yıl uygulanacak öğretim ücretlerini belirledi. 
     Bugünkü Resmi Gazete'de yayımlanan Bütçe Uygulama Talimatı'na göre, 1 saatlik öğretim ücreti tıp fakültelerinde 1 milyon 336 bin lirayı, diş hekimliği ve eczacılık fakültelerinde 1 milyon 98 bin lirayı, hukuk, iktisat, işletme ve mühendislik fakültelerinde 864 bin lirayı, eğitim bilimleri, edebiyat, sağlık eğitim, dil tarih ve coğrafya ile ilahiyat fakültelerinde 631 bin lirayı aşamayacak. 
     Bu rakam, yüksekokullarda 430 bin lira ile 522 bin lira arasında değişecek. Devlet Konservatuvarı'nda 1 milyon 336 bin lira, sivil havacılık yüksek okulunda 1 milyon 65 bin lira, açık öğretim fakültesinde ise 133 bin lira olacak. 
     Düzenleme uyarınca ikinci öğretime kayıtlı olup, yaz okuluna katılacak öğrencilerden alınacak yaz okulu azami ders saati ücreti, aynı okulda normal örgün öğretimde kayıtlı öğrenciler için belirlenen ücretin 2 katını geçemeyecek. 
     Normal örgün öğretime kayıtlı yabancı uyruklu öğrencilerden ise ikili anlaşmalar ve üniversiteler arası işbirliği protokolü hükümleri saklı kalmak kaydıyla, belirlenen ücretin 3 katı ücret alınabilecek. 
     
     ÖĞRETİM ÜYELERİNE ÖDEME 
     Bütçe Uygulama Talimatı'na göre, ödenek kaydedilen miktarın en fazla yüzde 70'i yaz okulunda ders vermekle görevlendirilen öğretim elemanlarına ders ve sınav ücreti olarak ödenecek. Kalan kısım ise okulun başta elektrik, su ve yakacak gideri olmak üzere cari ihtiyaçlarda kullanılacak. 
     Yaz okullarında ders vermekle görevlendirilen öğretim elemanları için haftalık zorunlu ders yükü aranmayacak. Haftada verilebilecek azami ders saati de öğretim üyeleri için 30, öğretim görevlileri ve okutmanlar için 32 saati geçemeyecek. 
     





</TEXT>
</DOC>
