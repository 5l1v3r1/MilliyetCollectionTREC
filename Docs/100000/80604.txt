<DOC>
<DOCNO> 80604 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/26/son/sonspo17.html </URL>
<DATE> 2002/04/26/ </DATE>
<TIME>  </TIME>
<AUTHOR>  </AUTHOR>
<HEADLINE>
At yarışı'nda, TBMM Koşusu'nun ikramiyesi 170 milyar lira 
</HEADLINE>
<TEXT>

     At yarışlarında, 44. TBMM Kupası Koşusu, yarın saat 17.00'de Ankara 75. Yıl Hipodromu'nda yapılacak. 
     Yarış sezonunun en önemli koşuları arasında yer alan TBMM Kupası Koşusu'na, devlet haralarında yetişen 4 ve yukarı yaşlı Arap atları katılabiliyor. 
     1600 metre mesafeli çim pistte gerçekleştirilecek olan koşuda, 
     Ağakaraca, Bababozan, Şirinoğlu, Veziroğlu, Zenginoğlu, Dağhanbey, Özgünay, Özgünhan ve Sadberk isimli 9 safkan Arap atı mücadele edecek. 
     Yarışta birinciliği kazanacak atın sahibi, 170 milyar liralık ikramiyenin sahibi olacak. Koşunun ödülleri ise bu yıl TBMM Başkanvekili Murat Sökmenoğlu tarafından verilecek. 
     TBMM Kupası Koşusu'nu geçen yıl Gürbüz Refioğlu'nun ''Odinhan'' isimli atı, jokeyi Selim Kaya ile 1.47.06'lık dereceyle kazanmıştı. 
     Bu kupayı en fazla kazanan at sahibi ise Nurbiye Gülerce oldu. 
     Gülerce, TBMM Kupası'nı 1995, 1996, 1997, 1998 ve 1999 yıllarında 5 kez üst üste alırken, ''Yavuzhan'' isimli safkanı da bu koşuyu 3 yıl üst üste kazanma başarısını gösterdi. 
     Jokey Halis Karataş ise 1992, 1994, 1995 ve 1997 yıllarında bu büyük koşuyu 4 kez kazanarak en fazla kazanan jokey oldu. 
     TBMM Kupası koşuları tarihinin en iyi derecesini ise 1987 yılında, Talih Özgen'in ''Tunca'' isimli safkanı, 1.43.79'luk dereceyle gerçekleştirdi. 
     





</TEXT>
</DOC>
