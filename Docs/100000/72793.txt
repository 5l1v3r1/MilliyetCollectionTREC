<DOC>
<DOCNO> 72793 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/15/son/sonspo02.html </URL>
<DATE> 2002/03/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Dünya Kupası'nda Rüştü'nün alternatifi kim olacak 
</HEADLINE>
<TEXT>

     Dünya Kupası finallerine 48 yıl aradan sonra katılacak A Milli Futbol Takımı'nda forma giyecek kalecilerin belirlenmesi için titiz bir takip başlatıldığı bildirildi. 
     Güney Kore ile Japonya'nın ortaklaşa düzenleyeceği 17. Dünya Kupası finallerine katılacak A Milli Takım'ın kalesini koruyacak olan 3 ismin belirlenmesi için Birinci Süper Lig ve İkinci Lig'de çok sayıda kalecinin izlendiği belirtilirken, Fenerbahçe'nin milli kalecisi Rüştü Reçber'in kadrodaki yerinin garanti olduğu kaydedildi. 
     Ligdeki performansları izlenen Ankaragücü'nden Zafer'in kale için en güçlü ikinci isim olduğu ifade edilirken, sarı-lacivertli oyuncuyla birlikte Bursaspor'dan Diyarbakırspor'a transfer olan Şenol, Denizlisporlu Süleyman, Galatasaray'dan Kerem ile Gaziantepspor'da kadro dışı bırakılan, ancak oynaması durumunda kadroya dahil edilebileceği ifade edilen Ömer de adaylar arasında yer alıyor. 
     Ayrıca Elazığspor kalecisi Orkun ile geçtiğimiz günlerde gelecek sezon Fenerbahçe forması giymesi için protokol imzalanan Kartalsporlu Volkan da izlenen kaleciler arasında bulunuyor. 
     
     Kalecilerin performansları 
     17. Dünya Kupası finallerinde forma giymesi beklenen 
     Fenerbahçe'nin başarılı kalecisi Rüştü, bu sezon Birinci Süper Lig'de takımının yalnızca ilk yarıda İstanbulspor ile yaptığı maçta forma giymedi. 25 maçta Fenerbahçe kalesini koruyan Rüştü, kalesinde 25 gol gördü. 
     Ankaragücü'nün kalecisi Zafer de ligin 8. haftasında Brezilyalı Da Silva'dan devraldığı kaleyi son 19 maçta korudu. Başarılı bir grafik çizen Zafer, bu dönemde 26 gol yedi. 
     Milli takım için mercek altına alınan kalecilerden bir diğeri ise Bursaspor'dan Diyarbakırspor'a ara transfer döneminde geçen Şenol. 
     Şenol, sezonun ilk 3 maçında Bursaspor'da forma giyerken, bu dönemde 9 gol yedi. Diyarbakırspor'da 8 maçta kaleye geçen Şenol'un, bu dönemde yediği gol sayısı da 12. 
     Denizlisporlu Süleyman da 1 maçta sonradan oyuna girerken, toplam 10 kez kaleye geçti. Süleyman bu sürede kalesinde 15 gol gördü. 
     Oynaması durumunda milli takıma çağrılmasına kesin gözüyle bakılan, ancak takımı Gaziantepspor'da kadro dışı bırakılan Ömer de 17 maçlık dönemde 25 gol yedi. 
     Galatasaray'ın genç kalecisi Kerem de milli takım için düşünülen adaylar arasında. Genç kaleci, Galatasaray'ın kalesini bu sezon 6 kez korurken, 5'i Bursaspor ile yapılan maçta olmak üzere kalesinde 10 gol görmüş. 
     Dünya Kupası finallerine gidecek kadro için izlenen kaleciler arasında İkinci Lig'den de adaylar var. Elazığspor kalecisi Orkun ile geçtiğimiz günlerde, gelecek sezon Fenerbahçe'de oynayabilmesi için protokol yapılan Kartalsporlu Volkan da izlenen kaleciler arasında yer alıyorlar. 
     
     "Bütün kalecileri izliyoruz" 
     A Milli Takım Kaleci Antrenörü Mehmet Kulaksızoğlu, tüm ligleri izlediklerini belirterek, ''Birinci Süper, İkinci Lig ve Üçüncü Lig ayrımı yapmadan tüm kalecilerimizi izliyoruz. Dünya Kupası'na ülkemizin en iyi ve en formda kalecilerini götüreceğiz'' dedi. 
     






</TEXT>
</DOC>
