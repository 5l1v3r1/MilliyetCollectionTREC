<DOC>
<DOCNO> 86680 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/29/spor/ycil.html </URL>
<DATE> 2002/05/29/ </DATE>
<TIME>  </TIME>
<AUTHOR> HÜSNÜ ÇİL  </AUTHOR>
<HEADLINE>
Brezilya 
</HEADLINE>
<TEXT>

     3 Haziran’da oynayacağımız Brezilya Milli Takımı 1958, 1962, 1970 ve 1994’te Dünya Şampiyonu olmuş bir takım... 
     Kendi ülkesindeki maçlarını Maracana Stadı’nda oynuyor ve bu stat 140 bin kişilik. Beş defa Amerika Kupası’nı kazandı, üç defa da gençlerde 1983, 1985 ve 1993’te Dünya Şampiyonu oldu. 
     1998’de Fransa’daki kadrosuna baktığımız zaman Taffarel, Carlos Germano, Gonzales, Junior Baiano, Aldair, Ze Roberto, Cruz, Dunga, Leonardo, Cesar, Dario, Eduardo, Bebeto ve Romario’yu bugünkü kadrosunda göremiyoruz. 
     1998’de teknik direktörleri Zagallo idi, şimdi de Scolari. 
     Oynadıkları sistem 3 - 4 - 3 ama, tabii her zaman rakibe göre değişebiliyor. Son yedi hazırlık maçını da üst üste kazandı. Sambacılar, Malezya’da kamp yapıp, 26’sında Kore’ye geldi. 
     Bize karşı oynayacakları kadronun kalede Marcos, savunmada Lucio, Anderson Polga, Roque Junior, orta dörtlüde Cafu, Gilberto Silva, Emerson Ferera, Roberto Carlos, ileri üçlüde Ronaldo, Rivaldo ve Ronaldinho şeklinde olacağı tahmin ediliyor. 
     Sağ tarafta oynayan Lucio, Cafu, Roberto Carlos ve Rivaldo, kenar ataklarına, Şenol Güneş’in ne kadar dikkat etmesi gerektiğini gösteren en önemli unsurlar. 
     Ronaldo çok formda... Ronaldinho, hücumun çok önemli bir oyuncusu. 
     Milli Takımımız’ın, üçlü defans ve Ümit ile sarkık libero, gibi saçma bir düzenle oynaması halinde, daha maçı başlarken kaybedebiliriz. 
     Ama mücadele edecek, savaşacak bir takımın Rüştü - Fatih, Emre, Alpay, Ergün - Okan, Ümit Davala, Tugay, Hasan Şaş, Yıldıray - Hakan Şükür , 4 - 5 - 1 düzeninde, Yıldıray’ı forvete yakın oynatarak, Brezilya önünde direneceğine kesinlikle inanıyorum. 
     Dünya’daki otoritelere göre F Grubu’nda Arjantin ve İngiltere, B Grubu’nda İspanya ve Paraguay, E Grubu’nda Portekiz ve Polonya, G Grubu’nda İtalya ve Hırvatistan, A Grubu’nda Fransa ve Urguay, C Grubu’nda Brezilya ve Türkiye, E Grubu’nda Almanya ve Kamerun, H Grubu’nda da Rusya ve Japonya ikinci tura çıkacak takımlar olarak gözüküyorlar. 
     32 takım arasında, Arjantin ve Fransa "Şampiyonluk" için eşit şansa sahip. Sonra sırasıyla Brezilya, İtalya, İngiltere ve Portekiz yer alıyor. 
     Türkiye, 32 takımın içinde 19. sırada. 80’de 1 şansa sahip. 
     Hiç şans verilmeyen son 8 ülke ise Kuzey Kore, Güney Afrika, Slovenya, Amerika, Kosta Rika, Tunus, Çin ve Suudi Arabistan. 
     Cuma günü, Fransa - Senegal maçıyla başlayacak Dünya Kupası’nda, Milli Takımımız’a sonsuz başarılar. 
     



 SPOR 




























</TEXT>
</DOC>
