<DOC>
<DOCNO> 93176 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/01/son/sontur08.html </URL>
<DATE> 2002/07/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Kayıp taksicinin cesedini piknikçiler buldu 
</HEADLINE>
<TEXT>

     İzmir'in Dikili İlçesi'nde, Cuma sabahı işe giden ve o günden beri kendisinden bir türlü haber alınamayan taksi şoförünün cesedi bulundu. 
     Alınan bilgiye göre, 35 VS 636 plakalı taksinin şoförü Erdem Işık 33 , Cuma sabahı kimliği henüz belirlenemeyen bir müşteriyi Demirtaş Köyü'ne götürmek üzere, duraktan ayrıldı. 
     O günden sonra şoförden bir haber alınamadı. Erdem Işık'ın cesedi, dün, piknik yapan vatandaşlar tarafından Demirtaş Köyü Karet Tesisleri yakınındaki dere yatağında bulundu. 
     Jandarma yetkilileri, yapılan incelemede, taksicinin başına sert bir cisimle vurularak öldürüldüğünün belirlendiğini, ancak kesin sonuç için, cesedin, otopsi yapılmak üzere, İzmir Adli Tıp Kurumu'na gönderildiğini bildirdiler. 
     Yetkililer, Erdem Işık'ın kullandığı taksinin de kayıp olduğunu ve soruşturmanın çok yönlü sürdürüldüğünü bildirdiler. 
     





</TEXT>
</DOC>
