<DOC>
<DOCNO> 97235 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/22/spor/spo02.html </URL>
<DATE> 2002/07/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Revivo kebap 
</HEADLINE>
<TEXT>

Fenerbahçe’nin İsrailli yıldızı birbiri ardına yaptığı yatırımlarına dönerci dükkanlarını da ekledi. Revivo’nun restoranları dolup-taşıyor 
     MURAT AĞCA 

     Revivo Şaurma 
     FENERBAHÇE’NİN İsrailli yıldızı Haim Revivo, Türk dönerini ülkesinde açtığı restoran zinciriyle tanıtıyor. Bir ortakla birlikte doğum yeri Ashdod’un yanısıra başkent Tel Aviv ve Haifa’da "Revivo Şaurma" adıyla açtığı kebapçı restoranlarında, Türk damak zevkinin en güzel örneği döneri müşterilerine sunan Fenerbahçeli futbolcunun işleri de oldukça tıkırında. 
     
     Fahri elçimiz 
     ÜLKESİNDE, Türkiye’nin fahri barış elçisi gibi çalışan Revivo’nun restoranları hergün dolup taşarken, İsrailli futbolcunun ticari yatırımları bununla da kalmıyor. Kendi adını taşıyan parfümünü de yakında İstanbul’da tanıtmayı, ardından İsrail’de piyasaya sürmeyi planlayan Revivo, eşiyle birlikte bir tekstil şirketi de kurdu. Büyük ilgi gören tişörtleri, Revivo’nun resimleri süslüyor. 
     
     Menajer olacak 
     KARİYERİNİ tamamladıktan sonra futboldan kopmak istemeyen yıldız oyuncu, menajerlik için de kolları sıvadı. Yakın dostu Ben Zaken ile birlikte birkaç ay önce menajerlik ajansı kuran Revivo, yakında futbolcu transferlerinde söz sahibi olacak. Geçtiğimiz yıl da İsrail’de Türk kahvesi reklamına çıkan Revivo’nun ticari girişimlerle geleceğini garanti altına almak istediği ifade edildi. 
     
Ortega nihayetFenerbahçe, amatör SV Hall’ı farklı mağlup ederken, ikinci yarıda oyuna giren Arjantinli yıldız nefis hareketleri ve golüyle kalitesini gösterdi 
     FENERBAHÇE, Avusturya kampındaki beşinci hazırlık maçında amatör küme takımlarından SV Hall’ı 9-1 mağlup etti. Sarı - Lacivertli takım güçsüz rakibi karşısında fazla zorlanmadı, ilk yarıyı Washington’un golleriyle 2-0 önde kapadı. İkinci yarıda oyuna giren Ortega ilk kez olumlu bir görüntü ortaya koyarken, takıma hareketlilik getirdi. Arjantinli yıldız hem nefis bir gol attı, hem de asistleriyle alkış topladı. Fenerbahçe’nin diğer golleri Oktay 4 , Ceyhun ve Semih’ten geldi. 
     
Serhat korkuttu      HERTHA Berlin maçında oynayamayan ve sol adalesindeki sertleşme nedeniyle yürümekte bile güçlük çeken Serhat’ın, son kontrolünde önemli bir şeyi olmadığı anlaşıldı. Ağrılarının artması nedeniyle apar - topar kontrole götürülen genç futbolcunun adalesinde sadece kanama olduğu belirtildi. Sakatlığının hafif olduğunu öğrenen Serhat, "Çok rahatladım. Çünkü bu sakatlık beni geri atmaz" dedi. 
     
Çeken bilir      FENERBAHÇE’NİN uslanmaz yıldızı Rapajc, hazırlık maçlarındaki kötü futbolu nedeniyle ağır eleştiriler alan Ortega’yı savundu. Hırvat futbolcu, Ortega’nın kendini kanıtlamış bir oyuncu olduğuna dikkati çekerek, "Yeni bir ortama geldiği için, henüz beklenen performansı gösteremiyor. Her oyuncu bunu yaşar. Ortega gibi bir futbolcuyu şimdiden yermek büyük haksızlık olur" dedi. 
     SAKATLIĞININ geçtiğini ve kendisini iyi hissettiğini de belirten Rapajc takımın hem kadro, hem de hava olarak iyi durumda olduğunu iddia etti. Lorant’ın Fenerbahçe’yi başarıya taşıyacağını ve işini iyi yaptığını sözlerine ekleyen yıldız futbolcu, "Olumsuz düşünmemiz için hiç bir sebep yok. Hazırlık maçlarıyla birlikte yeni sezon öncesinde eksiklerimiz bitecek" diye konuştu. 
     
" Borcumuz kabardı’"      HAZIRLIK maçlarındaki çıkışıyla yine Lorant’ın değişmez isimlerinden olan Ümit Özat, yeni dönemde başarısızlığa hakları olmadığını söyledi. Çok iyi bir kadro oluşturduklarını ve hem lig, hem kupa, hem de Şampiyonlar Ligi’nde taraftarlara borçları olduğunu belirten Ümit, "Bunlar bizim borç hanemizde duruyor. Gerekirse bir yerine üç çalışacağız, bu borcumuzu ödeyeceğiz" dedi. 
     YENİ transferlerle iskeleti koruduklarını ve daha da güçlendiklerini iddia eden Ümit Özat sözlerini şöyle sürdürdü "Ortega, İsmail, Washington, Tuncay yetenekli oyuncular. Bana göre Türkiye’nin en kaliteli ve zengin kadrosu Fenerbahçe’de. Yavaş yavaş sistemimiz oturacak. Şampiyonlar Ligi’nde ön elemeyi geçersek, bizim için çok büyük moral olacak. Bu kadroyla başarılı olmama lüksümüz yok." 
     
Eurosport’tan övgü      FENERBAHÇE’NİN Hertha Berlin maçını naklen yayınlayan Eurosport yorumcusu, Sarı - Lacivertli ekibe övgüler yağdırdı. İrlandalı eski futbolcu Brian Hamilton, Ortega’nın henüz hazır olmadığını, Rüştü’nün ise büyük bir yıldız olduğunu söyledi. Hamilton, "Türk ekibi disiplinli ve iyi organize olmuş bir takım görüntüsü veriyor. Çabuk bir futbol oynuyorlar. Skora bakmayın Hertha’dan kat kat kaliteli bir ekip" dedi. 
     
Lorant zorlanıyor      30 kişilik kadrosunun içinde ideal onbirini çıkarmak için gece - gündüz çalışan Lorant, sakatlıklar nedeniyle kararsız kaldı. Sekiz futbolcusunu bir türlü istediği gibi göremeyen Alman hoca çarşamba günü oynanacak Real Mallorca maçında son kararını verecek. Bu maçtaki performans sonrasında Lorant yeni transfer isteyip - istemediği hakkında yönetime rapor verecek. 
     
Tempo düşüyor      FENERBAHÇE dün sabah bir saat süren hafif tempolu bir antrenman yaptı. Aşırı yorgunluk nedeniyle Lorant takıma fazla yüklenmedi. İsmail Güldüren fizyoterapist ile koşarken, Tuncay, Simao, Ali Akdeniz ile Serhat önce salonda, sonra da havuzda çalıştılar. Maç kadrosuna alınmayan Rüştü, Volkan, Abdullah, Mustafa, Mirkoviç, Serhat, Ali Akdeniz, Simao, Tuncay ve İsmail otelde bıraktı. 
     



 SPOR 























</TEXT>
</DOC>
