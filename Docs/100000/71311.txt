<DOC>
<DOCNO> 71311 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/07/son/soneko13.html </URL>
<DATE> 2002/03/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Maliye Bakanlığı kamudaki iyileştirme zammına karşı çıktı 
</HEADLINE>
<TEXT>

     Hükümetin bir süredir üzerinde çalıştığı kamuda maaş adaletsizliğini giderici düzenlemeye ilişkin görüşmeler devam ediyor. 
     Maliye Bakanlığı'nın daha önce hazırladığı ve çok sayıda alternatifin yer aldığı görev tazminatı taslağı, Başbakanlık'ta yeniden düzenlendi. 
     Başlangıçta öğretim üyeleri maaşlarında iyileştirme öngören, daha sonra bunlara hakim ve savcıların da eklendiği taslağa, Silahlı Kuvvetler mensuplarının da girmesinin ardından ödenek tartışması gündeme geldi. 
     Görev tazminatı ile birlikte maaşlara 450 milyon liraya kadar artış getiren söz konusu düzenleme konusunda dün Başbakanlık'ta toplantı düzenlendi. Bu toplantıda Maliye Bakanlığı yetkilileri, bütçede maaş adaletsizliğinin giderilmesine dönük düzenleme için 200 trilyon liralık ödenek konulduğunu ancak, öngörülen düzenlemenin bu rakamın çok üzerinde bir maliyet ortaya çıkardığını söylediler. 
     Maliye tarafı, IMF'nin Ankara'da incelemelere başladığı bir ortamda bütçeye gelen bu ek yükün, hiç bir şekilde izah edilemeyeceğini ve dengelerin bozulacağını ifade ettiler. 
     Başbakanlık'ta bugün de devam eden maaş düzenlemesine ilişkin görüşmeler sonucunda ortak bir noktada uzlaşılması bekleniyor. 
     






</TEXT>
</DOC>
