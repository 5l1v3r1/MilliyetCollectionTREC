<DOC>
<DOCNO> 93741 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/04/son/sontur11.html </URL>
<DATE> 2002/07/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Ayağı kırılan bebeğin sağlam bacağı alçıya alındı... 
</HEADLINE>
<TEXT>

     Aydın'da, ''ayağı kırılan 7 aylık bebeğin sağlam ayağını alçıya aldığı'' iddiasıyla Devlet Hastanesi doktoru hakkında Aydın Valiliği'ne şikayet dilekçesi verildi. 
     Orta Mahalle'de oturan Fatma Kurt, 7 aylık bebeği Metehan Kurt'un kucağından düştüğünü, götürdükleri Aydın Devlet Hastanesi Acil Servisi'nde ''ayakta kırık'' teşhisinin konulduğunu söyledi. Bunun üzerine bebeğin, Ortopedi Servisi'ne yatırıldığını belirten anne Kurt, film çektiren Dr. Doğan Ekinci'nin bebeğin kırılan sağ ayağının yerine sol ayağını alçıya aldığını öne sürdü. 
     Bebeğin bir gün hastanede yatırıldığını, kırık olan ayağın gece morardığını ve bebeğe sadece ateş düşürücü ilaç verildiğini belirten Kurt, şöyle konuştu 
     ''Doğan bey, bebekle hiç ilgilenmedi. Sadece odaya gelip Filmleri gördüm. Bebeğin ayağını alçıya alıp, sizi taburcu edeceğim dedi. 
     Bebeğimiz kırık ayakla 4 saat taburcu olmayı bekledi. Doktorlar Lokali'nde bulduğumuz Doğan Bey'in telefon talimatıyla taburcu olduk.'' Eşi Salih Kurt'un Adnan Menderes Üniversitesi'nden aynı gün randevu aldığını belirten Kurt, doktorların her iki ayağın filmini çektikten sonra, sağlam ayağın alçıya alındığını, diğer ayakta kırık bulunduğunu tespit ettiklerini bildirdi. 
     Doktor hakkında Aydın Valiliği'ne şikayet dilekçesi veren Salih Kurt ise olayın araştırılması halinde üniversite kayıtlarında gerçeğin ortaya çıkacağını ifade ederek, ''Bir hastanın hangi ayağının kırık olduğunu tespit edemeyen ve insan hayatını tehlikeye atan bir doktorun o hastanede görev yapmasına şaşıyorum'' dedi. 
     Aydın Sağlık Müdürü Eyüp Doyuran, şikayet dilekçesinin ellerine ulaştığını, konuyla bizzat kendisinin ilgileneceğini ve gerekirse doktor hakkında soruşturma açılacağını söyledi. 
     





</TEXT>
</DOC>
