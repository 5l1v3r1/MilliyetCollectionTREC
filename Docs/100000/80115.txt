<DOC>
<DOCNO> 80115 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/24/son/sondun07.html </URL>
<DATE> 2002/04/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Yunan bakandan şok sözler ''Türkiye'nin topraklarımızda gözü var'' 
</HEADLINE>
<TEXT>

     Yunanistan Savunma Bakanı Yannos Papantoniu, ülkesine karşı bir numaralı tehdidin Türkiye'den geldiğini ve Türkiye'nin, Yunan toprakları üzerinde iddiası olduğunu ileri sürdü. 
     Papantoniu, Amerikan savunma çevrelerinin dergisi olarak bilinen Defense News'a demecinde, Atina'nın, tehditleri bertaraf etmeyi amaçlayan yeni savunma politikası çerçevesinde, aralarında tanklar ve savaş uçaklarının da bulunduğu birçok yeni silah alacağını da bildirdi. 
     Papantoniu, ''yeni savunma stratejimiz, yeni oluşan ortamdaki tehditlere yanıt verecek. Yunanistan için tehditler açık. İlk olarak Türk tehdidi geliyor. Gayri safi milli hasılamızın yüzde 5'ini savunma için harcıyoruz. Ulusal topraklarımız ve egemenliğimiz üzerinde Türkiye'nin spesifik iddiaları var'' dedi. 
     Yunan Savunma Bakanı, ''yeni savunma stratejimizin bir parçası da silahlı kuvvetlerin, tehdidin oluştuğu yerde yeniden yapılandırılması. Diğer destek tedbirleri ise iyileştirilmiş askeri, profesyonel askerlik ve başta istihbarat toplama ve dağıtım sistemlerinin geliştirilmesi olmak üzere yeni teknolojiler kazanımıdır'' ifadelerini kullandı. 
     Yeni savunma stratejisi çerçevesinde satın alınması planlanan ana silah sistemlerini, tanklar, uçaklar, firkateynler ve birçok başka savunma sistemlerinin oluşturacağını belirten Papantoniu, acil alımları da ulaştırma helikopterleri, elektronik savaş sistemleri, haberleşme ve istihbarat toplama olarak sıraladı. 
     





</TEXT>
</DOC>
