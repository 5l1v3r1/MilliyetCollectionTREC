<DOC>
<DOCNO> 66254 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/06/son/sontur07.html </URL>
<DATE> 2002/02/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Ormanda bulduğu karacayı satan avcı mahkemeye verildi 
</HEADLINE>
<TEXT>

     Bolu Milli Parklar Müdürlüğü ekipleri, ormanda bulduğu karacayı 6 ay besledikten sonra sattığı gerekçesiyle bir avcıyı mahkemeye verdi. 
     Bolu'nun Mengen İlçesi'nde bir avcının 6 aydır evinde yabani bir karacayı beslediği, jandarma tarafından Milli Parklar ve Av-Yaban Hayatı koruma ekiplerine ihbar edildi. 
     Mengen İlçesi Pazarköy Beldesi'nde yaşayan avcı Süleyman Sevim'in evine baskın düzenleyen ekipler, tüm aramalarına rağmen karacayı bulamadılar. 
     Milli Parklar Başmühendisi Sezgin Akay'ın sorularını yanıtlayan Sevim, 6 aydır evinde karaca beslediğini doğruladı. Karacayı Ankara Büyükşehir Belediyesi'nin satın almak istediğini iddia eden Süleyman Sevim, ''Evde karaca beslemenin yasak olduğunu öğrenince, dün karacayı ormana bıraktım'' dedi. Sevim, 15 yıllık avcı olduğunu, ancak karacayı beslemeye başladıktan sonra 6 ay eline tüfek almadığını da söyledi. 
     Süleyman Sevim'in babasının ''Karaca Ankara'ya gitti'' sözleri üzerine tutanak tutan ekipler, karacanın Sevim tarafından satılmış olabileceğini ifade ettiler. 
     
     3 milyar ceza 

     Milli Parklar Başmühendisi Sezgin Akay, Sevim'in karacayı kendilerine teslim etmesi halinde ödüllendirileceğini söyledi. 
     Sezgin Akay, Sevim'in Merkez Av Komisyonu kararlarını ihlal ettiğini belirterek ''Bu kararlara göre yabani karacaların usulsüz olarak avlanması, yakalanarak beslenmesi suç... Komisyon, bu suçu işleyenlerin 3 milyar lira cezalandırılması kararını almış. Akay mahkemeye verilecek'' dedi. 
     Akay, Bolu ve çevresinde yabani hayattan kopartılan geyik ve karacaları belirlediklerinde gereken işlemi yaptıklarını kaydetti. 
     






</TEXT>
</DOC>
