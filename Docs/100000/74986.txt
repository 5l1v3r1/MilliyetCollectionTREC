<DOC>
<DOCNO> 74986 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/28/ekonomi/eko01.html </URL>
<DATE> 2002/03/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Ziraat’ten 1.5 katrilyon 
</HEADLINE>
<TEXT>

Sahaya çıkmaya hazırız’ diyen Ziraat Bankası Genel Müdürü Niyazi Erdoğan, mayıs ayından itibaren 1.5 katrilyon liralık kredi kullandıracaklarını söyledi 
     HARUN GÜREK Ankara 

     İstanbul Yaklaşımı’na ilişkin tartışmalar sürerken kamu bankalarının kredileri nihayet açılıyor. Ziraat Bankası, kredi limitlerini belirledi. Banka 1 katrilyon lirası tarım dışı reel sektör olmak üzere, bu yıl 1.5 katrilyon liralık kredi kullandırmayı hedefliyor. 
     Kamu bankalarının idari ve finansal açıdan yeniden yapılandırılmasının büyük ölçüde tamamlandığını söyleyen Ziraat Bankası Genel Müdürü Niyazi Erdoğan, bankanın gerçek işlevine başlaması ve sahaya inmesi için çalışmaların sürdüğünü kaydetti. 
     
     500 trilyon tarıma 
     Bu çalışmalar kapsamında bankanın reel sektöre kullandıracağı kredi limitinin 1.5 katrilyon lira olarak belirlendiğini açıklayan Erdoğan, bu rakamın 500 trilyon liralık bölümünü tarım, 1 katrilyon liralık bölümünü ise sanayi, ticaret, esnaf ve sanatkar kesimine kullandırılmayı hedeflediklerini söyledi. 
     Bankanın şu anda da kredi kullandırdığını, ancak sistematik olarak nisan ayının sonuna doğru ya da mayısta başlamayı planladıklarını belirten Erdoğan, şöyle konuştu 
     "Reel sektörün harekete geçirilmesi, canlandırılması lazım. Ziraat Bankası olarak kendi çapımızda katkı için hazırlıklarımızı sürdürüyoruz. Şu anda sektörel bazda çalışmalar yapılıyor. Hangi sektörde hangi büyüklükteki şirketlere ne kadar kredi verileceğine ilişkin limitler belirleniyor, kurallar konuluyor. Krediler tamamen ticari mantıkla verilecek. Her şubemiz kredi vermeyecek. Krediyi en iyi bilenler verecek." 
     



 EKONOMİ 















</TEXT>
</DOC>
