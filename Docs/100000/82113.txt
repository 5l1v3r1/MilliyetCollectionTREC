<DOC>
<DOCNO> 82113 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/04/son/sontur05.html </URL>
<DATE> 2002/05/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Devlet Bakanı Önal "Irak'a müdühale ekonomide kriz yaratmaz" 
</HEADLINE>
<TEXT>

     Devlet Bakanı Recep Önal, Irak'a müdahalenin ekonomide yeni bir krize neden olacağı kaygısına gerek bulunmadığını savunarak, Hazine Müsteşarlığı, Merkez Bankası ve diğer ekonomik birimlerin, Irak'a yapılacak müdahalenin ekonomiye etkisini en aza indirecek politika araçlarına ve gerekli kaynağa sahip olduğunu bildirdi. 
     Önal, SP Ankara Milletvekili Zeki Çelik'in soru önergesine verdiği yanıtta, Türkiye'nin birinci körfez krizinde uğradığı kayıpların toplamının 40-45 milyar dolara ulaştığının tahmin edildiğini belirtti. 
     Türkiye ekonomisinin yıllar boyunca süregelen yapısal bozuklukların etkisiyle krizlere karşı aşırı duyarlı hale geldiğini ve bu nedenle sürdürülebilir bir büyüme sağlayamadığını kaydeden Önal, Kasım 2000 ve Şubat 2001'de yaşanan krizlerin mevcut ekonomik yapının sürdürülemeyeceğini ortaya çıkardığını ve bu amaçla güçlü ekonomiye geçiş programının yürürlüğe konduğunu hatırlattı. 
     Uygulanan ekonomik programın, ekonomideki yapısal sorunları ortadan kaldırmayı ve sürdürülebilir bir büyümeyi sağlayacak yapıyı oluşturmayı hedeflediğini ifade eden Önal, ''Bu amaçla programın uygulanmaya başlandığı tarihten itibaren birçok yapısal değişiklik yürürlüğe girmiştir. Yapısal anlamda alınan her önlem ekonominin şoklara karşı direncini artırmakta ve sağlıklı bir ekonomik yapının oluşmasına katkıda bulunmaktadır'' dedi. 
     Bakan Önal, Irak'a yapılacak herhangi bir müdahalenin, Türkiye ekonomisine olumsuz etkisinin olacağının bilindiğini, mevcut program çerçevesinde bu olumsuz etkilerin en düşük düzeyde gerçekleşmesi için çeşitli senaryo analizlerinin düşünüldüğünü bildirdi. Önal, şunları kaydetti 
     ''Bu kapsamda ekonomik hedefler belirlenirken, Irak'a müdahale olasılığı da ciddi biçimde dikkate alınmış ve bu konudaki duyarlılığımız gerek Uluslararası Para Fonu gerekse de ABD nezdinde kararlılıkla anlatılmıştır. Hazine Müsteşarlığı, Merkez Bankası ve diğer ekonomik birimler, Irak'a yapılacak müdahalenin ekonomiye etkisini en aza indirecek politika araçlarına ve gerekli kaynağa sahiptir. Bunun yanı sıra uygulanmakta olan dalgalı kur politikası olası bir kriz karşısında güvence sağlamaktadır. Bu nedenle, Irak'a müdahalenin ekonomide yeni bir krize neden olacağı gibi bir kaygıya kapılmayarak, mevcut programın büyük bir kararlılık ve eşgüdüm içerisinde sürdürülmesi gerekmektedir.'' 
     





</TEXT>
</DOC>
