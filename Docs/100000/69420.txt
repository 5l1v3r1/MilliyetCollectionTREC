<DOC>
<DOCNO> 69420 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/25/son/sondun10.html </URL>
<DATE> 2002/02/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Belçika basınından Karen Fogg yorumu... 
</HEADLINE>
<TEXT>

     Belçika'nın yüksek tirajlı gazetelerinden Le Soir, AB Komisyonu'nun Türkiye Temsilcisi Karen Fogg'un elektronik posta mesajlarının ele geçirilerek yayımlanması olayının AB Komisyonu Başkanı Romano Prodi tarafından ''tam olarak algılanamadığını'' yazdı. 
     ''Türkiye'de diplomatik skandal. AB, entrika kurbanı mı oldu '' başlıklı haberde, Fogg'un mesajlarının içeriğine gelen tepkiler anlatıldı. Fogg'un, bazı diplomatlar tarafından casuslukla itham edildiği, bazı üst düzey bürokratların ise bu diplomatın artık kabul görmeyeceği mesajını verdiklerini belirten gazete, Prodi'nin gösterdiği tepkinin yetersiz olduğunu ima ederek, Başbakan Yardımcısı Mesut Yılmaz'ın ''daha ithamkar olduğunu'' yazdı. 
     Gazete, Yılmaz'ın, ortaya atılan iddialarda amacın ''çok hassas bir dönemde Türkiye-AB ilişkilerini sabote etmek'' olabileceği yolundaki açıklamasını anımsattı. 
     Le Soir, 19 Mart'ta, AB'nin Türkiye'de demokrasiye doğru atılması beklenen adımları değerlendireceğini yazarak, ''yapılan bazı reformların baskıyı yumuşatma yerine sertleştirdiğini, Karen Fogg'un müdahalelerinin yeni yasal metinlerin eskilerden daha kötü olmamasını sağladığını'' yazdı. 
     Gazete, yazısını, ''Fogg'a, belki de, rejimin baskıcı tercihine karşı işlere bu şekilde burnunu sokmasının bedeli ödetiliyor'' diyerek bitirdi. 
     






</TEXT>
</DOC>
