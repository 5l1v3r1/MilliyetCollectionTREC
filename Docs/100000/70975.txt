<DOC>
<DOCNO> 70975 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/05/son/sontur06.html </URL>
<DATE> 2002/03/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Bütün erkekler, ''ev işi yapın, rahatlayın..'' 
</HEADLINE>
<TEXT>

     Ev işi yapmanın kadınları depresyona soktuğu buna karşılık erkeklerin ruh sağlığını ise olumlu yönde etkilediği bildiriliyor. 
     Türkiye'de kadının çalışma yaşamındaki yeri giderek hızlanıyor. Ancak kadın çalışsa dahi ev kadını, eş, anne rollerinin geleneksel biçimde sürmesi nedeniyle bazı sıkıntılar yaşıyor. 
     Türk Psikologlar Derneği'nin dergisinde "Ev işleri ve depresyon ilişkisi" üzerine yapılan çeşitli araştırmalar bir araya getirildi. Araştırma sonuçlarına göre ev işi yapmak ile depresyon arasında anlamlı bir ilişki bulunuyor. Ancak bu ilişki kadınlarda pozitif iken erkeklerde negatif olarak gerçekleşiyor. Ev işlerinin tek sorumlusu durumundaki kadınlar için fazla iş yapmak ruh sağlığının bozulmasına yol açarken, arada sırada ev işi yapmak erkeklerin ruh sağlığını olumlu yönde etkiliyor. 
     Çalışan kadınların önemli bir bölümü ev işlerini eşlerinden çok az yardım alarak yürütüyor. Üstelik değersiz görülen ev işleri için bir çifte standart söz konusu bulunuyor. Erkeğin başarılı olduğu ev işi zor ve önemli olarak, kadının başarılı olduğu ev işi ise kolay ve önemsiz olarak algılanıyor. Üstelik ev işi ve ücretli işle ilgili bu tür cinsiyet rolü kalıp yargılarına ilkokul çocukları dahi sahip bulunuyor. 
     Araştırmalar, ev işlerinin eşler arasında eşit olarak paylaşılmaması, geleneksel iş bölümünün sürdürülmesinin depresyona yol açabildiğini gösteriyor. Öte yandan ev işinin paylaşılması kadının kocasının onu duygusal ve davranışsal olarak desteklediği algısına yol açıyor bu da kadının daha mutlu olmasını ve psikolojik olarak kendisini daha iyi hissetmesini sağlıyor. Kadının çalışmadığı ailelerde bile ev işlerinin hepsini yapan kadınların, bu işlerini eşleri ile paylaşanlara oranla daha depresif oldukları görülürken, bir başka araştırmada ise çalışan kadınlara oranla ev kadınlarının daha depresif ve daha stresli oldukları ifade ediliyor. 
     






</TEXT>
</DOC>
