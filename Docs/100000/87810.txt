<DOC>
<DOCNO> 87810 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/04/spor/yozdilek.html </URL>
<DATE> 2002/06/04/ </DATE>
<TIME>  </TIME>
<AUTHOR> MEHMET ÖZDİLEK  </AUTHOR>
<HEADLINE>
Hak etmedik 
</HEADLINE>
<TEXT>

     48 yıllık aradan sonra katıldığımız ve gerçek anlamda bir Dünya Kupası heyecanı yaşadığımız grubun bu ilk maçında, Brezilya karşısında sahadan üzgün ayrıldık. Üzüldük, çünkü üzülecek çok nedenimiz vardı.. Biz bu yenilgiyi hak etmemiştik. Gördüğümüz gereksiz sarı ve kırmızı kartların yanı sıra en kötü ihtimalle beraberlik koparabileceğimiz bir maçı kaybetmek gücümüze gitti. 
     Oyunun geneline bakıldığında maça anlamsız bir stres ve gerginlikle başladık. İlerleyen dakikalarda kaleci Rüştü’nün kalesinde devleşmesi, hem takım arkadaşlarının güvenlerini kazanmasını sağladı, hem de ekibimizin morali üst düzeye çıktı. Böylesine bir rakip ve böyle ciddi bir turnuva maçında kazanılabilecek galibiyet golünü, zaman olarak da ilk yarının sonlarına sığdırınca ayaklarımız yerden kesildi. 
     İkinci yarının hemen başında yediğimiz o talihsiz gol takımımızı olumsuz yönde etkilemiş gibi gözükse de toparlanıp dengeyi tekrar kurmamız uzun sürmedi. İşte her şey yolunda giderken gereksiz yere görülen o sarı kartlar Brezilya’yı umutlandırmaya başladı. Tecrübe konusunda bizden üç - beş gömlek üstün olan rakibimiz bu tarafımızı zorlamaya başladı. Peş peşe gelen iki kırmızı kart ve uydurma bir penaltı rüyalarımızı noktaladı. Bu ilk maçımızda güvenimizi ve sakinliğimizi koruyabilsek favori gösterilen Brezilya karşısında bir beraberlik, hatta galibiyetle bile sahadan ayrılmamız sanıldığı kadar zor da olmayacaktı. 
     Şimdi artık yapılacak tek şey bu maçı hemen unutup, şartlar ne olursa olsun önümüzdeki Kosta Rika maçından mutlak galibiyetle ayrılabilmenin hesaplarını yapmaktır. Türk insanı ve buradaki bizler takımımızın bunu başaracak güçte olduğuna inanıyor ve onlardan önce bu maçta, ardından Çin karşısında zafer bekliyoruz. Brezilya karşısındaki futboluyla Türkiye bir üst tura çıkabilecek ekip görüntüsü vermiştir. 
     Karşılaşmanın hakemi sahadaki oyuna ayak uyduramamış ve yaptığı hatalarla bu maçın altında ezilmiştir. Büyük bir baskı altında olduğu verdiği penaltı kararında ve çaldığı hatalı düdüklerde açıkça kendisini gösterdi. 
     



 SPOR 

































</TEXT>
</DOC>
