<DOC>
<DOCNO> 78345 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/14/son/sonspo05.html </URL>
<DATE> 2002/04/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Derbi maçtan notlar... Rüştü oynamayacak.. 
</HEADLINE>
<TEXT>

     Fenerbahçe Teknik Direktörü Werner Lorant, Beşiktaş maçı için kampa aldığı futbolcularından 5'ini kadrodan çıkardı. 
     Futbolcularını 12 Nisan Cuma akşamından itibaren derbi maç için kampa alan Alman teknik adam, bugün takım kadrosunu belirleyerek, Mert Meriç, Lazetiç, Ali Akdeniz, Deniz Uygar ve Oktay'ı kadronun dışında bıraktı. 
     Bu arada sakatlığı nedeniyle halen tedavisinin sürdüğü belirtilen kaleci Rüştü ise ağrılarının artması sonucu kadrodan çıkarıldı. 
     Fenerbahçeli taraftarlar stada geldi 
     Fenerbahçe'nin, Beşiktaş ile yapacağı derbi maçta takımlarını desteklemek isteyen sarı-lacivertli taraftarlar, geniş güvenlik önlemleri alınarak BJK İnönü Stadı'na getirildi. 
     Öğle saatlerinden itibaren özellikle Kadıköy kıyısında toplanmaya başlayan taraftar gruplarının bir kısmı, kulübün organizasyonuyla kiralanan şehir hatlarına ait vapur ve bazı gruplar da motorla Kabataş'a geldi. 
     Güvenlik güçleri, şehir hatlarına ait vapurdaki taraftarların taşkınlık yapma olasılığını gözönünde bulundurarak, vapur içinde de özel önlemler aldı. 
     Kabataş İskelesi'ne, Anadolu yakasından deniz yoluyla gelen taraftarlarla kentin çeşitli semtlerinden gelen gruplar birleştirilerek, uzun bir süre güvenlik güçlerinin güvenlik kordonu altında tutuldu. Daha sonra, sarı-lacivertli taraftarlar güvenlik kordonu içinde Bjk İnönü Stadı'na getirildi. Bu sırada statla iskele arasındaki yol trafiğe tıkanırken, taraftarlar takımları lehine tezahürat yaptı. 
     
     Stat kapısında isdiham 

     Fenerbahçeli taraftarların Bjk İnönü Stadı'na gelişinden sonra tribünün kapısının önünde izdiham yaşandı. 
     Güvenlik güçleri tarafından üzerleri aranarak giriş kapısının önüne alınan taraftarlar, birden kapıya yığıldı. Tek girişi olan tribün kapısının geç açılması taraftarlar arasında izdiham yaşanmasına neden oldu. 
     





</TEXT>
</DOC>
