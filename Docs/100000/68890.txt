<DOC>
<DOCNO> 68890 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/21/son/sontur20.html </URL>
<DATE> 2002/02/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Ve İbrahim Şahin Metris cezaevine konuldu.. 
</HEADLINE>
<TEXT>

     ''Susurluk Davası'' kapsamında 6 yıl ağır hapis cezasına çarptırılan Özel Harekat Dairesi eski Başkan Vekili İbrahim Şahin, Metris Cezaevi'ne konuldu. 
     Kadıköy'deki evinden bu sabah gözlem altına alındıktan sonra Kadıköy Adliyesi'ne götürülen Şahin, buradaki işlemlerinin tamamlanmasının ardından Metris Cezaevi'ne gönderildi. 
     Kadıköy Nöbetçi Savcısı Nurettin Aydın, yaptığı açıklamada, Şahin'in adresine tebligat gönderilmek yerine ''direkt yakalama emri'' çıkartıldığını kaydetti. 
     Aydın, savcılığın, ağır hapis cezalarında davetiye çıkarmak zorunda olmadığını ve kaçma ihtimaline karşı yakalama emri çıkartılabildiğini hatırlattı. 
     Şahin'in avukatlarından Ömer Yeşilyurt ise müvekkillinin Metris Cezaevi'nde ''can güvenliği bulunmadığı'' gerekçesiyle başka bir cezaevine naklini isteyeceklerini belirtti. 
     Avukat Yeşilyurt, bu amaçla Adalet Bakanlığı Ceza ve Tevkif Evleri Genel Müdürlüğü veya İstanbul Cumhuriyet Başsavcılığı'na başvuracaklarını ifade etti. 
     






</TEXT>
</DOC>
