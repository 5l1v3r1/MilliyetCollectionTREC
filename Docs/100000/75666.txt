<DOC>
<DOCNO> 75666 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/31/son/sonspo04.html </URL>
<DATE> 2002/03/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Serdar Bigili "Bize 2 yıl daha verin, yapılanlar boşa gitmesin" 
</HEADLINE>
<TEXT>

     Beşiktaş Kulübü Başkanı Serdar Bilgili, olağan seçim genel kurulunda yaptığı konuşmada, üyelerden 2 yıl daha görev istedi. 
     Akatlar Spor Kompleksi'nde gerçekleştirilen kongrede çekilen kura sonucu ilk konuşmayı yapan başkan adayı Serdar Bilgili, 2 yıl önceki seçimde kürsüye çıkıp tek dayanağının Beşiktaş kongre üyeleri olduğunu söylediğini hatırlatarak, ''Şimdi ise sizlerden 2 yılda temellerini attığımız kulübümüzü dünya kulübü yapabilmek için 2 yıl daha süre istiyorum'' dedi. 
     Beşiktaş'ın vizyonunun genişlediğini ifade eden Bilgili, ''Beşiktaş'ın yararına olduğunu düşündüğümüz herşeyi yaptık. Biz en tecrübeli yönetim olarak geliyoruz. Krizde tüm kulüpler olağanüstü kongreye giderken, biz Cumhuriyet tarihinin en büyük krizini büyüyerek atlattık'' diye konuştu. 
     ''Bize 2 yıl daha verin, tecrübe ve yapılanma boşa gitmesin'' diyen Bilgili, kulübü 2 yılda modern bir yapıya kavuşturduklarını, şirketleşerek halka açılan ilk Türk kulübü olduklarını, sponsor sayılarını artırdıklarını, Ümraniye Tesisleri'nde 2 olan çim saha sayısını 5'e çıkarttıklarını, Akatlar Spor Kompleksi'ni aldıklarını, altyapının başına Serpil Hamdi Tüzün'ü getirdiklerini, İnönü Stadı'nı modernleştirip ISO 9001 belgesini alan ilk Türk kulübü olduklarını bildirdi. 
     
     "Rakiplerin taklit ettiği kulübüz" 
     Bilgili, Beşiktaş'ın görev süreleri içinde dostlarının övdüğü, rakiplerinin de taklit ettiği bir kulüp durumuna geldiğini kaydetti. 
     2 yıllık görev süreleri içinde kimsenin hakkını yemediklerini, 
     kendi haklarının yenilmesine de izin vermediklerini vurgulayan Bilgili, şunları söyledi ''FIFA'daki tüm davalarımızı kazandık. Ayrıcı, 1957 ve 1958 yıllarındaki federasyona şampiyonluklarımızı sayısal olarak lig şampiyonluğu olarak kubül ettirdik. Güneşi kimse balçıkla sıvamasın. Beşiktaş'ın artık 11 lig şampiyonluğu vardır.'' Genç ve koşan bir futbol takımı yarattıklarını belirten Bilgili, Christoph Daum gibi dünyanın sayılı teknik direktörleri arasında olan bir çalıştırıcıyı takımın başına getirdiklerini, ayrıca menajer Sinan Engin'i de futbol takımına monte ederek iyi işler yaptıklarını kaydeden Bilgili, ''Biz Daum ve Sinan ile uzun süre çalışmak istiyoruz. Türkiye Kupası'nda finaldeyiz, lig şampiyonluğu yarışımız da sürüyor. Beşiktaş, Türkiye'nin en iyi yönetilen, en güvenilen, en sağlıklı, vergisini son kuruşuna kadar ödemiş en dürüst kulüptür'' diye konuştu. Siyah-beyazlı kulüpte efsane olmuş Hakkı Yeten ve Süleyman Seba gibi isimlerin izinde yürüdüklerini belirten Bilgili, düş ürünü olmayan projelerle 2 yıl daha görev istediklerini söyledi. Bilgili, görevden kalmaları durumunda Türkiye ve dünyanın yükselen yıldızlarını takıma kazandıracaklarını ifade ederek, ''Gelecek Beşiktaş'ındır, önümüzde hiçbir engel kalmamıştır'' dedi. 
     
     "Başkan değişimi gerekmez" 
     ''2 yıl daha kalıcı başarılara imza atalım. Gelin Türkiye Kupası'nı 3 Nisan'da birlikte havaya kaldıralım. Bizler inandık, sizler de bize güvenin'' diyen Bilgili, Beşiktaş'ta başkan değişiminin gerekmediğini kaydederek, ''Sadece günlük neticelere değil, 2 yılda nereden nereye geldiğimize bakın. Oyunuzu ya istikrar ve süreklilik için, ya da istikrarsızlık ve kaybolan yıllar için kullanacaksınız'' diye konuştu. 
     
     Tezahüratlar 
     Bilgili, kürsüye gelirken salonun büyük bir bölümünden tezahüratlar yükseldi. 
     Başkan Bilgili lehine tezahüratlarda bulunan taraftarlar Bilgili'nin konuşması sırasında da tezühüratlar yaparak, konuşmayı sık sık kesti. 
     Bu arada başkan Bilgili'nin Süleyman Seba'yı örnek aldığını belirtmesi üzerine Hasan Arat taraftarlarının bulunduğu bölümden tepkiler geldi. Bunun üzerine 2 başkan adayının taraftarları birbirlerini yuhlarken, kongre divan başkanı Erdoğan Tuncer araya girerek üyelerden kongreye yakışır bir biçimde davranmalarını istedi. 
     
     Arat ile Bilgili gerginliği yumuşattı 
     Bilgili'nin konuşmasının ardından salonda oluşan gerginlik, konuşmak için kürsüye çağrılan Hasan Arat'ın Serdar Bilgili'nin oturduğu bölüme kadar gidip, kulüp başkanıyla kucaklaşmasının ardından sona erdi. 
     2 başkan adayının birbiriyle kucaklaşıp başarı dilemeleri üzerine 
     salonda bir alkış tufanı koptu. 
     






</TEXT>
</DOC>
