<DOC>
<DOCNO> 82575 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/07/son/sondun02.html </URL>
<DATE> 2002/05/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Yeniden Doğuş kilisesindeki kuşatma kaldırılıyor 
</HEADLINE>
<TEXT>

     İsrail ve Filistinliler arasında, Beytüllahim kentinde bulunan Milad kilisesinin etrafındaki kuşatmanın kaldırılması konusunda ilke olarak anlaşmaya varıldı. 
     Filistinli yetkililerin, Milad kilisesindeki İsrail kuşatmasının kaldırılması için 13 militanın sürgüne gönderilmesini ilke olarak kabul ettikleri, ancak belirlenen bu 13 kişinin herbirinin tek tek bunu onaylamasının gerektiği belirtildi. 
     Filistinli bir yetkili, İsrail ordusuyla irtibat bürosu olarak görev yapan, Bölge Koordinasyon Bürosu'ndan Ribhi Arafat ve Faruk Emin adlı Filistinli yetkililerin, bugün güneş doğmadan önce kiliseye girerek ismi belirlenen 13 militanla görüştüklerini kaydetti. 
     Bu arada İsrail güçleri Batı Şeria kentlerinden Tulkarim'e girdi. İsrail ordu sözcüsü, İsrail askerlerinin Tulkarim kentine "Terörist bir saldırıya engel olmak ve teröristlere ait alt yapı tesislerini tespit etmek amacıyla" girdiklerini belirtti. 
     İsrail'deki yardım kuruluşlarıyla birlikte çalışan 2 ABD vatandaşı ise İsrailli yetkililerce tutuklandı. Merkezi Washington'da olan Kudüs için Amerikan Müslümanları adlı örgütten Halid Turani, Amerikan vatandaşları Dr.Riad Abdülkerim ile Dallal Muhammed'in İsrailli yetkililerce tutuklandıklarını belirtti. 
     Tutuklanan diğer ABD vatandaşı Muhammed'in ise Kinder-USA adlı örgütünün başkanı olduğu kaydedildi. 
     





</TEXT>
</DOC>
