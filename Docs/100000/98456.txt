<DOC>
<DOCNO> 98456 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/28/yasam/yas01.html </URL>
<DATE> 2002/07/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Bir manevra 78 can aldı 
</HEADLINE>
<TEXT>

Ukrayna’da gösteri uçuşu yapan bir savaş uçağı, seyircilerin üzerine düştü. En az 78 kişi öldü 120’yi aşkın yaralı var 
     CENK BAŞLAMIŞ Moskova 

     Facia, hava kuvvetlerinin 60. kuruluş yıldönümü nedeniyle Lvov kentindeki havalanında düzenlenen gösteriler sırasında meydana geldi. Albay rütbesinde iki pilotun yönetimindeki SU - 27 tipi savaş uçağı, havada zor manevralar yapmaya başladığında önce alanı dolduran 10 bin kişiyi aşan kalabalığın büyük alkışını topladı. Ancak, iki dakika sonra pilotlar gösterinin bir parçası olarak alçalmaya başlayan uçağın kontrolünü kaybetti. 
     
     20 tonluk alev topu 
     Yan yatarak hızla yere yaklaşan SU - 27’nin kanatları önce ağaçlara, ardından da park halinde duran bir başka uçağa çarptı ve 20 tonluk uçak alev topu halinde sürüklenmeye başladı. Alanı dolduranlar panik içinde yanan uçaktan uzaklaşmaya çalıştı, ancak en az 78 kişi hayatını kaybetti. Yaralıların çoğunun da durumunun ağır olduğu belirtildi. 
     
     Pilotlar kurtuldu 
     Ölenler arasında beş de çocuk bulunuyor. Savaş uçağının pilotları V. Topanar ve Y. Yegerov, uçağın yere çakılmasından birkaç saniye önce paraşütle atlayarak kurtulmayı başardı. 
     
     Komutan görevden alındı 
     Kazanın nedenini belirlemek amacıyla kurulan özel komisyon, pilotların ifadesini aldı. "Korkunç bir facia, söyleyecek söz bulamıyorum" diyen Ukrayna Devlet Başkanı Leonid Kuçma, kazanın ardından Hava Kuvvetleri Komutanı Viktor Strelnikov’u görevden aldı. Hükümet de faciada yakınlarını kaybedenler için 2 milyon dolar ayırdı. 
     
     Ya motor ya pilotaj 
     Kazanın SU-27’nin motorlarının bozulması sonucu meydana gelmiş olabileceği belirtilirken, pilotaj hatası üzerinde de duruluyor. 
     Bazı uzmanlar, yazılı olmayan havacılık kurallarına göre pilotların sivillerin hayatının tehlikede bulunduğu anlarda uçaktan ayrılmaması gerektiğini söylüyor. Ayrıca, kurallara aykırı olarak izleyicilerin gösterinin yapıldığı alana çok yakın bulunmasının da can kaybını artırdığı belirtiliyor. 
     
     



 YAŞAM 














</TEXT>
</DOC>
