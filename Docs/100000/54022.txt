<DOC>
<DOCNO> 54022 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/25/yazar/cemal.html </URL>
<DATE> 2001/11/25/ </DATE>
<TIME>  </TIME>
<AUTHOR> Hasan CEMAL  </AUTHOR>
<HEADLINE>
Portakal çiçekleri eskiden başka mı kokardı .. 
</HEADLINE>
<TEXT>

     Portakal bahçemiz kuruyor Eskisi gibi kokmuyor portakal çiçekleri İnsanın içini burkan düş kırıklığı... Bu yazıyı böylesi bir duygudan dolayı yazıyorum. 
     Ben Kıbrıs'ı severim. 
     Havasıyla, suyuyla, insanıyla severim. Yıllar yılı birçok tatilimi Girne'de geçirdim. Güneşin en güzel nereden battığını, mehtabın en güzel nereden çıktığını da bilirim. 
     Bellapais Manastırı vardır, Beşparmak Dağları'nın yamaçlarında. Yaz akşamları Akdeniz mehtabını bir kadeh eşliğinde oradan seyretmek gerçekten bir ayrıcalıktır. 
     Dağların bir ucundan güneş batar, denizi kızıla boyayarak. Öbür ucundan ay doğar. Akdeniz ay ışığında başkalaşır. Gün batarken ağustosböcekleri susar. Ortalık garip bir sessizliğe bürünür. Bazen uzaktan uzağa bir baykuşun ürpertici puhları kulağa çalınır. 
     Sonra ay yükselir, tarihin arasından, Haçlılar'ın inşa ettiği manastırın bahçesindeki zarif servilerin, Akdeniz coğrafyasının o ölümsüz ağaçlarının arasından bakar insana. 
     Onikinci yüzyıldan kalma gotik yapının mimari güzelliğine nar kırmızısı Japon gülleri, turuncu, mor begonviller, beyaz, pembe zakkumlar, İngiliz manolyaları, bodur zeytin ağaçları bir başka güzellik katar. Yaseminler herhalde oradaki kadar hiçbir yerde o denli iç bayıltıcı kokmaz. 
     Harikuladedir. 
     Bu güzelliğe kaç kez tanık oldum, kaç kez yazdım. Bir pazar günü bir defa daha niye mi yazıyorum Laf olsun torba dolsun diye değil. Satırlarına düş kırıklığının izleri vurmuş olan bir mektuptan dolayı yazıyorum. 
     Elektronik postamdan çıktı. 
     Kıbrıslı bir Türk, genç bir insan göndermiş, içini dökmek istemiş bana. 
     Şöyle 
     "Kıbrıs'taki güçlü sendikal geleneğin memur olan aileme sağladığı olanaklarla Boğaziçi Üniversitesi Uluslararası İlişkiler'den mezun olduktan sonra, İngiltere'de master yapma imkanı buldum. Küçüklükten beri idealim olan diplomatlık için geçilmesi gereken bir yoldu. 
     Ülkem Kıbrıs'a olan sevgim, oraya hizmet etmek tutkusu en büyük motivasyonumdu. Şimdi masterı bitirdim ve Londra'da kalmaya devam ediyorum. 
     Yıllardır hep Kıbrıs sorunu çözülsün diye bekledim. Aksi takdirde bana ve benim gibilere Kıbrıs'ta hayat ve iş imkanı olmadığını biliyorum. 
     Tatillerde Kıbrıs'a gittiğim zaman içinde büyüdüğüm o portakal bahçelerinde, o çocukluk günlerinin anıları bile nefes almama yetmiyor. Diğer Kıbrıslılar gibi ben de oralarda daralıyorum. 
     Bu arada bizim portakal bahçemiz de kurumaya terkedilmiş. O mis gibi portakal çiçeklerinin kokusu da yok artık. 
     Niye gideyim ki oralara .. 
     Londra'da ne mi yapıyorum 
     Pizza Hut'ın birinde pizza yapıyorum. ODTÜ mezunu diğer Kıbrıslı bir arkadaşla birlikte. 
     Bunu hayal etmemiştim küçükken. 
     O da etmemişti. 
     Federal Kıbrıs Cumhuriyeti'nin bilmem hangi elçiliğinde diplomat olmayı isterdim. Ama olsun. Güzel pizza yapmak da insanlığa bir hizmettir... 
     Sayın Ecevit'e iletirseniz sevinirim. Onun fotoğrafları Kıbrıs'taki birçok köy kahvesinin duvarlarını süslerdi eskiden. Çünkü o ilericiliğin, eşitliğin, özgürlüğün simgesiydi. Şimdi o fotoğraflar bir bir sökülüyor. 
     İçimi dökmek istedim, Hasan Abi..." 
     Bu satırları okuyunca, Kıbrıslı sevgili meslektaşım İzzet Rıza Yalın'ı rahmetle andım. Beni Kıbrıs'ta adım adım dolaştırmıştı 1976'da. 
     Kıbrıslı Türklerin Rum yönetiminde nasıl ikinci sınıflığa mahkum edildiğini örnekleriyle anlatmıştı. Girne'de, set üstünde Türklerin kabul edilmedikleri şirin balık lokantalarını, sokulmadıkları Karmi gibi köyleri göstermişti. Trajedilerin yaşandığı katliam yerlerini gezdirmişti. 
     20 Temmuz haklıydı, meşruydu. 
     Bu konuda kuşkum yok. 
     Ama ya bugünkü düş kırıklıkları 
     Bunlar tümüyle temelsiz mi 
     Sayın Ecevit, Sayın Denktaş 
     Evet, Rum tarafının katılığı, AB'nin tarihi hatası... Bunlar malum. Ama sizler de lütfen gözardı etmeyin genç insanların hissettikleri bu düş kırıklıklarını da. 
     Çünkü bazen davaların haklı olması da yetmiyor. Haklılığına rağmen kaybedilen çok dava var tarihin sayfaları arasında... 
     
     







Daniel şiiri 


Polis ve çocuk 


Portakal çiçekleri eskiden başka mı kokardı .. 


Yürekteki raptiyeler 


Liseliler için... 


Tavuk mu yoksa çocuk mu daha önemli 


Sevgi anlaşmak değildir, nedensiz de sevilir 


Avrupa, Avrupa -sıkıysa- çıkar sesini... 


İtalyan usulü çözüm 


Ölüm en güzel nasihattır 


Kadınlar iyi savaş fotoğrafı verir 


Kanunda var ama uygulanmıyor 


Kalaşnikof'lu "Devr - i Saadet" 


Krizden çıktık mı Tedavi bitti mi 


İşler iyi’ diyene dayak atıyorlar 


Adil Öğretmen'den IMF'ye mektup 


</TEXT>
</DOC>
