<DOC>
<DOCNO> 92526 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/28/ekonomi/eko01.html </URL>
<DATE> 2002/06/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Bilişimde ortak smaç yapacaklar 
</HEADLINE>
<TEXT>

Avrupa’nın en iyi basketbol takımlarından Olimpiakos’un da sahibi olan Yunanistanlı işadamı Kokkalis’in İntracom şirketi, Meteksan Sistem ile ortak oluyor 
     EKONOMİ SERVİSİ 

     Yunanistan’ın önemli futbol ve basketbol kulüplerinin sahibi Socrates Kokkalis’in şirketi İntracom, Bilkent Holding’e bağlı Meteksan Sistem’e ortak oluyor. 
     Dış Yatırım’ın stratejik danışmanlık yaptığı Meteksan Sistem ile Gantek Teknoloji, stratejik ortaklık konusunda ön protokol imzaladı. İntracom’un yüzde 20’sine sahip olduğu Gantek Teknoloji ile Meteksan Sistem’in oluşturacağı yeni şirkete, İntracom yüzde 20 sermayeyle ortak olacak. Değeri 100 milyon dolar düzeyinde olacak şirketin yüzde 60’dan fazla hissesinin Bilkent Grubu’nun, yüzde 15’inin de Gantek ortaklarının olması öngörülüyor. 
     
     AB için geldiler 
     Meteksan Sistem ve Bilgisayar Teknolojileri Murahhas Üyesi Alper Köstem, İntracom’un Türkiye’nin AB’ye üye olmasını beklediğini, bu nedenle ortaklık teklifi yaptığını söyledi. Köstem, "Yabancıların Türkiye’nin AB üyeliğine inancı Türkler’den fazla. İntracom yetkilileri, Türkiye ekonomisinin patlamanın eşiğinde olduğunu, şu an dip seviyede söylüyor. AB’den önce Meteksan büyüklüğünde bir firma olan İntracom, Yunanistan AB’ye üye olunca 20-30 kat büyüdü. Meteksan’ın da aynı patlamayı yapacağını düşünüyorlar" dedi. 
     Köstem, Geçen yıl Meteksan Bilgi Sistemleri’nin 90 milyon dolar, İstanbul ofisinin 15 milyon dolar ciro yaptığını, İntracom ile ortaklıkla istanbul ofisinin gücünün üçe katlanacağını ve Türkiye sınırlarını aşacaklarını söyledi. Telekoma yoğunlaşacaklarını ve Türkiye dışında çevre pazarlar ve Türk Cumhuriyetlerini hedeflediklerini kaydeden Köstem, "Zaten, İntracom’da Türkiye üzerinden bu pazarlara ulaşmayı hedefliyor" dedi. 
     Daha önce Aralık 2000’de Bank of Amerika ile ortaklık için bir ön anlaşma imzaladıklarını hatırlatan Köstem, bu girişimin 2001 krizi nedeniyle gerçekleşmediğini söyledi. 
     
2 milyar dolarlık ortak      Atina kökenli İntracom, Balkanlarda, Eski Doğu Bloku ülkelerinde ve Ortadoğu’da ofisleri bulunan 2 milyar dolar cirosu olan bir firma. İntracom’un CEO’su Socrates Kokkalis, Forbes’e göre dünyanın en zengin 400 işadamı arasında yer alıyor. Kokkalis aynı zamanda basketbolda Avrupa Şampiyonu olan Olimpiakos basketbol ve futbol kulübünün de sahibi. 1977 yılında kurulan İntracom Grubu’nun İntrasof ve İntralot adlı iki şirketi daha bulunuyor. Ayrıca, 12 ufak şirketi daha var. 2000 yılında Atlanta’da Conklin adlı şirketi satın alan Kokkalis, Güney Amerika, Çin ve Avusturalya’ya yayılmak istiyor. Genç politikacı ve öğrencileri bursla Harward’a gönderen Kokkalis’in bir de eğitim enstitüsü bulunuyor. Meteksan, İntracom’la yaptığı işbirliği ile Bilkent öğrencileri İntracom’un enstitüsüne gidecek. 
     



 EKONOMİ 





















</TEXT>
</DOC>
