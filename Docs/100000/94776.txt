<DOC>
<DOCNO> 94776 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/10/siyaset/siy02.html </URL>
<DATE> 2002/07/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Sandalye sayısı 95’e indi 
</HEADLINE>
<TEXT>
DSP ERİYOR 
İstifalar krizin ikinci gününde de sürdü. Rahşan Hanım’ın görevden almaya çalıştığı Milli Eğitim Bakanı Bostancıoğlu da Ecevit’i terk etti... 
     ANKARA Milliyet 

     Ecevitler’in başlattığı operasyon sonucunda partiden dışlanan Hüsamettin Özkan’ın ayrılmasının ardından DSP’de milletvekili istifaları dün de sürdü. 48 saatte 33’ü bulan istifalarla DSP’nin milletvekili sayısı 95’e düşerken, rakamın yeni ayrılmalar ve dönüşlerle değişeceğine dikkat çekildi. 
     İstifa kervanına bir zamanlar Ecevitler’e en yakın isim olan, Grup Başkanvekilliği yapan Metin Bostancıoğlu da katıldı. Rahşan Ecevit’in son dönemde MHP’li kadrolaşmaya gittiği gerekçesiyle Milli Eğitim Bakanlığı’ndan almaya çalıştığı Bostancıoğlu istifasını açıklarken, "Mezarlıklar vazgeçilmez liderlerle dolu" dedi. Bostancıoğlu şöyle konuştu 
     "Siyasette yaş sınırı dikkate alındığında kendisinin finalde olduğu görülmektedir. Bu finalin muhteşem olması gerekirdi. Hiç kimse büyüttüğü partiyi tarihe gömmek istemez. Genel Başkanım kendi kafasındakini, muhterem eşi Rahşan Ecevit’in kafasındakini sabahleyin gelir genel merkezde söyler ve o açıklama da herkesi tatmin eder... Rahşan Ecevit, Bizden sonra DSP olmasa da olur. Bizden sonra tufan’ diyor, tarihe gömüyor." 
     
     İkisi döndü, dördü yolda 
     "Özkancıların" kendilerine yakın milletvekillerini istifa ablukasına almasının ardından DSP Genel Merkezi de aynı taktiği izlemeye başladı. DSP depreminin baş aktörleri arasına katılan 2 milletvekili dün partilerine geri dönerken, 4 milletvekilinin de aynı kararı aldığı, ancak henüz resmen açıklamadıkları belirtildi. 
     İstifa eden Muş Milletvekili Zeki Eker, önceki gün TBMM Başkanlığı’na başvurarak, "İstifa dilekçesi bana ait değildir" dedi. Gün içinde 35’e çıkan istifacıların sayısı akşam Eker’den sonra Zafer Güler’in de istifasını geri çekmesiyle 33’e indi. Güler gerekçesini, "Yeni oluşum maalesef sol bir hareket değil. Sol olmayan bir hareketin içinde bulunmak benim için mümkün değil" diye açıkladı. 
     
HÜKÜMET TEHLİKEDE      İstifalar hükümet tablosunda ciddi değişikliğe yol açtı. DSP’nin 33 sandalye kaybı ile hükümetin sandalye sayısı 301’e düştü. DSP’den 27 kişinin daha istifa etmesi halinde hükümet güvenoyu için kritik sayı olan 276’nın da altına düşecek. 
     
MECLİS’TE SON DURUM MHP 127 DSP 95 DYP 85 ANAP 79 AKP 53 SP 48 TDP 3 BBP 1 BAĞIMSIZ 46 BOŞ 13      
Rahşan Ecevit’i suçladı      Milli Eğitim Bakanı Metin Bostancıoğlu istifasında Rahşan Ecevit’in rolünün olduğunu belirterek "Partiyi Benden sonra tufan’ anlayışıyla yönetiyor. Bu yüzden DSP’den ayrılmayı vicdani bir görev olarak görüyorum" dedi. Bostancıoğlu, Bülent Ecevit’e hitaben yazdığı dilekçesinde ise, "DSP’de size rağmen oluşan, DSP’yi tarihe gömmeye çalışan dar fikirli yönetimin egemen olmasını içime sindiremiyorum" ifadesini kullandı. 
     
     Bakanlardan veda 
ECEVİT, KALESİNİ GÖREVDEN ALDI      HABER MERKEZİ 

     Devlet Bakanı Hasan Gemici istifasını Başbakan Ecevit’in kalesi Zonguldak’ta gövde gösterisiyle açıklarken, kendisine yakın DSP il ve ilçe yönetimi görevden alındı. Kültür Bakanlığı görevinden istifa eden İstemihan Talay ise personel tarafından gözyaşları ve alkışlarla uğurlandı. İstifasını Zonguldak’ta gövde gösterisine dönüştüren Gemici, "Ekonominin iyileşmesi, demokratikleşme yolunda yeni anlayışlar ve yeni heyecanların DSP’de olamayacağını gördüm. Halkın yeni siyasi oluşuma ihtiyacı var" dedi. Gemici’nin istifa açıklamasının ardından DSP Zonguldak İl Başkanı Erbil Baruönü, genel merkezin faksla Zonguldak il ve ilçe yönetim kurullarının görevden aldığını bildirdi. 
     
     Özkancılar hızlı çıktı 
Yeni parti program yazıyor      Hüsamettin Özkan’la birlikte DSP’yi terk eden milletvekilleri, "resmen" kuracakları parti için hazırlıklara başladı. "Anadolu" vurgusu üzerine inşa edilen partinin, gelişmelere göre birkaç günde kurulacağı bildirildi. genel merkez binası arayışı da başladı. 
     DSP’yi ve hükümeti sallayan krizin ikinci gününde Özkan ve ekibi sabahın erken saatlerinden itibaren hızlı bir kulis çalışmasına girdi. Bir yandan partiden istifaları örgütleyen Özkan kanadı milletvekilleriyle ikili görüşmeler yaptı. İstifa dilekçeleri yazılıp Meclis Başkanlığı’na gönderilirken, Özkan da üst düzey temasları yürüttü. DSP’den istifasıyla birlikte TBMM Plan ve Bütçe Komisyonu Başkanlığı koltuğunu da bırakan Antalya Milletvekili Metin Şahin başta olmak üzere küçük bir ekip "olası" parti programı ve tüzüğü üzerinde çalışmalara başladı. "Gizli" tutulan bu çalışma Kemal Derviş ve İsmai Cem’in kararını vermesiyle açıklanacak. 
     Özkan’ın evi, Meclis’te vekil ve komisyon odalarını kullanan, kendi deyimleriyle, "orada burada" çalışmak zorunda kalan ekip bir büro arayışına girdi. "Büro mu, genel merkez binası mı arıyorsunuz " sorusuna ekipten, "genel merkez" yanıtı geldi. 
     
     Genel merkez kaynıyor 
DSP Temizdik tertemiz olduk      DSP’de yaşanan ve dün geç saatlere kadar süren istifa depremi genel merkezde de olağanüstü saatlerin yaşanmasına ve yıllardır "sessiz bir görüntü" veren binanın milletvekilleriyle dolup taşmasına neden oldu. 
     Milletvekilleri sabah saatlerinden itibaren DSP Genel Merkezi’nde gelişmeleri değerlendirmek üzere toplandı. Sabah saatlerinden itibaren parti binasında bulunan Antalya Milletvekili Mustafa Vural da gazetecilerle yaptığı sohbette, Hüsamettin Özkan’ın istifasını değerlendirdi. Vural, "Temiz bir partiydik. Tertemiz olduk" dedi. 
     



 SİYASET 


















</TEXT>
</DOC>
