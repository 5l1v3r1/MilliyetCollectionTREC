<DOC>
<DOCNO> 90235 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/17/guncel/gun01.html </URL>
<DATE> 2002/06/17/ </DATE>
<TIME>  </TIME>
<AUTHOR>  </AUTHOR>
<HEADLINE>
10 adaydan 9’u açıkta kalacak 
</HEADLINE>
<TEXT>

ÖSS de dün 1 milyon 540 bin aday yarıştı. Kontenjanların yüzde 3.2 oranında arttırılmasına rağmen binlerce kişi yine hüsrana uğrayacak 
     SİBEL KAHRAMAN İstanbul 

     Gençlerin kader sınavı olarak gördüğü ÖSS Öğrenci Seçme Sınavı nihayet tamamlandı. Üniversite kontenjanlarının geçen yıla göre yüzde 3.2 oranında artmasına karşın kapasite yetersizliği nedeniyle bu yıl da sınava giren 10 adaydan 9’u açıkta kalacak. Toplam 145 merkezde saat 9.30’da başlayan sınavda 1 milyon 540 bin 405 aday bir yükseköğretim kurumuna yerleşebilmek için birbirleriyle yarıştı. Sınavda 226 bin 707 personel görev yaptı. Lisans programlarına bu yıl 177 bin 26 aday yerleştirilecek. Özel yetenek sınavı ile öğrenci alan programlara da 12 bin 74 aday girebilecek. KKTC üniversitelerinin lisans programlarına 9 bin 760 öğrenci yerleştirilecek. 
     
     YDS 23 Haziran’da 
     Yabancı dil ve edebiyatı, bu bölümlere bağlı öğretmenlik programları ve turist rehberliği ile ilgili lisans programlarına girmek isteyen adaylar 23 Haziran’da yapılacak Yabancı Dil Sınavı’na katılacak. YDS Almanca, Fransızca ve İngilizce olarak üç dilde yapılacak. Bu testlerde dil bilgisi, Türkçe’den yabancı dile, yabancı dilden Türkçe’ye çeviri ve okuduğunu anlama ile ilgili sorular bulunacak. 
     
     Sonuçlar temmuzda 
     Dil puanı ile öğrenci alan lisans programlarını tercihleri arasında gösterebilmek için adayların ÖSSDİL puanlarının 120.000 veya daha fazla olması gerekiyor. Üniversite sınav sonuçları temmuz ayının üçüncü haftası açıklanacak. Adaylar, üniversite tercihlerini 31 Temmuz - 9 Ağustos tarihleri arasında yapacaklar. 
     
ÖSS’de dede torun yarıştı      ANKARA Milliyet 

     Çankaya İşçi Emeklileri Derneği Başkanı 64 yaşındaki Mehmet Höcü, dün yapılan Öğrenci Seçme Sınavı’na 19 yaşındaki torunu Sinem Ceren’le birlikte girdi. Sınava tek başına hazırlandığını belirten Höcü sözel bölümde zorlanmayacağını dile getirdi. Lise mezunu Höcü, neden bu yaşta sınava girmek istediği sorusu üzerine "1994’te Yenimahalle Belediye Başkan adayı olmak istemiştim. Ancak üniversite mezunu biri gelince beni aday yapmadılar. Beni heveslendiren bu oldu." diye konuştu. 
     
Sınav gününde babasını kaybetti      FATMA HATUN ALAGÖZ DHA 

     Bursa’da hırsızlık yaptıktan sonra bir evin bahçesinde saklanan iki kişi, ev sahibi Mehmet Salih Haccar’ın kalp krizinden ölümüne, oğlu Nezih’in 18 de ÖSS’ye girememesine neden oldu. Osmangazi’de oturan emekli Haccar 62 , dün saat 06.00 sıralarında alarmın çalması üzerinde yatağından fırladı. İki hırsızın "Üzerimize gelme yoksa seni öldürürüz" diye tehdit ettiği Haccar, peşlerinden giderken fenalaştı. Kalp krizi geçiren Haccar olay yerinde öldü. Babasının gözleri önünde can vermesiyle şoka giren Nazih ÖSS’ye de katılamadı. 
     
Uzmanlar Sorular seviyeye uygun      İSTANBUL Milliyet 

     MEF Dersanesi uzmanları üniversite sınav sorularını Milliyet için değerlendirdi. Sorular genel anlamda ÖSS müfredatına uygun bulundu. Uzmanlar, soruların açık ve net bir şekilde yazıldığını belirterek, "Soruların dağılımları geçen yılla benzerlik gösteriyor. Hatalı ve sürpriz bir soru da bulunmuyor" dedi. Sayısal bölümdeki soruların, güçlük düzeyi iyi ayarlanmış ve Milli Eğitim müfredatına uygun olduğu, dil bakımından düzgün, her seviyedeki öğrencinin çözebileceği soruların da yer aldığı bir dağılımın yapıldığı belirtildi. Sözel bölümdeki soruların da konu dağılımında geçen yıllarla benzerlik gösterdiği, analiz yeteneğini çözen soruların bulunduğu ifade edildi. 
     



 GÜNCEL 










</TEXT>
</DOC>
