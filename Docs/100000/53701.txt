<DOC>
<DOCNO> 53701 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/23/yasam/yas03.html </URL>
<DATE> 2001/11/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Sırlarıyla gömüldü 
</HEADLINE>
<TEXT>

Üç gün önce 16. yaş gününü kutlayan gencecik bir kız, babasının silahıyla canına kıydı. Ondan geriye ise dayanılmaz bir acı ve 'Neden yaptı ' sorusu kaldı 
     ASLI ÖKTENER, İSMAİL POLAT 

     Geçen yıl Doğuş Lisesi'nde eğitim gören 16 yaşındaki İlknur Musluoğlu, bu eğitim - öğretim döneminde Özel Marmara Koleji'ne kaydoldu. 
     Önceki gün de her zamanki neşesiyle girdi eve. Babası Semih Musluoğlu'nu da karşılayan İlknur, annesi Yasemin ve kız kardeşiyle birlikte iftar yaptı. 
     Yemeğin ardından babası televizyon seyrederken, annesi mutfağa geçti. Kız kardeşi ise ders için gelen öğretmeni ile odasına çekildi. Babası ile bir süre basketbol maçlarıyla ilgili sohbet eden İlknur, arkadaşı Hakan ile telefonda görüştükten sonra odasına kapandı. 
     
İki silah sesi duyuldu      Ancak, İşadamı Mehmet Ali Yılmaz'ın kuzeni olan müteahhit babasının ruhsatlı tabancasını da yanına almıştı. Bir süre sonra odadan bir el silah sesi geldi. Sonradan anlaşıldı ki, tabancadan çıkan bu ilk kurşun dolaba isabet etmişti. Silah sesinin dışarıdan geldiğini düşünen babası hemen pencereye koştu. Tam bu sırada silah ikinci kez patladı. Bunun üzerine panik halinde odaya koşan annesi, şakağından vurulan kızının kanlar içindeki cesediyle karşılaştı. 
     Olay yerine gelen ve evde araştırma yapan polis, İlknur'un cep telefonu, telefon rehberi ve günlüğünü incelemeye aldı. 
     
Aşk iddiası yalanlandı      Ailesi, İlknur'un "Benim suçum sevmekti. Geride kalanlara sesleniyorum sevin ama bağlanmayın. Bunu neden yaptığımı Hakan'a sorun" yazılı bir not bıraktığı iddiasını ise doğrulamadı. 
     İlknur'un cenazesi dün ikindi vakti Fenerbahçe Camii'ne getirildi. Annesi, babası ve arkadaşlarının gözyaşları arasında son yolculuğuna uğurlanan genç kız, Karacaahmet Mezarlığı'nda toprağa verildi. 
     
Cevap ve düzeltme      Gazetemizin 20 Eylül tarihli sayısında çıkan, Doktora öğrencisi Dağ Özay'ın intiharıyla ilgili haber üzerine, Özay'ın annesi adına bir cevap ve düzeltme yazısı talebi gelmiştir. Aynen yayımlıyoruz 
     "Gazetenizin 20 Eylül 2001 tarihli, 19358 sayılı baskısında 5'inci sayfada sağ üst köşede yer alan 'Doktora Öğrencisi İntihar etti' başlıklı haber, merhum Dağ Özay'ın ailesini rencide edici niteliktedir. Haber, gerçeğe aykırı bilgiler içermektedir. Haberde yer alan, müvekkilimizin oğlu müteveffa Dağ Özay'ın uzun süredir psikolojik tedavi gördüğü iddiası doğru değildir. Kendisi, tüm yaşamı boyunca herhangi bir psikolojik tedavi görmemiştir. Haberde ayrıca, müteveffanın otomobilinde yapılan aramada ailesine bıraktığı bir notun bulunduğu bildirilmektedir. Bu husus da doğru değildir. Soruşturma makamlarınca müvekkile veya ailesinin diğer bir üyesine bu yönde bir bilgi ve belge verilmemiştir. Saygılarımızla" 
     Tekzip Talebinde Bulunan 
     Müteveffa Dağ ÖZAY mirasçısı - Annesi 
     Melahat ÖZAY 
     Vekili 
     Mehmet Oral ATAK - Avukat 
     



 YAŞAM 















</TEXT>
</DOC>
