<DOC>
<DOCNO> 75809 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/01/son/soneko18.html </URL>
<DATE> 2002/04/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Dünya Bankası Heyeti, İstanbul Yaklaşımı için Türkiye'de... 
</HEADLINE>
<TEXT>

     Dünya Bankası'ndan bir heyet, ekonomik kriz nedeniyle likidite sorunu yaşayan firmalara destek olunması çerçevesinde oluşturulan İstanbul Yaklaşımı'nın ayrıntılarını görüşmek üzere bugün Ankara'ya geldi. 
     Dünya Bankası yetkililerinden alınan bilgiye göre, 5 kişilik heyet bugün Türkiye Odalar ve Borsalar Birliği'ni TOBB ziyaret ederek, İstanbul Yaklaşımı konusuda TOBB'un görüşlerini dinledi. 
     Türkiye'de 1-6 Nisan tarihleri arasında reel sektör temsilcileri ile ekonomi bürokrasi ile biraraya gelecek olan Dünya Bankası heyeti, 5 Nisan tarihinde İstanbul'da düzenlenecek, TOBB ve TÜSİAD 
     yetkililerinin yanı sıra ekonomi bürokratlarının da katılacağı ve İstanbul Yaklaşımı'nın ayrıntılarının masaya yatırılacağı toplantıya katılacaklar. Dünya Bankası Türkiye Direktörü Ajay Chhibber, Cuma günü yaptığı açıklamada, İstanbul Yaklaşımı'na yönelik finansmanla ilgili verilecek miktarın hala tartışıldığını belirterek, ''Ancak 5 Nisan'daki toplantının sonunda finansmanla ilgili bir açıklama yapabiliriz'' şeklinde konuşmuştu. Chhibber açıklamasında, şu ifadelere yer vermişti ''Bunu 5 Nisan'daki Bakan Derviş, TOBB ve TÜSİAD'ın katılacağı toplantıda tartışacağız. Bu toplantının sonunda finansmanla ilgili bir açıklama yapabiliriz. Mümkün olduğu kadar yardım etmek istiyoruz. Bu yardım ekonominin canlanmasına yardım edecek. Dünya Bankası kredi sağlayacak.'' İstanbul yaklaşımı kısaca, zordaki şirketlerin kurtarılmasına yönelik bir model olarak ortaya çıkarken, darboğazda bulunan firmaların mali sektöre olan borçlarının yeniden yapılandırılmasını öngörüyor. 
     






</TEXT>
</DOC>
