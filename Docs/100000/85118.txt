<DOC>
<DOCNO> 85118 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/20/son/sontur13.html </URL>
<DATE> 2002/05/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Erkan Mumcu "İstifayı düşünmüyorum" 
</HEADLINE>
<TEXT>

     ANAP Genel Başkanı ve Başbakan Yardımcısı Mesut Yılmaz'ın, genel başkan vekilliği görevinden aldığı Erkan Mumcu istifa etmeyi düşünmediğini söyledi. 
     ANAP Başkanlık Divanı'ndaki görev değişimi Genel Başkan Yılmaz tarafından Genel Sekreterliğe bir yazı ile bildirildi. Yılmaz, parti tüzüğünün 64 F maddesi gereğince genel başkan yardımcılarının görev yerlerinin yeniden düzenlendiğini bildirdi. Yılmaz, "Siyasi İşler ve Koordinasyon Başkanlığına Cengiz Altınkaya, Yerel Yönetim İşleri Başkanlığına Mehmet Çakar, Hükümet ve Parlamentoyla İlişkiler Başkanlığına Erkan Mumcu, Araştırma ve Eğitim Başkanlığına Salih Yıldırım atanmıştır. Diğer genel başkan yardımcıları mevcut görevlerine devam edeceklerdir. Durumun ilgilelere tebliğini rica eder, atanan arkadaşlarıma görevlerinde başarılar dilerim" dedi. 
     Genel Başkan Vekilliği ve Siyasi İşler ve Koordinasyon İşler Başkanlığı görevinden alınan Erkan Mumcu, gazetecilerin soruları üzerine kendisinin dünkü toplantıda söylediklerini ilk kez söylemediğini, bunları daha önce de partinin yetkili kurullarında dile getirdiğini söyledi. 
     Mumcu, "Ben bir erken yüzleşme yapılmasını istiyorum. 
     Sandıkta yüzleşmektense partinin geleceğini doğru bir noktaya oturtmamız lazım" dedi. Mumcu, konuşmasının içeriğinden çok biçiminin eleştirildiğini ancak bunların daha önce de başına geldiğini belirterek, "Ama ne olursa olsun toplantıda alınan kararlarda benim altını çizdiklerim var. İstifa etmeyi düşünmüyorum. Ben hiçbir zaman sorumluluktan kaçmadım. Görevimin gereği neyse onu yerine getiririm" diye konuştu. 
     Öte yandan Devlet Bakanı Nejat Arseven ise, Türkiye Odalar ve Borsalar Birliği'ne TOBB ziyarete gelişinde basın mensuplarının Mumcu'nun istifasına yönelik sorularıyla karşılaştı. Arseven, bir değerlendirme yapmaktan kaçınırken, "Dün akşam toplantımızdan sonra bütün milletvekillerimizin, MKYK üyelerimiz, il başkanlarımız ve il belediye başkanlarımız müştereken bir açıklama yaptılar. O açıklamayı okursanız cevabı bulursunuz" diye konuştu. 
     





</TEXT>
</DOC>
