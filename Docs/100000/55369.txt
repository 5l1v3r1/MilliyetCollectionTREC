<DOC>
<DOCNO> 55369 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/03/son/sonspo16.html </URL>
<DATE> 2001/12/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Fatih Altaylı'dan Aziz Yıldırım'a sert yanıt... 
</HEADLINE>
<TEXT>

     Galatasaray Kulübü İkinci Başkanı Fatih Altaylı, Fenerbahçe Kulübü Başkanı Aziz Yıldırım'ın Beşiktaş maçından sonra yaptığı açıklamalara sert yanıt verdi. 
     Fenerbahçe Kulübü Başkanı Yıldırım'ın dün yaptığı açıklamada, her nedense kendisinin ve kulübünün adını kullandığını belirten Altaylı, ''Üstelik de benden bahsederken, Galatasaray'ın fanatik ikinci başkanı gibi bir tanımlama yaptı. Zannediyorum sayın Yıldırım'ın dili sürçtü. Çünkü kullandığı cümledeki unsurlar, benim fanatik değil, doğru söyleyen ve olaylara objektif yaklaşan bir insan olduğumu gösteriyordu'' diye konuştu. 
     ''Başkan Yıldırım benim İstanbulspor maçındaki hakemi Galatasaray lehine verdiği kararlardan dolayı eleştirdiğimi söyledi'' diyen Fatih Altaylı, ''Bu bir fanatizm değil, olsa olsa sportmenlik göstergesidir. 
     Fanatizm, kendi lehine yapılmış hataları görmezden gelmektir. Bunun da örnekleri Türk sporunda çoktur'' ifadelerini kullandı. 
     
     'Hakemleri karalıyorlar' 
     Altaylı, sezon başında hakem hatalarına dikkat çektiklerini ve bu hakemlerin sezon boyunca pek çok takım ve oyuncunun canını yakabileceğini söylediklerini kaydetti. 
     Bugün hakemleri kıyasıya eleştiren Fenebahçe yönetiminin, o gün kendisini hakem camiasını karalamakla ve futbola gerginliği sokmakla suçladığını vurgulayan Altaylı, şunları söyledi 
     ''Ben ise hakem hatalarına sezon sonunda işler kritik hale geldiğinde değil, daha ilk günden kimsenin canı yanmadan mücadele etmek gerektiğini belirtmiştim. O gün hakemleri eleştirdiğim için beni suçlayan Fenerbahçe camiası, bugün hakemleri eleştirmek değil, karalamaktadır.'' 
     
     'En fazla hata bize karşı oldu' 
     Altaylı, Aziz Yıldırım'ın, ligin şaibe altında olduğunu söyleyecek kadar ileri gittiğini dile getirerek, ''Oysa, sezon başından bu yana hakem hatalarından en fazla müzdarip olan takım Galatasaray'dır'' dedi. 
     Galatasaray'ın çok önemli bir derbi maçında yüzde yüz nizami golünün verilmediğini söyleyen 2. başkan Altaylı, sözlerini şöyle tamamladı 
     ''Oyuncuları haksız yere oyundan atılan, her maçında rakibin aşırı sertliği ile karşılaşan yine takımımızdır. Buna karşılık hakemlerden yakınan Fenerbahçe olmuştur. Galatasaray'ın son oynadığı lig maçının daha ilk dakikalarında Capone'ye karşı yapılan faulde hakem sarı kartını göstermiş olsa ve yine oyunun ilk dakikalarında Galatasaray 1-0 üstün durumdayken, takımımızın net penaltısı verilmiş olsa, bugün 
     biz hakemi tartışıyor olmayacaktık. Galatasaray-İstanbulspor maçının hakemi, hatalı kararlarıyla Galatasaray'ı bazılarına malzeme yaparak, takımımıza en büyük kötülüğü yapmıştır. Fenerbahçe başkanı Aziz Yıldırım'ın hakem camiasına karşı bu sert çıkışı yapmasının arkasında, acaba Galatasaray'dan 4 puan geride kalmalarının etkisi var mıdır Fenerbahçe Kulübü başkanı dün sahadan galip ayrılmaları halinde aynı açıklamayı yapacak mıydı Ben bunu sporseverlerin taktirine bırakıyorum ve bütün takımlara hakem hatasız maçlar diliyorum.'' 
     






</TEXT>
</DOC>
