<DOC>
<DOCNO> 58619 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/23/son/sonspo07.html </URL>
<DATE> 2001/12/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Briegel "Ligde ilk 3'e girme şansımız zor.." 
</HEADLINE>
<TEXT>

     Birinci Süper Futbol Ligi'nde ilk yarıyı, 1 maç eksiği bulunan Kocaelispor'un önünde 25 puanla 8. sırada tamamlayan Trabzonspor'da, teknik direktör Hans Peter Briegel, ligin ikinci yarısında ellerinden gelen herşeyi ortaya koymaya çalışacaklarını, ancak ligde ilk 3'e girme şanslarının zor olduğunu söyledi. 
     Şu an sahip oldukları kadronun puan cetvelinde daha üst sıralara çıkabilecek bir takım olduğunu ifade eden Hans Peter Briegel, ''Ama ligde ilk 3'e girmesinin zor olduğunu söylemek gerek. Takımımız yeni kurulmuş bir takım. Böyle bir takımında zamana ihtiyacı var. Tam zirvede yer almamız güç'' diye konuştu. 
     Göreve geldikleri günden itibaren takımdaki düşüşü durdurduklarını da ifade eden Alman çalıştırıcı, şöyle devam etti 
     ''Takımın düşüşünü durdurduk ve bir yükseliş sağladık. Bunu da sürdürmek amacındayız. Görevde bulunduğumuz süre içinde Türkiye Kupası ve ligde yaptığımız 8 maçta, 6 galibiyet, 2 beraberlik ve 1 yenilgi aldık. İyi bir tablo ortaya koyduk. Gençlerbirliği ile berabere kaldığımız karşılaşmada, 2 puanı haksız yere yitirdik. Bu puanı alsaydık, ligde daha farklı bir sırada olacaktık. Malatyaspor'a yenildiğimiz karşılaşmayı ise bir türlü hazmedemiyoruz. Çünkü galibiyetle kapatabileceğimiz bir karşılaşmaydı.'' Bordo-mavili takımda transfer çalışmalarının sürdüğünü de ifade eden Briegel, ''Bazı yeni oyuncuları Antalya'daki kampta karşılayıp selamlayacağımı umut ediyorum. Almanya'da transfer çalışmalarına ben katılmayacağım. Ben oyuncularla görüşmelerimi yaptım. Artık bu yönetim kurulunun işi'' diye konuştu. 
     Brezilyalı oyuncularla ilgili ''dönmeyecekleri'' biçimindeki söylentilere katılmadığını da ifade eden Alman çalıştırıcı, bu oyuncuların geri döneceklerine inandığını sözlerine ekledi. 
     Öte yandan Trabzonspor, 2 Ocak Çarşamba günü toplanarak, Antalya Topkapı Palace Oteli'nde 11 günlük kamp gerçekleştirecek. 
     






</TEXT>
</DOC>
