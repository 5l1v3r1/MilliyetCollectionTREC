<DOC>
<DOCNO> 79067 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/18/son/sondun17.html </URL>
<DATE> 2002/04/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Bu günlere nasıl gelindi. Afganistan'ın kronolojisi... 
</HEADLINE>
<TEXT>

     Afganistan'da eski Kral Zahir Şah'ın iktidardan devrilmesinden bu yana geçen 29 yılda, ülkenin monarşiden cumhuriyete, sosyalist düzenlemelerden din devleti rejimlerine geçen yakın dönemdeki önemli tarihsel gelişmeleri şöyle 
     1973 - Yaklaşık 200 yıllık monarşiden sonra Kral Zahir Şah, kuzeni 
     Muhammed Davut tarafından düzenlenen askeri darbeyle devrildi. 
     1978 - Devlet Başkanı Davut darbe sırasında öldürüldü ve ülkede 
     iktidar, Afganistan Demokratik Halk Partisi'ne ADHP geçti. Devrimci Konsey Başkanlığına Nur Muhammed Taraki seçildi. İslami gruplar, sol yanlısı politikaları protesto amacıyla silahlı eylemler düzenlediler. 1979 - Başbakan Hafizullah Amin, Devrimci Konsey Başkanı Taraki'nin öldürülmesinden sonra bu göreve getirildi. Aynı yılın Aralık ayında, Sovyet nakliye uçakları başkent Kabil'e indi ve Sovyet birlikleri başkentin önemli binalarını ve radyo istasyonunu ele geçirdi. Amin idam edildi. Yerine geçen Babrak Karmal, SSCB'den askeri yardım istedi. 80 bin Sovyet askerinin, Afganistan sınırından geçerek, müdahaleye başlamasıyla 5 milyon Afgan, bu süreçte mülteci durumuna düştü. 1980 - BM, Afganistan'daki yabancı askerlerin derhal ülkeyi terk etmesini istedi. Pakistan'daki Afgan gerilla grupları ittifak kurarak, ABD, Pakistan, Suudi Arabistan, Mısır ve Çin gibi ülkelerden silah yardımı almaya başladılar. ''Mücahitler'', ABD'nin silah desteği ve eğitimiyle Sovyet işgaline karşı savaşmaya başladı. Babrak Karmal, Devlet Başkanı ve ADHP Genel Sekreteri oldu. 1986 - Dr. Necibullah, Karmal'ın yerine Devlet Başkanı oldu. 1988 - Pakistan, Afganistan, SSCB ve ABD, Afganistan'daki Sovyet askerlerinin 15 Şubat 1989 tarihine kadar ülkeyi terk etmelerini öngören Cenevre Anlaşması'nı imzaladılar. Şubat 1989 - Sovyet askerlerinin sonuncuları, Afganistan'dan çekildi. Nisan 1992 - Necibullah iktidarı bıraktı, mücahitler Kabil'i aldı. Burhaneddin Rabbani, İslam Konseyi'nin başkanı olarak yeni devlet başkanı oldu. 1992-1994 - Mücahitlerin kendi aralarında şiddetli çatışmalar başladı. 4 barış anlaşması imzalandı, ancak çatışmalar durmadı. Eylül 1994 - Ülkedeki çatışmalar sürerken Ağustos ayında, güneydeki Kandahar kentinde Muhammed Ömer Akhund adlı bir molla, aşırı dinci öğrencilerden oluşan Taliban hareketini kurdu. 1995 - Saldırılarını sürdüren Taliban hareketi, başkent Kabil kapılarına kadar dayandı. Taliban, aynı yılın Mart ayında Devlet Başkanı Rabbani'ye bağlı birlikler tarafından püskürtüldü. Taliban, Ekim ayında, ikinci kez başkente ilerledi. 1996 - Hükümet, Şakşaran'ın Taliban'ın eline geçtiğini doğruladı. Rabbani ile barış anlaşmasına varan Hikmetyar, tekrar başbakanlık koltuğuna oturdu. Taliban, 27 Eylül'de başkent Kabil'in kontrolünü ele geçirdi. Eski Devlet Başkanı Necibullah ve kardeşi Şahpur Ahmedzai öldürüldü. Taliban, Afganistan'ın, şeriat sisteminin yürürlükte olacağı bir ''İslam devleti'' olduğunu ilan etti. Mayıs 1997 - Muhalefet güçleri ve Taliban arasındaki kısa ittifak, şiddet eylemleriyle çöktü. Mart 1998 - BM arabuluculuğunda barış anlaşması için görüşmeler yapıldı ve bir ön anlaşma hazırlandı. Taliban ve muhalifleri, yüz yüze görüşmeler yaptılar. 20 Ağustos 1998 - ABD, Suudi milyarder terörist Usame bin Ladin'i barındıran Afganistan'ın Host ve Celalabad kentlerine Cruise füzeli saldırı düzenledi. Ekim 1999 - ABD, Taliban'a karşı ekonomik ve siyasi yaptırımlara başladı. Taliban, ABD'ye, Bin Ladin'in geleceği hakkında görüşmeler önerdi. Bin Ladin, Afganistan'dan kendi arzusuyla ayrılacağını açıkladı, ancak ayrılmadı. Ekim 2001 - ABD, 11 Eylül saldırılarında baş zanlı ilan ettiği Usame bin Ladin'i ele geçirmek üzere ve bin Ladin'i misafir olarak tanımlayan Taliban yönetimine karşı Afganistan'a askeri harekat başlattı. Kasım 2001 - Taliban'a karşı Afganistan'da savaş sürerken, Bonn'da da siyasi görüşmeler yapıldı. Afgan aşiretlerini temsil eden delegeler, Bonn toplantısında, Layo Jirga Büyük Afgan Meclisi toplanıncaya kadar başbakan ve bakanlar kurulunu içeren geçici bir yönetim kurulmasını onayladı. Aralık 2001 - Taliban güçleri, direndikleri son yer olan Kahdahar'ı da kaybetti. Hamid Karzai'nin başbakanlığında kurulan geçici yeni yönetim, 22 Aralık'taki yemin töreniyle görevine başladı. BM Güvenlik Konseyi, Uluslararası Güvenlik Destek Gücü'ne ISAF onay verdi, çokuluslu güç Afganistan'a geldi. 18 Nisan 2002 - Monarşiyi yeniden kurmayı düşünmediğini açıklayan eski Kral Zahir Şah, 29 yıl aradan sonra ülkesine döndü. 
     





</TEXT>
</DOC>
