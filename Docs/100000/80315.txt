<DOC>
<DOCNO> 80315 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/25/son/sondun06.html </URL>
<DATE> 2002/04/25/ </DATE>
<TIME>  </TIME>
<AUTHOR>  </AUTHOR>
<HEADLINE>
NBC televizyonuna göre ABD'nın Irak harekat planları hazır 
</HEADLINE>
<TEXT>

     Ortadoğu'da İsrail ile Filistin arasındaki gerginliğe rağmen ABD'nin Irak çevresindeki askeri hazırlıklarını yoğun olarak sürdürdüğü belirtildi. 
     NBC televizyonu, Amerikan askeri kaynaklarına dayandırdığı haberinde, Irak ile bir çatışma şimdilik ertelenmiş olsa dahi, Irak lideri Saddam Hüseyin'in bölgedeki hazırlıkların farkında olduğunu duyurdu. 
     NBC'ye bilgi veren kimlikleri gizli tutulan yetkililer, ''Hazırlıklar o kadar aleni biçimde yapılıyor ki, basın haberdar olmasa bile, Irak haber alma servisleri hazırlıkları mutlak surette öğrenmiştir'' diye konuştular. 
     
     Planlar hazır, harekat kasımdan sonra 
     ''Amerikalı yetkililerin, aralarında eski bir genelkurmay başkanının da bulunduğu Iraklı eski generallerle temaslarını sürdürdüklerini'' kaydeden NBC, haberinde, ''ABD'nin Afganistan ve bölgesindeki operasyonlarından sorumlu Merkez Kuvvetleri Komutanı General Tommy Franks'ın, ABD'nin Irak'a savaş açması halinde uygulanacak planları hazırladığını'' vurguladı. TV kanalı, savaş halinde ABD'nin bölgede 250 bin asker konuşlandıracağını da duyurdu. 
     ''Resmi yetkililere dayanarak, Bush yönetiminin henüz Irak'a karşı harekete geçme kararı vermediğini'' de kaydeden NBC, ''nihai kararın Kasım ayında yapılacak Kongre seçimleri sonrasına kalabileceğini'' haber verdi. 
     
     ABD Suudi Arabistan'ı terk ediyor 
     Hazırlıklar çerçevesinde Amerikan 3. ordu karargahının Georgia'dan Kuveyt'e nakledildiği ve yaz aylarında karargah görevi yapmak üzere burada 3000 asker konuşlandırılacağı bildiriliyor. 
     Katar'daki El-Ubeyd hava üssünde bulunan Amerikan hava gücünün de ''Center-X'' kod adlı kombine hava operasyonunu tamamladığı verilen bilgiler arasında. 
     ABD'nin, Katar'daki üssü, Suudi Arabistan'daki Prens Sultan üssünü kullanamama olasılığına karşı hazırladığı kaydedildi. Hint Okyanusu'ndaki Diego Garcia üssünde bulunan B-1 ağır bombardıman uçaklarının da Katar'daki üsse nakledileceği kaynaklar tarafından ifade ediliyor. B-1'ler özellikle nokta vuruşu yapabilen bomba atma özelliğine sahipler. Amerikalıların, Suudi Arabistan'da bulunan cephanelikleri de bu ülke dışına taşımaya başladıkları bildirildi. 
     
     Saddam gizli operasyonla mı devrilecek 
     NBC'ye bilgi veren üst düzey yetkililer, ''ABD'nin Irak'a karşı askeri güç kullanmaya hazır olduğunu, ancak yönetimin tercihinin, Saddam ve ailesinin güvenlik operasyonlarıyla devrilmesi olduğunu'' belirttiler. 
     Güvenlik operasyonları gizli faaliyetler için kullanılan bir kod adı. 
     





</TEXT>
</DOC>
