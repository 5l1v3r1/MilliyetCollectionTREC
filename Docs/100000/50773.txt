<DOC>
<DOCNO> 50773 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/05/son/sontur11.html </URL>
<DATE> 2001/11/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Yağmur Antalya'yı vurdu...Okullar tatil edildi 
</HEADLINE>
<TEXT>

     Antalya'da 3 gündür aralıksız süren yağış hayatı etkilemeyi sürdürürken, okulların tatil edildiği bildirildi. 
     Milli Eğitim Müdürlüğü'nden yapılan açıklamada, sağanak yağış nedeniyle Antalya'daki okulların, bugün saat 12.00'den itibaren, yarın mesai saati bitimine kadar birbuçuk gün tatil edildiği kaydedildi. 
     Öte yandan, kent merkezinde dün akşamdan bu yana 100'e yakın ev ve işyerinde su baskınları yaşandı. Büyükşehir Belediyesi İtfaiye Müdürlüğü yetkilileri, Şarampol, Muratpaşa, Yüksekalan ve Yeniemek mahallelerinde su baskınları görülen ev ve işyerlerinde, su tahliye çalışmalarının devam ettiğini belirttiler. 
     Emniyet Müdürlüğü yetkilileri de, yağışlar nedeniyle trafikte şimdilik bir sorun yaşanmadığını kaydettiler. 
     Meteoroloji Antalya Bölge Müdürlüğü'nce, son 3 günde, kent merkezinde metrekareye 195 kilogram yağış düştüğü tespit edildi. 
     Meteoroloji yetkilileri, bölgenin geçen hafta sonundan itibaren Orta Akdeniz ve Balkanlar üzerinden gelen serin ve yağışlı hava kütlesinin etkisine girdiğini belirterek, yağışların, zaman zaman etkili sağanak ve ve gökgürültülü sağanak şeklinde olduğunu bildirdiler. 
     Metrekareye son 24 saatte düşen yağış miktarının 158 kilogram olduğunu belirten yetkililer, metrekareye son 3 günde ise, Antalya Havalimanı'nda 220, şehir merkezinde 195 kilogram yağış kaydedildiğini söylediler. 
     Halen etkisini sürdüren yağışların yarından itibaren doğuya hareket ederek bölgeyi terkedeceğini, bölgenin, önümüzdeki hafta içerisinde Orta Akdeniz üzerinden gelen yeni bir yağışlı havanın etkisine gireceğini belirttiler. 
     






</TEXT>
</DOC>
