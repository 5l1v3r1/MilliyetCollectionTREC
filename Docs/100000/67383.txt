<DOC>
<DOCNO> 67383 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/13/spor/yguven.html </URL>
<DATE> 2002/02/13/ </DATE>
<TIME>  </TIME>
<AUTHOR> ERCAN GÜVEN  </AUTHOR>
<HEADLINE>
Yararlı hazırlık 
</HEADLINE>
<TEXT>

     Kim ne derse desin, Ekvador karşılaşması Milli Takımımız’ın bugüne kadar oynadığı en yararlı hazırlık maçı oldu. Futbol dünyasında sörf yaparken aniden ekranımıza doluveren bir meridyenler ötesi takımdı Ekvador... 
     Sarı - Lacivert formalarıyla bir an bile aklımızdan çıkmayan derbiyi hatırlatsalar da teknik direktörleri Dario Gomez’in de altını çizdiği gibi "Bu ilginç bir tecrübe olacaktı"... Oldu da... 
     Madem ki, Milli Takım Kore’ye gidecek, dünyanın dört bir yanından süzülmüş meçhullerle mücadele edecek, işte size iyi bir örnek. 
     Sadece bir iki ufak not vardı Ekvador’dan... Öyle, Güney Amerika futbolunu falan temsil etmiyordu. Dünya Kupası’nın en büyük sürprizlerinden biriydi. Ayrıca, petrol, zümrüt ve muz ülkesi... Bir de Southampton’da oynayan yıldızı Del Gado sakattı... İyi ki de öyle, ceza sahasında becerikli bir adamları olsa ilk yarı zor biterdi. 
     Evet Milli Takımımız’ın oynadığı en yararlı hazırlık maçı dedik ya, hem sürprizlere alıştık, hem de bizim hakemlerin kıymetini anladık... Orta hakem J. Van Hulten "Kayı" Türkleri’nden miydi neydi 
     Bir de Şükrü Saraçoğlu’ndaki cumartesi derbisinin müsekkini olacaktı bu maç. Heyhat... Tribünlerde 5 bin civarında gurbetçi, sayfalarda ince sütunlar ve büyük bir olasılıkla Türkiye’de televizyonlarını zaplayanlar... 
     Bu işlevi de hakkıyla yerine getiremedi ne yazık ki... 
     Adı üzerinde hazırlık maçı olduğu için ne Şenol Güneş hocayı, ne yaptığı kurguları, ne de oynayan futbolcuları büyüteç altına koymaya gerek yok. Çocuklar hazırlanıyorlar. Ayrıca Güneş’in olduğu yerde mutlaka gölge de var değil mi. 
     Ama dikkati çeken bir davranış şekli özellikle lejyoner tabir ettiğimiz yaban ellerdeki temsilcilerimiz bizi hiç unutmamışlar. İnanılmaz şekilde şahsi oynayarak belki de bizim de unutmamamızı sağladılar. 
     Maçın ikinci yarısına orta sahadaki ağırlığı üstünden atarak başladı millilerimiz, ama Tenorio’nun golü ile Kore öncesi yerinde bir uyarı aldı. 
     Dünya Kupası’nda "Ekmek aslanın ağzında". 
     Devamında, biraz Hakan Ünsal çabaladı o kadar... Milli maç bitti, derbiye döndük. 
     



 SPOR 

























</TEXT>
</DOC>
