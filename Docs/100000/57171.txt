<DOC>
<DOCNO> 57171 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/14/son/sondun13.html </URL>
<DATE> 2001/12/14/ </DATE>
<TIME>  </TIME>
<AUTHOR>  </AUTHOR>
<HEADLINE>
İsrail'de Arafat için kafalar karışık... 
</HEADLINE>
<TEXT>

     İsrail Başbakanı Ariel Şaron, Filistin lideri Yaser Arafat için ''Tarih oldu...'' derken, Dışişleri Bakanı Şimon Peres ''Arafat bitmedi...'' dedi. 
     Alman Bild gazetesine demeç veren Şaron, ''Arafat artık tarih olmuştur. Yeni bir Filistin yönetimiyle masaya oturup barışçıl çözüme ulaşsak bile, İsrail ordusu asayişi sağlamak için Filistin kentlerine konuşlandırılacak'' dedi. 
     Şaron, ''Filistin kentlerinde asayişin sağlanması konusunu 7 yıldır karşı tarafla tartışıyoruz, artık icraat vaktidir'' diye konuştu. 
     İsrail Başbakanı, Filistinli yetkililerle ''ancak gerçek ateşkes yürürlüğe girerse'' yeniden görüşme masasına oturabileceklerini yineledi ve ''Bu oluncaya dek İsrail ordusu, Filistin topraklarını kontrol altında tutmayı sürdürecek'' ifadesini kullandı. 
     Şaron, Arafat'ı öldürmek gibi bir niyetleri olmadığını da tekrarladı ve ''Arafat'ın kişiliğiyle savaşmıyoruz'' dedi. 
     
     Peres "Arafat bitmedi" 

     Şaron böyle konuşurken Dışişleri Bakanı Şimon Peres, ''Arafat'ın bitmediğini'' söyledi. 
     Aharonot gazetesine demeç veren Peres, ''Arafat, bazılarının iddia ettiğinin tersine, bitmedi... Ona karşı girişilen askeri operasyonlar, muhtemeldir ki, Filistin halkının gözünde, Ortadoğu ve Avrupa ülkelerinin gözünde onu daha da güçlendirmektedir'' ifadesini kullandı. 
     İsrail'in Arafat'la her türlü ilişkiyi kesme kararına da muhalefet eden Peres, ''Arafat'ı kovarsak Arap dünyasını karşımıza alırız. Mısır ve Ürdün de bizimle ilişkilerini keser'' dedi. 
     






</TEXT>
</DOC>
