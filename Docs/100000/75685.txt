<DOC>
<DOCNO> 75685 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/31/son/sontur06.html </URL>
<DATE> 2002/03/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Cumhurbaşkanı ve Başbakan'ın yetkilerine sınırlandırma... 
</HEADLINE>
<TEXT>

     Cumhurbaşkanı ve Başbakan'ın bazı yetkilerine sınırlandırma getiren yasa tasarısı, bu hafta TBMM Genel Kurulu'nda görüşülecek. 
     İktidar partileri, 7 Kasım 2000 tarihinde TBMM Başkanlığı'na sunulan, kısa süre içinde Anayasa Komisyonu'nda görüşülmesine karşın Genel Kurul gündemine gelmeyen tasarının bu hafta ele alınmasını sağlayacak. 
     Bakanlıklar ve Bazı Kuruluşlarda Atama Usulüne ilişkin Kanun'da değişiklik yapan tasarının hazırlanma amacı, genel gerekçesinde, ''Cumhurbaşkanlığı makamını gereksiz biçimde meşgul etmemek ve kamu hizmetlerindeki gecikmeleri önlemek'' olarak açıklanıyor. 
     Tasarı ile Cumhurbaşkanı'nın atama yetkisi valiler, büyükelçiler, daimi temsilciler, daimi delegeler, Milli Güvenlik Kurulu Genel Sekreteri, Diyanet İşleri Başkanı, Yüksek Denetleme Kurulu Başkanı ve üyeleri ile Atatürk Kültür, Dil ve Tarih Yüksek Kurumu Başkanı ile sınırlandırılıyor. 
     Müsteşarlar ve ek göstergesi itibarıyla buna denk olanlar ''Müşterek karar''la atanacaklar. 
     Tasarının yasalaşması durumunda, ilgili bakanın teklifi üzerine Başbakan'ın onayı ile atanacak görevliler şöyle 
     ''Müsteşar yardımcıları, genel müdür, vali muavini, kaymakam, teftiş kurulu başkanı, yüksek din kurulu üyeleri, bağlı ve ilgili kuruluşların başkanları, kurul başkanları ve üyeleri, yönetim kurulu üyeleri Seçimle gelenler hariç , bakanlık müfettişi, bakanlık, müsteşarlık ve genel müdürlük müşavirleri, Maliye Bakanlığı hesap uzmanı ve genel sekreter.'' Tasarıya göre, yeni oluşturulan cetvelde yer alan kadrolara yapılacak atamalar ise Atama ve Yükselme Değerlendirme Kurulu'nun görüşü alınarak, ilgili Bakan tarafından yapılacak. Atama ve Yükselme Değerlendirme Kurulu, müsteşarlıklarda müsteşarın, genel müdürlüklerde genel müdürün, başkanlıklarda ise başkanın başkanlığında oluşacak. 
     Bakan'ın onayıyla atama yapılacak kadrolar şunlar 
     ''Başbakanlık başkanları, genel müdür yardımcısı, başkan yardımcısı, birinci hukuk müşaviri, Vakıflar Genel Müdürlüğü idare meclisi başkan ve üyeleri, ihtisas kurulları başkan ve üyeleri, müessese müdürü, grup başkanı, daire başkanı, daire başkan yardımcısı, bölge müdürleri ve başmüdürler, defterdar, il emniyet müdürü, il müdürü, il hukuk işleri müdürü, mesleğe özel yarışma sınavıyla giren ve belirli süreli meslek içi eğitimden sonra özel bir yeterlik sınavı sonunda atananlar.'' Ancak, defterdar ve il emniyet müdürü kadroları ile yarışma sınavları ve yeterlik sınavları sonunda yapılacak atamalarda, Atama ve Yükselme Değerlendirme Kurulu'nun görüşü aranmayacak. 
     Tasarı uyarınca, gecikmesinde sakınca bulunan durumlarda Dışişleri Bakanı, Başbakan'ın ''Şifahi muvafakatını'' almak kaydıyla dışişleri memurlarını dış teşkilattan merkeze, merkezden dış teşkilata, dış teşkilatta ise bir memleketten diğer bir memlekete daimi görevle gönderebilecek. 
     Kurulması öngörülen Atama ve Yükselme Değerlendirme Kurulu'na ilişkin düzenleme, Başbakan'ın onayı ile yürürlüğe konulacak bir yönetmelikle yapılacak. 
     Tasarı ile izinli ve özürlü olan bakanlara vekillik konusundaki Cumhurbaşkanı'nın onay zorunluluğu kaldırıldı. Ancak, açık olan bakanlıklara vekalet işlemleri, önceden olduğu gibi Cumhurbaşkanı'nın onayına sunulacak. 
     Uluslararası anlaşmaların parafe edilmesi, imzalanması veya nota teatisine konu oluşturan ya da bu andlaşmalara katılma bildirilerinin yapılması için temsilcilerin tayini ve bunların yetkilerinin belirlenmesi yetkisi de Başbakana devredilecek. Başbakan bu yetkisini Başbakanlık Müsteşarı'na da devredebilecek. 
     Yabancı ülkelerde veya uluslararası kuruluşlarda görev alacak memurlara izin de Başbakan yerine ilgili bakanın onayı ile verilebilecek. 
     Tasarı ile birden fazla derece yükselmesini hakeden, ancak kadro yetersizliği nedeniyle yükselmesi yapılamayan memurların derecelerinin yükseltilebilmesine de olanak sağlandı. Buna göre, bu memurlardan birden fazla derece yükselmesini hakedenler, kazanılmış hak aylıklarının, öğrenim durumları itibarıyla yükselebilecekleri dereceyi aşmamak kaydıyla üst derecelere yükseltilebilecekler. 
     






</TEXT>
</DOC>
