<DOC>
<DOCNO> 54246 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/27/ekonomi/eko03.html </URL>
<DATE> 2001/11/27/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD alışverişle umutlandı 
</HEADLINE>
<TEXT>

Ekonomik durgunluk nedeniyle morallerin bozuk olduğu ABD’de bir günde satışların yüzde 4 artması piyasaları canlandırdı, moralleri düzeltti 
     EKONOMİ SERVİSİ 

     Şükran Günü ve yaklaşan tatil nedeniyle ABD’de alışveriş oranları beklenenin üzerinde artış gösterdi. Yaşanan ekonomik durgunluğa rağmen geçtiğimiz yıla oranla satışlar yüzde 4 arttı. 
     
2002 için umut verdi      ABD Hazine Bakanı Paul O’Neill, ekonomik canlanmanın başladığını satışlardaki yüzde 4’lük artışın bu durumun en güçlü kanıtı olduğunu dile getirdi. O’Neill, Şükran Günü’nün geleneksel olarak ABD’de en yoğun alışverişin yapıldığı gün olduğunu belirterek, 11 Eylül nedeniyle ertelenen ekonomik canlanmanın tekrar başladığını kaydetti. 
     Önümüzdeki yıl başında ABD ekonomisindeki canlanmanın daha açık bir biçimde hissedileceğini belirten O’Neill, 2002’de güçlü bir çıkışın yaşanacağına işaret etti. 
     Tüketici harcamaları ABD’deki ekonomik büyümenin motoru durumunda bulunuyor. ABD’li tüketicilerin harcama alışkanlıkları geçitiğimiz 10 yıl içerisinde ABD’de yaşanan ekonomik büyümenin önemli etkenlerinden birisi olarak görülüyor. Bu nedenle tüketici harcamalarının yüzde 4 artması önemli bir sinyal. 
     
Borsalar moral buldu      Dünyanın en büyük perakende zinciri Wal - Mart Stores da Şükran Günü için yapılan alışverişlerde bir günde 1.25 milyar dolarlık satış gerçekleştirdi. Bu arada ABD borsaları da yaşanan bu olumlu ortam nedeniyle yükselişe geçtiler. 
     



 EKONOMİ 



















</TEXT>
</DOC>
