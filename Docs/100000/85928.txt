<DOC>
<DOCNO> 85928 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/24/son/sonspo03.html </URL>
<DATE> 2002/05/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Finallerin en farklı skoru 10 - 1 
</HEADLINE>
<TEXT>

     Futbolda Dünya Kupaları tarihinde en farklı skorlu galibiyeti Macaristan elde etti. 
     1982 yılında İspanya'da gerçekleştirilen Dünya Kupası'nda Macaristan, El Salvador'u 10-1 yenerek, kupa tarihinin en farklı skorlu galibiyetini elde etti. 
     Macarlar ayrıca 1954'de Almanya'da yapılan finallerde Güney Kore'yi 9-0 yenerken, Yugoslavya da yine Almanya'da 1974'de yapılan Dünya Kupası'nda Zaire'yi 9-0 yenmeyi başararak, kupa tarihinin en farklı skorlu galibiyetlerine imza attılar. 
     
     EN GOLLÜ MAÇLAR 
     Dünya kupalarında en gollü maç ise, Avusturya ile İsviçre arasında 1954'deki karşılaşmada yaşandı. 
     Bu karşılaşmada tam 12 gol atılırken, Avusturya, İsviçre'yi 7-5 yenmeyi başardı. 
     Finallerin diğer en gollü maçları ise şöyle 
     1938 Brezilya-Polonya 6-5. 
     1954 Macaristan-F.Almanya 8-3. 
     1982 Macaristan-El Salvador 10-1. 
     1958 Fransa-Paraguay 7-3. 
     
     EN UZUN SÜRE GOL YEMEYEN KALECİ ZENGA 
     Finallerde en uzun süre gol yemeyen kaleci İtalyan Walter Zenga oldu. 
     Zenga, 1990'da İtalya'da yapılan Dünya Kupası'nda tam 517 dakika kalesini gole kapamış ve yarı finalde Arjantinli Caniggia'nın golüne engel olamamıştı. 
     
     BECKENBAUER'İN BAŞARISI 
     Almanların efsane futbolcusu Franz Beckenbauer, hem teknik adam, hem de takım kaptanı olarak kupa kazanan ilk tek kişi olarak tarihe geçti. 
     ''Kaiser'' İmparator lakaplı Beckenbauer, 1974 Dünya Kupası'nı kaptan, 1990 Dünya Kupası'nı ise teknik direktör olarak havaya kaldırdı. 
     Bu arada Brezilyalı Mario Zagallo da hem futbolcu, hem de teknik adam olarak Dünya Kupası'nı kazanan ilk kişi oldu. Zagallo, 1958 ve 1962'de futbolcu, 1970'de de teknik direktör olarak kupaya uzandı. 
     
     DÜNYA KUPASI'NI 2 KEZ KAZANAN TEKNİK ADAM 
     Dünya Kupası'nı 2 kez kazanma başarısı gösteren tek teknik adam, İtalyan Vittorio Pozzo. 
     Pozzo, 1934 ve 1938 Dünya Kupası finallerinde şampiyon olan İtalya'nın başında yer alarak, bu kupayı 2 kez kazanan tek teknik adam olarak tarihe geçti. 
     
     BORA MİLUTİNOVİÇ REKOR KIRIYOR 
     Bugüne dek Dünya kupalarında 4 ayrı ülkenin başında yer alarak, Brezilyalı Parreira ile birlikte, finallerde en çok farklı takım çalıştıran teknik direktör olan Yugoslav Bora Milutinoviç, 2002'de Çin'in başında yer alarak yeni bir rekora imza atacak. 
     Bugüne dek finallerde 1986'da Meksika'yı, 1990'da Kosta Rika'yı, 1994'de ABD'yi, 1998'de de Nijerya'nın başında yer alan Milutinoviç, 2002'de Çin Milli Takımı Teknik Direktörü olarak görev alacak ve Dünya Kupası'na 5. kez ayrı takımla katılacak. 
     





</TEXT>
</DOC>
