<DOC>
<DOCNO> 80311 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/25/son/sondun02.html </URL>
<DATE> 2002/04/25/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD Başkanı Bush bu yıl yine "soykırım" demedi 
</HEADLINE>
<TEXT>

     ABD Başkanı George W. Bush, Ermeni lobisinin yoğun baskısına rağmen, her yıl 24 Nisan tarihinde Ermeniler için yayınlanan açıklamasında, ''soykırım'' sözcüğünü kullanmadı. 
     ABD Başkanı açıklamasında, ''bugün, Osmanlı İmparatorluğu'nun son döneminde, 20. yüzyılın korkunç trajedilerinden biri olan, 1.5 milyon kadar Ermeni'nin göçe zorlanma ve öldürülmesiyle gerçekleşen katliamı anıyoruz'' iddiası yer aldı. 
     Ancak Bush açıklamasında, Türkiye'yi, Ermenistan ile ekonomik, siyasi ve kültürel ilişkiler kurmaya davet etti. 
     Bush açıklamasında şöyle dedi 
     ''Bu korkunç ölümler, Ermenistan, Türkiye ve dünyanın çeşitli yerlerindeki insanlarda derin acılar bıraktı. Amerika ve dünyanın her yerindeki Ermeni toplumlarının, bu korkunç can kayıplarıyla ilgili çektiği yasa katılıyorum. Bugün dünya için bu korkunç olaylardan dersler çıkarma fırsatı var. 
     Bu zehirli yapı, gerçekler ve uzlaşmaya dayalı yeni bir geleceğin kurulması için acılı geçmişin incelenmesi ve akılcı kararlılık gerektiriyor. Bu anlayışla, Türkiye'nin Ermenistan ile ekonomik, siyasi ve kültürel ilişkilerini yeniden kurmasını bekliyorum.'' Bush, açıklamasında, Ermeni kökenlilerin ABD'ye katkılarının yanı sıra, Ermenistan'ın ''teröre karşı verdiği destekten dolayı'' teşekkür etti. 
     ABD Başkanı, Yukarı Karabağ sorununun da kalıcı ve adil bir çözüme kavuşturulması için ABD'nin çabalarının süreceğini ve ancak bu yolla Kafkaslar'da barış ve işbirliğinin gelişebileceğini ifade etti. 
     
     Türk diplomatın değerlendirmesi 
     Bush'un açıklamasını değerlendiren Türkiye'nin Washington büyükelçiliğinden bir yetkili, ''Beyaz Saray'ın, buradaki Ermeni lobisinin yoğun baskılarına rağmen soykırım sözcüğünü ne isim, ne de sıfat olarak kullanmaması memnuniyet vericidir. 1915'te Doğu Anadolu'da meydana gelen olaylar ve Ermeniler'in tehciri, bütün taraflardan çok sayıda kişinin hayatına mal olmuş, üzücü olaylardır. Ancak bu olaylar, Birleşmiş Milletler soykırım sözleşmesinde yer alan soykırım tanımına girmemektedir'' ifadelerini kullandı. 
     





</TEXT>
</DOC>
