<DOC>
<DOCNO> 57400 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/15/son/sontur15.html </URL>
<DATE> 2001/12/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Sahte hoca operasyonu "Kuran'ı oku bakalım..." 
</HEADLINE>
<TEXT>

     Adana Büyükşehir Belediyesi Zabıta Müdürlüğü ekipleri, Ramazan Bayramı arifesinde mezarlıklarda yaptıkları ''Sahte Hoca Operasyonu''nda, sınavdan geçirdikleri 100 kişiden 30'unu, başarısız olunca mezarlıklardan uzaklaştırdılar. 
     Büyükşehir Belediyesi Zabıta Müdürü Kenan Gündoğdu, halkın dini duygularını istismar eden fırsatçılara meydan vermemek amacıyla İl Müftülüğü'nün uzmanlarıyla operasyon düzenlediklerini bildirdi. 
     Müftülük tarafından görevlendirilen 6 kişi, mezarlık girişinde oluşturulan ''Başvuru Masası''nda Kuranıkerim okumak için geldikleri anlaşılan kişileri sınavdan geçirdi. Sınavda başarı gösterenlerin yakasına ise ''kuranıkerim okuyabilir'' yazılı kartlar takıldı. 
     Yaklaşık 100 kişinin sınavdan geçirildiği bu çalışmada, Kuranıkerim okuyamadığı belirlenen 30 kişi zabıta görevlilerince mezarlık dışına çıkarıldı. Daha sonra tekrar mezarlığa girmeye kalkışan 7 kişi, buradaki bekçi kulübesine konuldu. Bu arada, mezarlık dışına çıkartılanlardan bazılarının ise dilenmeye başladıkları görüldü. 
     Zabıta Müdürü Kenan Gündoğdu, her yıl olduğu gibi bu yıl da halkın dini duygularının istismar edilmemesi için çaba harcadıklarını belirterek, ''Sahte hocalara karşı duyarlı olunmasını ve para talebinde bulunan kişileri bize bildirmelerini istiyoruz'' dedi. 
     






</TEXT>
</DOC>
