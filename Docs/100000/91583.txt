<DOC>
<DOCNO> 91583 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/23/son/sonspo03.html </URL>
<DATE> 2002/06/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Sporseverler, Taksim'de Kenan Doğulu ve Aşkın Nur Yengi ile coştu 
</HEADLINE>
<TEXT>

     A Milli Futbol Takımı'nın 17. Dünya Kupası Finalleri'nde yarı finale yükselmesi nedeniyle Taksim Meydanı'nda düzenlenen konserde, Kenan Doğulu ve Aşkın Nur Yengi şarkılarıyla futbolseverleri coşturdu. 
     Büyükşehir Belediyesi'nin The Marmara Oteli karşısında kurduğu platformda, Efes Pilsen'in sponsorluğunda Kenan Doğulu ve Aşkın Nur Yengi konser verdi. 
     Türkiye'nin Senegal'i yenerek yarı finale çıkmasının ardından ellerinde Türk bayrakları, üstlerinde kırmızı-beyaz formalarla Taksim Meydanı'na akın ederek, meydanı bayram yerine çeviren futbolseverler, yaklaşık 3 saat süren konserde şarkılara eşlik ederek, milli takımın zaferini doyasıya kutladı. 
     Konseri futbolseverlerle birlikte izleyen Büyükşehir Belediye Başkanı Ali Müfit Gürtuna, yaptığı konuşmada, milli takım teknik heyeti ve futbolcularını başarılarından dolayı kutladı. 
     Gürtuna, milli takımın başarısının süreceğine inandığını belirterek, ''Yürekler hep birlikte çarpınca, başarılmayacak bir şey yok. Büyük milletin yiğit evlatları, büyük bir başarıya imza attılar. Bu milletin coşkusu hep yaşanacak. Millilerin Brezilya ile 26 Haziran Çarşamba günü yapacağı yarı final maçının akşamı da tekrar burada buluşacağız. Önce Senegal, sonra final demiştik. Senegal'i eledik, şimdi sıra finale geldi'' diye konuştu. 
     





</TEXT>
</DOC>
