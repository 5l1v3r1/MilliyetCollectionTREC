<DOC>
<DOCNO> 73775 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/21/son/sondun04.html </URL>
<DATE> 2002/03/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Microsoft gözünü Ortadoğu'ya dikti. MSN Arabia iddialı 
</HEADLINE>
<TEXT>

     Amerikan finans çevrelerinin dergisi FORBES, Microsoft'un kurucusu ve dünyanın en zengin adamı Bill Gates'in gözünü şimdi de Ortadoğu'ya çevirdiğini yazdı. 
     Fas'tan Umman'a kadar 300 milyon Arapça konuşan insan bulunduğunu, bunların sadece 5 milyonunun internet kullandığını ve kullanıcı oranının yüzde 2 olduğunu duyuran dergi, Microsoft'un internet portalı MSN'in, Ekim ayında açtığı MSN Arabia ile Ortadoğu ülkelerinde Arapça konuşan kişileri kendine bağlamayı umduğunu savundu. 
     Dergiye açıklamada bulunan MSN bölge başkanı Emre Berkin, ''MSN internette bir numara olmayı hedeflemiştir. MSN'in diğer pek çok ülkede olduğu gibi Arabistan pazarında da bulunması gerektiğine inanıyoruz'' diye konuştu. 
     ''MSN'in Ortadoğu'ya gelmesinin önemli bir olay olduğunu'' yazan dergi, şimdiye kadar pek çok şirketin Arap internet pazarını ele geçirmeye çalıştığını ve bunların içinde en önemlisinin, bölgenin en zengin adamı Suudi prens El Velit bin Tallal tarafından 1995'te kurulan ''Arabia Online'' olduğunu belirtti. 
     Dergi, aylık ziyaretçi sayısı 1.5 milyon olan ''Arabia Online''ın arkasından, merkezi Mısır'da bulunan ''Omeldonia.com''un geldiğini, bu sitenin ziyaretçi sayısının da 300 bin olduğu duyurdu. 
     Bölge ülkelerinde faaliyet gösteren şirketlerin MSN'in devreye girmesiyle kendilerine piyasada yer kalmayacağından korktukları ifade ediliyor. Bu görüşü paylaşan Omeldonia.com'un sahibi Tarık İsmail de, ''MSN ile mücadele edebilmek için diğer uluslararası kuruluşlarla birleşme ihtiyacı duyduklarını'' belirtti. 
     Mısır'da ''Linkdotnet'' adlı firmayla işbirliği yapacağı öğrenilen MSN'in, Ortadoğululara internet hizmeti vermenin yanı sıra çeşitli mallar satacağı da kaydediliyor. 
     Microsoft'un ayrıca Arap ülkelerinde Hotmail kullanan 2.3 milyon abonesi bulunuyor. Yetkililer, ''MSN Arabia'' portalının tarayıcı olarak Microsoft'un İnternet Explorer'ini kullanacağını da ifade ediyorlar. 
     






</TEXT>
</DOC>
