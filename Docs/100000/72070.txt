<DOC>
<DOCNO> 72070 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/12/siyaset/siyz1.html </URL>
<DATE> 2002/03/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Kısa... kısa... 
</HEADLINE>
<TEXT>

     Perinçek’e 3 yıl ceza isteniyor 
     NEZİH GÜROL İstanbul 

     AB Türkiye Temsilcisi Karen Fogg’un e-maillerini yayınladıkları gerekçesiyle, İP lideri Doğu Perinçek ile Aydınlık dergisinin sahibi ve sorumlu müdürü Emcet Olcaytu hakkında 3’er yıla kadar hapis cezası istemiyle dava açıldı. Perinçek ile Olcaytu’nun, "Bilgileri otomatik işleme tabi tutulmuş bir sistemde yer alan programı, verileri veya diğer herhangi bir unsuru başkasına zarar vermek üzere kullanmak, nakletmek ve çoğaltmak yoluyla, TCK’nın 525. maddesine aykırı davrandıkları" belirtildi. İstanbul Cumhuriyet Başsavcılığı, iddianamede sanıklara 15’er milyon liraya kadar ağır para cezası uygulanmasını da talep etti. 
     
     Genelkurmay, İsveç ile selamı kesti 
     UTKU ÇAKIRÖZER Ankara 

     İsveç’in Ankara Büyükelçisi Anne Dismorr’un İzmir’de dağıttığı ve içinde "Türkler önce Ermenileri katletti sonra da Kürtleri", "Türk kelimesi bir ulusu değil, bir dildir" ifadelerinin yer aldığı "İsveç ve Türkiye" adlı kitap nedeniyle Genelkurmay’ın bu ülke ile askeri ilişkilerini dondurduğu öğrenildi. Emre göre, subay ve generaller, İsveçli diplomat ve askerlerle görüşmeyecek, İsveç şirketleriyle masaya oturmayacak. Yasak, dünyaca ünlü İsveç markalarını da içine alacak şekilde genişletilirse TSK’da askerler "Ericsson" cep telefonlarını, asker eşleri de "Oriflame" makyaj malzemelerini değiştirecek. "Volvo araçlar askeri birliklere giremeyecek. 
     
     CHP’li kadınların koca dayağı korkusu 
     GAZİANTEP DHA 

     CHP Kadın Kolları Başkanlığı tarafından düzenlenen bir toplantıda, kameraman ve foto muhabirlerinin çekim yapması toplantıya gelen kadınlar tarafından "İzinsiz geldik. Kocalarımız fark ederse döver" gerekçesiyle engellendi. 
     "Kamera krizi" CHP’nin Dumlupınar Mahalleevi’nde meydana geldi. Psikolog-yazar Leyla Navaro’nun vereceği konferansı izlemek için gelen kadınlar gazetecilerin görüntü almasını istemedi. Yüzlerini saklayan kadın izleyicilerin kendisine "Buraya kocalarımızdan izinsiz geldik. Gazetelerde görürlerse dayak yeriz" dediklerini belirten CHP Gaziantep İl Kadın Kolları Başkanı Aysel Tokatlı, basın mensuplarını salonun dışına çıkarttı. 
     
     Yeni Asya’ya 6 deprem cezası 
     İSTANBUL Milliyet 

     Yeni Asya Gazetesi’nin 5 yazarı ile Sorumlu Yazıişleri Müdürü, depremle ilgili yazılarından ötürü çeşitli hapis cezalarına çarptırıldı. İstanbul 3 No’lu DGM, Yeni Asya Gazetesi’nin yazarları K zım Güleçyüz, Cevher İlhan, Ali Ferşadoğlu, Mustafa Özcan, Şevki Akgünler ve Sorumlu Yazıişleri Müdürü Mustafa Döküler hakkındaki 6 ayrı davayı karara bağladı. Mahkeme, TCK’nın 312. maddesi uyarınca Döküler ve İlhan’ı 2 yıl 1 ay, Ferşadoğlu, Özcan ve Akgünler’i 1 yıl 11 ay, Güleçyüz’ü ise 1 yıl 8 ay ağır hapis cezasına çarptırdı. Güleçyüz ile Döküler dışındaki sanıkların cezaları ertelendi. 
     



 SİYASET 










</TEXT>
</DOC>
