<DOC>
<DOCNO> 68171 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/17/son/sontur13.html </URL>
<DATE> 2002/02/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Koalisyonda idam cezası tartışması sürüyor... 
</HEADLINE>
<TEXT>

     Devlet Bakanı Nejat Arseven, idam cezasıyla ilgili tartışmaları değerlendirirken, ''Bu konuyu da öncelikle koalisyon içinde çözümlemenin daha doğru olduğunu düşünüyorum'' dedi. 
     MHP Grup Başkanvekili İsmail Köse de AB üzerinden terör örgütü PKK'nın siyasi talepleri örtüşüyorsa, bunu kabul etmenin mümkün olamayacağını dile getirerek, devlete karşı işlenen suçlarda idamın kaldırılmasına MHP olarak kesinlikle karşı olduklarını ve bu konudaki davranışlarını devam ettireceklerini bildirdi. 
     Arseven ve Köse, Türk Demokrasi Vakfı ve Erzurum Vakfı'nın Oran Şehri'ndeki ortaklaşa kullanacakları genel merkez binasının temel atma töreninde gazetecilerin idam cezalarıyla ilgili sorularını yanıtladılar. 
     Köse, ''İdam konusunda MHP'nin Uyum Yasaları'nda olduğu gibi Meclis'in iradesine saygı göstereceği ve idam cezasıyla ilgili farklı görüşleri olsa bile, koalisyonda tartışma yaratmayacağının Başbakan Bülent Ecevit tarafından dile getirildiğini'' belirten bir gazeteciye, şu karşılığı verdi 
     ''Sayın Ecevit ile Sayın Genel Başkanımız arasındaki konuşmaların mahiyetini bilemem. Bu konuda muhataplar belli. Ancak MHP'nin tavrı ortaya konulmuştur. Önce AB kriterlerine uygun, AB katılım ortaklığı belgesine verilen cevapta, idam cezasının ne şekilde yönlendirileceği belirtilmiş ve hükümetin üç ortağının da imzası vardır. 
     Ondan sonra da Anayasa'da gerekli düzenlemeler yapılmıştır. 
     Anayasa da yapılan düzenlemede de 3 tane kriter konulmuştur. Savaş, yakın savaş ve terör ilgili idam cezalarının kaldırılamayacağı ve muhafaza edileceği ifade edilmiştir. 
     Anayasamıza hüküm olarak konulmuştur. Bir tarafta uyum yasaları, bir tarafta Anayasa değişikliği, bir tarafta Ulusal Belge'ye konulmuş hükümler varken, birden bire önümüze konulması, Türkiye'ye gelen AB temsilcilerinin, parti genel başkanlarımız ile Başbakan ile görüşmesi neticesinde gündeme gelmiştir. Anayasa değiştirilmeden idamın kaldırılması mümkün değildir. 
     MHP olarak, normal adli suçlarla ilgili idam konusunun düzenlenebileceği zaten ifade edilmiştir. Ancak, devlete karşı işlenen suçlarda idamın kaldırılmasına MHP olarak kesinlikle karşı olduğumuzu ve bu konudaki davranışımızı devam ettireceğimizi ifade ediyoruz.'' AB Komisyonu'nun genişlemeden sorumlu üyesi Günther Verheugen'in, konuya ilişkin sözlerini nasıl değerlendirdiğinin sorulması üzerine de Köse, ''AB'ye evet dediklerini söyledi. Köse, ''Ama AB üzerinden PKK'nın siyasi talepleri örtüşüyorsa, sizin bunu kabul etmeniz mümkün değildir. Türkiye'nin ona dikkat etmesi gerekiyor'' diye konuştu. 
     Şu anda Türk yargısının karar verdiğini ve cezanın uygulanmasının gerektiğini dile getiren Köse, sözlerini şöyle sürdürdü 
     ''Burada İnsan Hakları Mahkemesi'nden neticesi bekleniyor. Böyle bir aşamada, arkada bırakılan 30 bin kişiyi kale almıyorsanız, şehitleri ve gazileri düşünmüyorsanız, vatanın üniter yapısını düşünmüyorsanız, AB'ye evet diyebilirsiniz. AB'den gelenler ile Türkiye'nin hassasiyetlerini ve Türkiye Devleti'nin içinde bulunduğu şartları iyi değerlendirmek lazım. Bu işler aceleye gelmez. Yani bu işlerde yalnızca muhatap MHP değildir. Bu ülkeyi seven ve düşünen insanlar Meclis'te de vardır. 
     Ama gördüğüm kadarıyla idam kararı Meclis'e geldiğinde, Anayasa değişikliğinin gerçekleşeceğini zannetmiyorum. MHP gibi buna karşı çıkacak birçok milletvekili olacağını biliyorum.'' Köse, terörle ve devlete yönelik suçlarla ilgili idam cezasının şu anda kaldırılmasına MHP'nin sıcak bakmadığını yineleyerek, devamından yana olduklarını sözlerine ekledi. 
     
     "Koalisyon içinde çözülmeli" 
     Devlet Bakanı Nejat Arseven de aynı yöndeki soruyu yanıtlarken, bu konuda anayasada değişiklik yapıldığını, bu konudaki değişikliğe hem hükümeti teşkil eden partilerin hem de muhalefetin ortak iradesi ile gerçekleştiğini söyledi. Konunun gelecek günlerde tekrar gündeme gelebileceğini dile getiren Arseven, çok dikkatli olunması gerektiği belirtti. Arseven, şöyle konuştu 
     ''Koalisyon hükümeti her konudaki uzlaşmacı tavrını büyük bir kararlılıkla gösterdi. Bu konuyu da öncelikle koalisyon içinde çözümlemenin daha doğru olduğunu düşünüyorum. Bu ve bunun gibi konularda muhalefetin de desteği sağlanabilir.'' ''Sorunu çözüme kavuşturmanın yönteminin ne olacağı'' sorusunu yanıtlarken de Arseven, hiçbir hükümetin, getirdiği kanun tasarılarının Meclis'ten geçirilmesi konusunda kendi iradesinin dışında farklı bir yöntemi ortaya koyamayacağını belirtti. 
     






</TEXT>
</DOC>
