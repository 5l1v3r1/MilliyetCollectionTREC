<DOC>
<DOCNO> 61644 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/10/son/sontur26.html </URL>
<DATE> 2002/01/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Büyük özveri..İşten çıkarılan belediye işçileri ücretsiz çalışıyor 
</HEADLINE>
<TEXT>

     Rize Belediyesi'nce ekonomik kriz nedeniyle geçici olarak işten çıkarılan 314 işçiden 50'si, belediye hizmetlerinin aksamaması için ücret almadan çalışıyor. 
     Rize Belediyesi'nde inşaat, asfalt, altyapı ve kanalizasyon gibi işleri için kurulan Emanet Komisyonu'nda çalışan, 31 Aralık'ta geçici süreyle işten çıkarılmalarına rağmen ücretsiz olarak çalışmaya devam eden 50 işçi, yoğun kar yağışı nedeniyle caddelerde oluşan kar birikintilerini temizleyerek, kadrolu olan diğer arkadaşlarına yardımcı oldular. 
     Belediye Başkanı Hızır Hop, Emanet Komisyonu'nda geçici olarak çalışan 314 işçiyi işten çıkardıklarını anımsatarak, şunları söyledi 
     ''İşten çıkardığımız işçilerden bazıları bize gelerek ücret almadan çalışmak istediklerini belirttiler. Bu arkadaşların yaptığı ülkemiz için örnek bir davranıştır. Zorda kaldığımız zaman bu arkadaşlar belediyemize yardımcı oluyorlar. Yaptıkları büyük bir özveridir. Kar yağışı nedeniyle birçok mahallemizde yollarımız ulaşıma kapalı, bu arkadaşlarımız bize yardımcı oluyor. Belediye hizmetlerimiz büyük oranda aksamamış oluyor. Ben de kendilerini en kısa zaman içerisinde tekrar işe alacağım.'' Ücret almadan çalışan işçiler ise işten çıkarıldıklarında, belediyenin işlerinin aksadığını belirterek, ''Biz de bunu fark ederek ücret almadan kendi isteğimizle çalışmaya karar verdik. 50'ye yakın arkadaş biraraya gelerek çalışmaya başladık. Sıcak sobamızın yanında oturup çayımızı içebilirdik fakat belediyenin işleri aksamaması daha önemli. Biz ücret almadan bile çalışırız, bu davranışımız herkese örnek olsun'' dediler. 
     






</TEXT>
</DOC>
