<DOC>
<DOCNO> 90983 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/20/son/soneko08.html </URL>
<DATE> 2002/06/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Kayıt dışı istihdamın bedeli 9.5 katrilyon lira 
</HEADLINE>
<TEXT>

     Türkiye'de yaklaşık 6 milyon 300 bin kişinin kayıtdışı ve eksik istihdam edilmesinden ötürü, devletin yılda 9 katrilyon 567 trilyon lira tutarında kaybı olduğu bildirildi. 
     Türk-İş tarafından yapılan araştırmaya göre, Türkiye'de halen 2 milyon 600 bin kayıtdışı istihdam bulunurken, 3 milyon 700 bin eksik istihdam Haftada 40 saatin altında çalışanlar ile işsiz yer alıyor. 
     Araştırmada, resmi olarak eksik istihdam ve işsiz görünen 3 milyon 700 bin kişinin bir şekilde herhangi bir işte kayıtdışı çalıştığı belirtilerek, eksik istihdam ve işsizlerle birlikte Türkiye'de toplam 6 milyon 300 bin kişinin kayıtdışı olarak istihdam edildiği 
     kaydedildi. 
     Araştırmada, 6 milyon 300 bin kişinin kayıtdışı çalışmasından ötürü, devletin yılda, yürürlükteki asgari ücret üzerinden 7 katrilyon 37 trilyon lirası SSK primi, 1 katrilyon 900 trilyon lirası gelir ve 
     damga vergisi, 630 trilyon lirası da işsizlik sigortası primi olmak üzere toplam 9 katrilyon 567 trilyon lira kaybı olduğu belirtildi. Kayıtdışı istihdamın ve ekonominin büyümesinde kurumlaşmış işletmelerin azlığı ile küçük ve orta boy işletmelerin fazla olmasının önemli rol oynadığı vurgulanan Türk-İş araştırmasında, kayıtlı 382 bin 932 işyerinden 306 bin 442'sinde 1 ile 9 arasında işçinin istihdam edildiği kaydedildi. Kayıtlı 18 bin 471 kamu işyerinde çalışan işçi sayısının toplam 782 bin olduğu, buna karşılık kayıtlı 364 bin 461 özel işyerinde ise toplam 3 milyon 782 bin kişinin istihdam edildiğine dikkat çekilen araştırmada, kamuda her bir işyerinde 42, özel sektörde ise bir işyerinde 10 işçinin çalıştığı vurgulandı. 
     
     KAYITDIŞI İSTİHDAMI TETİKLEYEN FAKTÖRLER 
     Türk-İş araştırmasında, özellikle büyük ölçekli işletmelerin, işgücü maliyetlerini düşürmek amacıyla üretimin belirli aşamalarında fason üretim yaptığı ya da üretimde taşeron firmaları devreye soktuğu belirtilerek, fason üretim yapan işyerleri ile taşeron işyerlerinde kayıtdışı istihdamın daha çok olduğu ifade edildi. 
     Kayıtdışı istihdamın ve beraberinde kayıtdışı ekonominin yoğunlaşmasında, sosyal güvenlik primleri ve istihdam ile ilgili kesintilerin yüksekliği, yapılan denetimlerin ve uygulanan cezaların yetersizliği, etkisiz ve verimsiz bir sosyal güvenlik sistemi ile bürokratik işlemlerin fazlalığının etkili olduğu kaydedildi. 
     





</TEXT>
</DOC>
