<DOC>
<DOCNO> 61187 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/08/son/sondun16.html </URL>
<DATE> 2002/01/08/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD "Terörle mücadele Afganistan dışında sürecek" 
</HEADLINE>
<TEXT>

     ABD Savunma Bakan Yardımcısı Paul Wolfowitz, Afganistan'dan sonra teröristleri barındıran öteki ülkelere karşı da harekete geçeceklerini söyledi. 
     New York Times gazetesine demeç veren bakan yardımcısı, Somali'nin teröristleri çekecek anarşik bir ortama sahip olduğunu, Yemen, Endonezya ve Filipinler'de de teröristlerin ''cirit attığını'' söyledi. 
     Wolfowitz, ''Somali, El Kaide militanlarının kaçacağı en cazip ülke olarak gözüküyor. Çünkü bu ülkede hükümet ya yok ya da çok zayıf'' dedi ve istihbarat servislerinin, Somali'de Afganistan'daki gibi yerel müttefikler aramakta olduğunu belirtti. 
     ABD'nin Filipinler'de, ordunun Ebu Seyyaf grubuna karşı girişeceği operasyonları destekleyebileceğini bildiren Wolfowitz, Endonezya'da ise Müslümanlarla Hıristiyanlar arasındaki çatışmalara doğrudan müdahale etmenin çok zor olacağını, çünkü Endonezya'nın çok büyük bir coğrafya olduğunu söyledi. 
     Bakan yardımcısı, demecinde Irak'tan söz etmedi. 
     






</TEXT>
</DOC>
