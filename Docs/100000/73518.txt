<DOC>
<DOCNO> 73518 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/20/siyaset/siy03.html </URL>
<DATE> 2002/03/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Cem’in Kıvrıkoğlu açıklaması 
</HEADLINE>
<TEXT>
ABD diretti Hayır’ diyemedik 
İsmail Cem, Kıvrıkoğlu görüşmesi için ABD’nin çok ısrar ettiğini söyledi 
     UTKU ÇAKIRÖZER, SALİHA ÇOLAK Ankara 

     Dick Cheney’in askeri ilişkileri doğrudan Genelkurmay Başkanı Orgeneral Hüseyin Kıvrıkoğlu’yla görüşmek istemesi, Dışişleri Bakanlığı’nda gerginlik yarattı. Başta İsmail Cem olmak üzere Dışişleri üst yönetimi ABD’nin talebine başından karşı çıkarak, siyasi - askeri tüm görüşmelerin Başbakan Ecevit’le yapılmasını istedi. Ancak Washington’un direnci kırılamayınca, Cem’in de katılacağı Cheney - Kıvrıkoğlu görüşmesine evet yanıtı verildi. Washington’un ısrarı, Kıvrıkoğlu’nu da 1998 yılından bu yana titiz davrandığı "yabancı liderlerle görüşmeme" prensibini de bozmak zorunda bıraktı. Kıvrıkoğlu, dört yıl sonra ilk kez yabancı bir siyasetçiyle bir araya geldi. 
     
     Sorun kişiselleşti 
     Dışişleri Bakanı İsmail Cem de yaptığı açıklamada ABD Başkan Yardımcısı Dick Cheney’in Kıvrıkoğlu ile görüşme konusunda ısrar ettiğini, bu istek karşısında "Hayır" diyemediklerini söyledi. Bakan İsmail Cem, Körfez Savaşı sırasında Türkiye’nin müttefikleri tarafından yalnız bırakılması ve bunun sonucunda karşı karşıya kaldığı ekonomik sıkıntılara dikkat çeken üyelerin uyarıları üzerine, "Türkiye’nin her zaman müdahaleye karşı olduğunu söylediğini" belirterek, "Bu mesele biraz da Başkan George W. Bush’un iç kamuoyuna karşı Irak’ta rejimin değişmesi ve Saddam’a karşı kişisel bir meselesi haline dönüştü" diye konuştu. 
     



 SİYASET 
















</TEXT>
</DOC>
