<DOC>
<DOCNO> 76018 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/02/son/sonspo06.html </URL>
<DATE> 2002/04/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Tarihte Türkiye Kupası finalleri... 
</HEADLINE>
<TEXT>

     Beşiktaş ile Kocaelispor arasında yarın Bursa'da yapılacak finalle 40. kez sahibini bulacak Türkiye Kupası, şimdiye kadar 31 kez çift, 8 kez de tek maç şeklinde düzenlendi. 
     Türkiye Kupası 1965-66, 1966-67, 1983-84, 1985-86, 1989-90, 1990-91, 1999-2000 ve 2000-01 sezonlarında tek, diğer sezonlarda ise çift maçlı finallerle sahibine ulaştı. 
     Türkiye Kupası'nın 39 yıllık geçmişinde kupalar 1'er kez hükmen galibiyet ve kura sonucu sahiplerini buldu. 1963-64 sezonunda Galatasaray ile Altay takımları arasında yapılan final maçının ilki 0-0 berabere sonuçlandı. Rövanş maçı ise hükmen Galatasaray lehine tescil edildi. Böylece kupa tarihinde ilk kez bir maç hükmen sonuçlanmış oldu. 
     Öte yandan, 1966-67 sezonunda Altay ile Göztepe arasında yapılan final maçı 2-2 berabere sonuçlandı. Kupayı, kura atışı sonucu Altay müzesine götürürken, yine kupa tarihinde bir ilk gerçekleşti. 
     
     Uzatmalarda gülenler... 
     Türkiye Kupası şimdiye dek 4 kez uzatma dakikalarının sonuçlarına göre havaya kaldırıldı. 
     Tek maçlı finallerde 1983-84 sezonunda Trabzonspor Beşiktaş'ı 2-0, 1990-91 sezonunda Galatasaray, Ankaragücü'nü 3-1, 1999-2000 sezonunda 
     da Galatasaray, Antalyaspor'u 5-3 yenerek, kupaya uzandı. 
     1995-96 sezonunda ise Galatasaray, ilk maçta 1-0 yendiği ezeli 
     rakibi Fenerbahçe ile rövanşı Kadıköy'de oynadı. Normal süresi 1-0 Fenerbahçe'nin üstünlüğüyle kapanan maçın uzatma bölümünde 1 gol atan Galatasaray, ilk maçtaki avantajıyla kupayı kazanmayı bildi. 
     
     Penaltılarla kazanılan kupalar 
     Türkiye Kupası'nın 39 yıllık geçmişinde şimdiye dek 3 takım kupayı penaltı atışları sonucu müzesine götürdü. 
     1975-76 sezonunda Galatasaray ile Trabzonspor takımları arasındaki 
     finalin her iki maçı da tarafların 1-0 galibiyetiyle sona erince, penaltı atışlarına geçildi. Seri penaltı atışları sonucu rakibini 5-4 yenen Galatasaray, kupayı kazandı. 1997-98 sezonunda ise Beşiktaş ile Galatasaray finalde karşı karşıya geldiler. Her iki maç da 1-1 berabere sonuçlanırken, seri penaltı atışları sonucu rakibine 5-3 üstünlük sağlayan siyah-beyazlılar, mutlu sona ulaşan ekip oldu. Kupanın son sahibi de penaltı atışlarıyla Gençlerbirliği oldu. Geçen sezon Fenerbahçe ile Kayseri'de karşılaşan Ankara ekibi, 2-2 sona eren normal süre ve uzatma dakikalarının ardından seri panaltı atışlarıyla rakibine 6-3 üstünlük kurarak, kupayı müzesine götürdü. 
     
     En ilginç final 
     Türkiye Kupası tarihinde en ilginç finallerin başında 1991-92 sezonunda Trabzonspor ile Bursaspor arasında oynananı geliyor. 
     Bursa'da yapılan finalin ilk maçını 3-0 kazanan yeşil-beyazlılar, rövanş için Trabzon'a oldukça büyük avantajla gitti. Hüseyin Avni Aker Stadı'ndaki rövanş maçının hemen başında 1 de gol bulan Bursaspor, artık kupayı kazandım gözüyle baktığı maçı 5-1 yitirerek, büyük bir şok yaşadı. Bordo-mavili ekip ise üst üste attığı 5 golle adeta bir futbol mucizesini gerçekleştirdi ve Türkiye Kupası tarihindeki en ilginç final sonrası kupayı müzesine götürdü. 
     
     En farklı final 
     Kupada şimdiye dek en farklı skorlu galibiyeti, Gençlerbirliği elde etti. Başkent takımı, 1986-87 sezonunda Eskişehirspor ile Ankara'da yaptığı maçı 5-0 kazanarak, 39 yıllık Türkiye Kupası geçmişinde en farklı skora ulaştı. 
     1991-92 sezonunda ise Trabzonspor, kendi evindeki rövanş maçında Bursaspor'u 5-1 yenmişti. 
     
     En çok rastlanan skor 1-0 
     Türkiye Kupası finallerinde en çok rastlanan skor 1-0 olarak dikkat çekiyor. 
     Finaldeki maçlardan 16'sı 1-0, 10'ar tanesi 2-0 ve 2-1, 9'u 0-0, 8'i 1-1, 5'i 3-0, 3'ü 3-1, 2'şer tanesi 2-2 ve 3-2, 1'er tanesi ise 5-0, 5-1, 5-3 sonuçlandı. 
     Bu arada 1 maç hükmen, 3 maç da penaltı atışlarıyla sonuçlandı. 
     






</TEXT>
</DOC>
