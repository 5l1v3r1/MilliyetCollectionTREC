<DOC>
<DOCNO> 77538 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/10/son/sondun21.html </URL>
<DATE> 2002/04/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Oscar alan yıldız Halle Berry göze geldi 
</HEADLINE>
<TEXT>

     ''En İyi Kadın Oyuncu Oscar''ını alan Halle Berry, James Bond filmi çekimi sırasında meydana gelen küçük bir kaza nedeniyle gözünden ameliyat oldu. 
     İnternetteki ''peoplenews'' sitesinde yer alan habere göre, Pierce Brosnan ile başrolünü paylaştığı filmde Bond kızını oynayan Berry'nin sol gözüne, bir helikopterin düşmesi sahnesi sırasında patlatılan sis bombasından bir parça isabet etti. 
     Acil olarak hastaneye kaldırılan Berry'nin gözüne gelen parça, 30 dakika süren ameliyatla çıkarıldı. 
     Berry'nin tedavisiyle ilgilenen Dr. Antonio Fernandez, 33 yaşındaki aktristin gözünde kalıcı bir hasar olmayacağını belirterek, ''Çok daha ciddi bir durum olabilirdi. Gerçekten çok şanslı'' dedi. 
     Hayata bağlılığı ve azmiyle takdir toplayan Halle Berry'nin, ameliyattan sonra film setine döndüğü bildirildi. 
     Afrika kökenli Amerikalı siyah oyuncu Berry, ''Monster's Ball'' adlı filmdeki rolüyle bu yıl 74'üncüsü dağıtılan Oscar ödüllerinde ''en iyi kadın oyuncu'' ödülünü kazanmıştı. 
     

     
</TEXT>
</DOC>
