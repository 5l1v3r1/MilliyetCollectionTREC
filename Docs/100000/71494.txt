<DOC>
<DOCNO> 71494 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/08/son/soneko10.html </URL>
<DATE> 2002/03/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Borsada manipülatif işlem korkusu... 
</HEADLINE>
<TEXT>

     Borsa Yatırımcıları Derneği BORYAD , Türkiye'nin kredi notu yükselecek diye dün piyasalara asılsız haber yayıp daha sonra bu haberi desteklercesine alım satım yapanların işlemlerinin incelenmesini istedi. 
     Dernek Başkanı Ali Bahçuvan ve Başkan Yardımcısı Veli Serdar Vilyoni imzalarıyla yapılan yazılı açıklamada, yalan yanlış haberleri ortaya süren çevrelerin parasal boyutu yüksek girişimlerle önce hareketi başlatıp daha sonra yatırımcıları avlamaya çalıştıkları öne sürüldü. 
     Dün piyasalarda yaşanan hareketler izlendiğinde, borsada, döviz ve faiz piyasalarında bu amaca yönelik sert hareketlerin göze çarptığı savunulan açıklamada, şu görüşler dile getirildi 
     ''Kamuoyu, Türkiye'nin kredi notu yükselecek yalan haberini, sabah saat 8.30'da piyasalara yayıp daha sonra bu haberi desteklercesine alım-satım yapan kurumları ve bu kurumların müşterilerini merak etmektedir. Bu konuda hem Merkez Bankası, hem de İMKB ve SPK'ya bu işlemleri inceleyip kamuoyuna ilan etme, bir manipülasyona yol açanları ise cezalandırma görevi düşmektedir.'' Açıklamada, önce hisse senedi bazında oynanan oyunların, daha sonra tüm borsayı şimdi de tüm piyasaları egemenliğine aldığı iddia edilerek, bu oyunların artık engellenmesi gerektiği bildirildi. 
     






</TEXT>
</DOC>
