<DOC>
<DOCNO> 55961 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/07/spor/spo03.html </URL>
<DATE> 2001/12/07/ </DATE>
<TIME>  </TIME>
<AUTHOR>  </AUTHOR>
<HEADLINE>
ASLAN’IN HAKKI ASLAN’A 
</HEADLINE>
<TEXT>

İspanyol gazeteleri, Capone’nin oyundan atılması için "Hata" dediler, Alman hakem Merk’in ikinci yarıda Barcelona forması giydiğini vurguladılar 
     AS Türk belası 
     "Barcelona, hakemin yardımına karşın iki puan verdi. Bu maç, grupta Galatasaray’ın da dikkate alınması gerektiğini gösterdi. Barcelona’nın atakları, disiplinli ve organize Galatasaray savunması karşısında etkisiz kaldı. Hakem ikinci yarıda Barcelona forması giydi. Capone’yi ilk faulünde oyundan atarken, Barcelonalı oyuncuların faullerini görmezden geldi." 
     
     VANGUARDİA Trajedi engellendi 
     "İlk yarı bittiğinde Barcelona’da bir facia yaşanıyordu. Saviola’nın fırsatçılığı ve Galatasaray’ın sayıca azalması sayesinde trajedi engellendi. İkinci yarıda Saviola’nın golü ve Galatasaray’ın 10 kişi kalmasıyla maç dengelendi. Bundan sonra seyirci Barcelona’yı ateşledi." 
     
     EL MUNDO Zor kurtuldu 
     "Barcelona, herşey aleyhineyken, bir puanı kurtardı. İlk yarıda kanatları kullanamayan ve gol yollarında organize olamayan Barcelona, ikinci yarıda toparlandı, yenilgiden kurtuldu. Barcelona galip de gelebilirdi ama, Galatasaray savunması ve kalecisi buna izin vermedi." 
     
     EL PAİS Kriminal yol 
     "Barcelona kendisinden güçsüz Galatasaray’ı medeni yoldan yenemeyince, kriminal yola başvurdu. Hakem de Galatasaray’ı cezalandırdı. Galatasaray’ın soğukkanlı iki golünden sonra Barcelona, üçüncü golü yeme telaşına düştü. Saviola’nın golleri Barcelona’ya canlılık getirmedi. Hakem, Capone’ye haksız bir kırmızı kart çıkarttı." 
     
     ABC Saviola kurtardı 
     "İki farklı görüntü veren Barcelona’yı Saviola kurtardı. Galatasaray, Barcelona’nın zayıflıklarından en iyi biçimde yararlanmayı bildi. İlk yarıda 100 bin kişi yalnızca iki Barcelona atağı izledi. Barcelona’ya bir puanı, ikinci yarıda inisiyatif alan Saviola kazandırdı." 
     
     İTALYAN BASINI 
     LA GAZZETTA DELLO SPORT Barça acı çekti 
     "Galatasaray, Barcelona’ya acı çektirdi. Lucescu’nun takımını yalnızca Saviola durdurabildi. Barcelona, ilk 10 dakika mükemmel oynadı, art arda yediği iki golden sonra zafere ulaşmak için herşeyi denedi, ama başaramadı. Sonuçta Roma’yı memnun eden beraberlik çıktı." 
     
     CORRİERE DELLO SPORT Çökme riski 
     "Arjantinli Saviola’dan 2 gol. Barcelona, Türkler karşısında çökme riski yaşadı, daha sonra beraberliğe memnun oldu. Nou Camp’ın yeni idolü genç Saviola." 
     
Capone ile yeniden      GALATASARAY, Capone ile 2.5 yıllık anlaşma yapacak. Barcelona’da Sarı - Kırmızılı yöneticilerle görüşen Brezilyalı futbolcu, kendisine yapılan teklife "Alacaklarımı ödeyin hemen imzalayayım" dedi. Bunun üzerine Abdürrahim Albayrak, Capone’ye bugün için söz verdi. Bu arada Capone, gördüğü kırmızı kart ile ilgili olarak "Rivaldo’yu Brezilya’dan tanıyorum. Kendisini bilerek attı. Hakem de bunu yedi" yorumunu yaptı. 
     



 SPOR 






















</TEXT>
</DOC>
