<DOC>
<DOCNO> 55260 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/03/siyaset/siy02.html </URL>
<DATE> 2001/12/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Avrupa ordusunda rolümüz netleşti 
</HEADLINE>
<TEXT>

     ÖZGÜR EKŞİ Ankara 

     Türkiye ile AB arasında iplerin gerilmesine neden olan Avrupa ordusunun kurulmasında Türkiye'nin rolü belli oldu. Türkiye Avrupa Güvenlik ve savunma Politikası AGSP 'de hem taviz verdi, hem istediklerini aldı. 
     Başbakanlık'ta yapılan güvenlik zirvesi sonucunda Türkiye bu konuda nasıl davranacağına karar vermiş oldu. 
     Alınan bilgiye göre, "Hiçbir bunalımda AB ordusu NATO üyesi ülkelere karşı kullanılmayacak". Bu durumda Türkiye ile Yunanistan arasında çıkacak herhangi bir gerilimde AB ordusunun müdahalesi gündeme gelmeyecek. Türkiye'nin AB'ye kabul ettiğini bildirdiği AGSP'nin Kıbrıs ve Ege ile ilgili konularında Yunanistan'ın itirazlarının bulunduğu biliniyor. Şimdi AB'nin Yunanistan'ın muhtemel itirazlarını sonuca bağlaması gerekiyor. Yetkililer, AB'nin, Kıbrıs ve Yunanistan konusunda Türkiye'ye sözlü değil, yazılı güvence verdiği belirtiyor. 
     Türkiye, kendi güvenliğini yakından ilgilendiren diğer konularda ise karar alma mekanizmasında yer almayacak. Türkiye, eski ısrarından "Türkiye'nin çevresinde yapılan operasyonlarda Türkiye'nin oy hakkı olmayacak ama onayı alınacak" cümlesi ile vazgeçti. Bölgede yapılan çalışmalar bir operasyonun gerekli olduğu düşüncesi ile sonuçlanırsa Türkiye'nin "endişeleri dikkate alınacak". Türkiye, eğer operasyonlarda yer alırsa, katılımı oranında oy hakkı tanınacak. Operasyonun askeri büyüklüğünün yüzde 15'ine kadar olan bölümüne Türkiye katılım taahhüdünde bulunursa, bu operasyonlarda karar nitelikli oy çoğunluğuyla alınacak ve Türkiye oylamada yer alacak. 
     Bu anlaşmayla, Türkiye en önemli şart olarak öne sürdüğü Avrupa ordusunun tüm karar mekanizmalarında yer alma ve veto hakkı kullanma ısrarından vazgeçmiş oluyor. Türkiye NATO imkan ve yeteneklerinin hepsi için NATO'da oylama istiyordu. Ancak Türkiye bu ısrarından da vazgeçmiş oldu. 
     



 SİYASET 










</TEXT>
</DOC>
