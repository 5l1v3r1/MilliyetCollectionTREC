<DOC>
<DOCNO> 89910 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/14/son/sontur15.html </URL>
<DATE> 2002/06/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Sağlık Bakanı "Başbakanın sağlık durumunu sorgulamıyoruz" 
</HEADLINE>
<TEXT>

     Sağlık Bakanı Osman Durmuş, Başbakan Bülent Ecevit'in hastalığını sorgulamadıklarını ve rapor da istemediklerini belirterek, ''Her insanın olduğu gibi hasta olmak siyasilerin de hakkıdır'' dedi. 
     Durmuş, Yolova Termal Tesisleri Akupunktur Merkezi'nde gazetecilerin sorularını yanıtladı. Durmuş, Başbakan Bülent Ecevit'e de akupunkturu tavsiye edip etmediğini soran bir gazeteciye, Başbakan'ın rahatsızlığının bu akupunktur tedavisiyle ilgili olmadığını söyledi. 
     Başbakan Ecevit'in sağlık durumuna ilişkin bir soru üzerine de Durmuş, bu konunun Başbakan'ın doktorları tarafından açıklanabileceğini belirtti. ''Düzenli bilgi alıyormusunuz '' şeklindeki bir soruya karşılık da Durmuş, ''Başbakanı'ın sağlık durumunu sorgulamıyoruz. Raporda istemiyoruz. Düzenli bilgiler tutuluyor. Gerekli olduğunda devlet arşivinde var'' diye konuştu. 
     Durmuş, ''Başbakan'ın daha genç olmasını ister miydiniz '' şeklindeki soruya da şu yanıtı verdi 
     ''Benim istemem önemli değil. Vatandaş kimi seçmişse o başbakandır. Demokrasiye saygı duymak lazım. Bireylerin istek ve arzuları değil toplumsal talebin uygulanması lazım. O nedenle belli periyotlarla seçime gidiliyor. Bunun sebebi, 'iktidara getirdiğiniz kabinenin icraatlarından memnun değil misiniz. Onaylayın yeniden seçin' diyoruz. O zamanda halk yeniden fikrini beyan ederek seçiyor. 
     Bunu halka bırakmak lazım. Köşe yazarları ya da bakanların görüşüne göre Başbakan değişmez.'' ''Halk oy verirken hastalığını bilmiyordu'' diyen bir gazeteciye de Durmuş, ''Yaş grubunu biliyordu'' dedi. 
     Başbakan'ın kaburgalarında 3 kırık bulunduğunu söyleyen ve kemiklerin kaynama süresini soran bir gazeteciye de Durmuş, ''Ben bir tane kırık biliyordum. Kemiklerin kaynama süresi kalsiyum metabolizmasına verilen destekle ilgilidir. Değişebilir'' yanıtını verdi. 
     Devlet Bakanı Kemal Derviş'in bugün ameliyat olduğunu belirterek, ''Siyasilere nazar mı değdi '' sorusunu soran gazetecilere de Durmuş şu yanıtı verdi 
     ''Bu bir ekol meselesidir. Bir davranış biçimidir. Sağlık Bakanı olarak ben siyasetçilere ısrarla şunun söylüyorum. Türk toplumundaki siyasetçiler hastalanmaz diye bir anlayış vardı. Bundan vazgeçiniz. 
     Hastalıklar daha büyük sonuçlara ulaşmadan zamanında tedavi olunuz, çekinmeyiniz. Her insanın olduğu gibi hasta olmak siyasilerin de hakkıdır. Gidin tedavi olun. Basın yazacak, şu hastalığı varmış diyecek diye çekinmeyin. Bunun ertelenmesi demek hastalığın derinleşmesi veya teşhisi mümkün olmayan boyutlara ulaşması demektir. 
     Ben diyorum ki hastalığınızı saklamak yerine tedavi olmayı deneyin. 
     Her zaman hasta olmak gibi bir zorunluluk yok. 6 ayda bir hasta olmasanız da check-up yaptırın. Hizmet üretmeye inanıyorsanız, daha iyi hizmet üretme şansınız elinizde varken sağlıklı kalın, sağlıklı kalmanın yolu check-uptan geçmek ve hastalıkları tedavi etmektir.'' 
     





</TEXT>
</DOC>
