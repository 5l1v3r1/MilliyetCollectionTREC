<DOC>
<DOCNO> 87651 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/03/son/sondun05.html </URL>
<DATE> 2002/06/03/ </DATE>
<TIME>  </TIME>
<AUTHOR>  </AUTHOR>
<HEADLINE>
FBI "11 Eylül'den sonra tüm dünyada bir dizi saldırıyı önledik" 
</HEADLINE>
<TEXT>

     İstihbarat skandalıyla sarsılan Amerikan Federal Soruşturma Bürosu'nun FBI Başkanı Robert Mueller, 11 Eylül terörist saldırılarından sonra, başka saldırıları önlemeyi başardıklarını öne sürdü. 
     Mueller, planlanan bu saldırılara ilişkin bilgi vermedi. FBI Başkanı'na göre, son olarak Singapur, Fransa ve İspanya'da terörist saldırı planlarının önüne geçildi. 
     Robert Mueller, CBS televizyonuna yaptığı açıklamada, ''11 Eylül'den bu yana, bütün dünyada bir dizi terörist saldırıyı önlemeyi başardık. Bunları kamuya açıklamadık, ancak bazıları ABD içindeydi'' dedi. 
     Bu açıklamanın, FBI'ın, 11 Eylül saldırılarını önlemede ve gelen istihbaratı değerlendirmede başarısız olduğuna ilişkin eleştirilere maruz kalmasının hemen ardından gelmesi dikkati çekti. 
     FBI'ın bağlı bulunduğu Adalet Bakanı John Ashcroft ise istifa etmesi yönünde baskı altında bulunan Mueller'in ''çok iyi iş yaptığını'' söyledi. Ashcroft, Fox News televizyonuna açıklamasında, ''Şu anda savaştayız ve gerekeni yapmamız lazım. Mueller işini iyi yapıyor'' dedi. 
     Mueller, 11 Eylül saldırılarından bir hafta önce FBI'ın başına getirilmişti. 
     





</TEXT>
</DOC>
