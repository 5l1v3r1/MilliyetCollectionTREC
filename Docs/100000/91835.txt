<DOC>
<DOCNO> 91835 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/24/son/sontur17.html </URL>
<DATE> 2002/06/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Ecevit ''Çarşamba öğleden sonranın idari izin olması uygun'' 
</HEADLINE>
<TEXT>

     Başbakan Bülent Ecevit, bu hafta içinde doktorlardan olumlu görüş gelmesi durumunda çalışmalarına derhal başlayacağını belirterek, ''Bunu sabırsızlıkla bekliyorum'' dedi. 
     Ecevit, 26 Haziran Çarşamba günü Türkiye ile Brezilya arasında oynanacak olan Dünya Kupası yarı final karşılaşmasını bütün yurttaşların heyecanla ve umutla beklediklerini ifade ederek, bu nedenle Çarşamba günü öğleden sonrası için idari izin verilmesinin uygun olacağını kaydetti. 
     Başbakan Ecevit, gazetecilerin yazılı olarak ilettikleri sorulara, Basın Müşaviri Cem Avcı aracılığıyla yazılı yanıtlar verdi. 
     Başbakan Ecevit'e yöneltilen sorular ve yanıtları şöyle 
     Soru ''Muhalefet partileri ile uzlaşmanız zorlaştı. İdam ve anadilde eğitim gibi AB düzenlemeleri Ekim ayına mı kalıyor '' Ecevit ''AB ile ilgili konularda muhalefetle henüz bir uzlaşmaya varamadık. Ama yine de umutluyum. Çünkü AB, hükümetin ve ulusun sorunudur. İlke olarak, başlıca bütün partiler AB'de üyelik amacını benimsediklerine göre, mutlaka aralarında uzlaşmaları gerekir. DSP diğer partilerle bu konuda başlattığı diyaloğu sürdürüyor.'' Soru ''Meclis tatili 1 Temmuz'da başlayacak. AB kriterleri konusunda muhalefet ile uzlaşma sağlanırsa TBMM'yi olağanüstü toplantıya çağırır mısınız '' Ecevit ''Muhalefetle uzlaşma olanağı sağlanırsa, Meclis'in olağanüstü toplantıya çağırılması da elbette düşünülebilir.'' Soru ''Dışişleri Bakanı İsmail Cem, 'AB ile ilgili düzenlemeler seçimden sonra kurulacak hükümetçe yapılabilir' dedi. Bu görüşe katılıyor musunuz '' Ecevit ''Dışişleri Bakanı Sayın İsmail Cem ile henüz bu konuyu görüşebilmiş değilim.'' Soru ''Bankacılık sektörüyle ilgili son operasyon bu sektöre ilişkin kaygılarınızı giderdi mi Benzer operasyonlar devam edecek mi '' Ecevit ''Bankacılık sektörüyle ilgili operasyonlara hükümet karar vermez. Çünkü bu konudan sorumlu özerk veya bağımsız kuruluşlar kurulmuştur. Ancak bunların işleyişinde bazı aksaklıklar olursa, hükümet bu aksaklıkların giderilmesine yardımcı olur.'' Soru ''Doktorların onayını almadan ilan ettiğiniz toplantı ve görüşmelerin daha sonra iptal edilmesi kamuoyunda yaratılan beklenti nedeniyle ekonomiyi olumsuz yönde etkiliyor. Bu konudaki eleştirileri nasıl değerlendiriyorsunuz '' Ecevit ''Geçirdiğim rahatsızlığın ekonomiyi olumsuz yönde etkilemesine veya dalgalanmalara yol açmasına üzülüyorum. Türkiye'de pazar ekonomisi uygulandığına göre, ekonominin bu gibi etkenlerden etkilenmeksizin işlemesi gerekir.'' Soru ''27 Haziran'daki sağlık kontrolünün ardından Başbakanlık mesainize başlayabilecek misiniz Doktorlar müsaade etmezse ne yapacaksınız '' Ecevit ''Bu hafta içinde değerli doktorlarımızdan olumlu görüş gelirse, çalışmalarıma derhal başlayacağım. Bunu sabırsızlıkla bekliyorum.'' Soru ''Doktorlarınız tarafından uygulanan tedavinin yanlış olduğu iddialarına yanıtınız nedir '' Ecevit ''Benim sağlık durumumla ilgilenen değerli doktorların hepsine tam güvenim var. Bu konuda gelişigüzel haberler veya spekülasyonlar çok yersiz ve üzücüdür.'' Soru ''Türkiye'nin Brezilya ile Çarşamba günü oynayacağı Dünya Kupası yarı final karşılaşması için kamu çalışanları idari izinli sayılacak mı '' Ecevit ''Çarşamba günü oynanacak milli maçı bütün yurttaşlarımız heyecanla ve umutla bekliyorlar. O nedenle Çarşamba günü öğleden sonrası için idari izin verilmesi uygun olur. Bu vesileyle futbolcularımıza ve teknik yönetime başarılar diliyorum.'' 
     





</TEXT>
</DOC>
