<DOC>
<DOCNO> 74036 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/22/son/sonspo06.html </URL>
<DATE> 2002/03/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaşlı Tümer "Şöhretimiz arttıkça özgürlüğümüz azalıyor" 
</HEADLINE>
<TEXT>

     Beşiktaş'ın orta alan oyuncusu Tümer Metin, büyük takımda oynamanın kendilerine daha fazla sorumluluk yüklediğini belirterek, ''Burada şöhretimiz arttıkça özgürlüğümüz azalıyor'' dedi. 
     Siyah-beyazlı takımın golcü futbolcusu İlhan Mansız'a ait ''www.ilhanmansiz.org'' adresli internet sitesine konuk olan Tümer, Beşiktaş gibi büyük takımlarda beklentilerin fazla olduğunu vurgulayarak, şöyle konuştu 
     ''Beşiktaş, hiç şüphesiz Türkiye'nin en büyük camialarından biri ve beklentiler çok büyük. Herkes sizden en iyisini istiyor. Bu beklentiler ışığında sonuca etki edecek olan futbolcular ön plana çıkıyor. Benim vereceğim bir gol pası, bir futbolcunun atacağı bir gol birşeyler ifade ediyor. Büyük takımda oynamak, büyük bir sorumluluk getiriyor. Sonuçta ne kadar sorumluluk alırsanız, şöhretiniz o kadar artarken, özgürlüğünüz de bir o kadar kısıtlanıyor. Bunlar hep ters orantılı değişiyor.'' 
     
     "Şöhret o kadar güzel değil" 
     Samsunspor'da oynadığı dönemde dinlenmek için İstanbul'a geldiğini kaydeden Tümer, sözlerini şöyle sürdürdü 
     ''Ben Samsun'dayken kafam bozulduğunda ya da birşeylere canım sıkıldığında atlayıp İstanbul'a geliyordum. Biryerlere gidip kafamı dinliyordum. Bir şekilde deşarj olmayı başarabiliyordum. Şimdi ise bunu yapabilme şansım hemen hemen hiç yok. Yalnız kalıp kafamı dinleme imkanını bulamıyorum. İstanbul'da yaşıyorum ama İstanbul'u gezemiyorum bile. İlgi herkesin hoşuna gider. Ama fazlası olduğu zaman, hele bir de özel yaşamınıza girildi mi bu sizi rahatsız ediyor. Kısaca şöhret sanıldığı kadar güzel birşey değil.'' 
     
     "İçim dışım bir" 
     Tümer, Beşiktaş'a geldikten sonra değişmediğini belirterek, ''İstanbul'a gelince değişmedim. Samsun'daki Tümer neyse, Beşiktaş'taki Tümer de o. İçim dışım birdir. Aklıma geleni anında dışarı vururum. Lafımı esirgemem. Dilimin kemiği yoktur. Ağzıma geleni yutkunmam. Eğer yutkunursam kişiliğimi, benliğimi kaybederim. O zaman yaşayamam. Söylediklerimin birini rahatsız etmesi açıkçası beni pek ilgilendirmiyor. Gerçi bunları söylerken sütten ağzı yanmış biri olarak konuşuyorum. Maalesef ister istemez kendimi kısıtladığım bile oluyor. Medyaya göre yaşamak hoş bir durum değil ama bazen onlara göre yaşamak zorunda kalıyorum. Özgürlüğümüzü de bir anlamda onlar belirliyor'' diye konuştu. 
     
     "Başarı gelecek" 
     Beşiktaş'ın planlı bir biçimde kadroyu kurduğunu kaydeden Tümer, sözlerini şöyle tamamladı 
     ''Aslında ben bunun sistematik olarak yapıldığını düşünüyorum. 
     Herşey planlı yapılmış. Bunun altyapısı çok öncesinde hazırlanmış. 
     Başarı için birtakım riskler göze alınmış ve eleminasyon yapılmış. 
     Takım içindeki tüm sorunlu futbolcular bir biçimde kulüpten gönderilmiş. Bizler bu planlan sitemin en kilit oyuncularıyız. Bu nedenle de kendimi sanki senelerden beri bu camianın içindeymiş gibi hissediyorum. Tabii burada en önemli olan şey bunu ilk yılda yakalayabilmek. Biz bunu yakaladık. Bu nedenle de başarı gelecek. 
     Benim kendimi senelerden beridir Beşiktaş'ta hissetmemin bir başka nedeni ise realist hayallerim. Ben bugünün hayallerini çok önceden kurmuştum. Bu nedenle pek zorluk çekmiyorum. Realist olmak gerekiyor, ama hayal kurmadan da olmaz. Bazen ne realist olmak ne de hayal kurmak işe yaramıyor. Zaman bu gibi durumlarda en iyi ilaç oluyor.'' 
     






</TEXT>
</DOC>
