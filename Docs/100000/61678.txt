<DOC>
<DOCNO> 61678 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/11/guncel/gun08.html </URL>
<DATE> 2002/01/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Suudların daveti reddedilmeli mi 
</HEADLINE>
<TEXT>

ÇAPRAZ ATEŞ 
     ASLI ÖKTENER İstanbul 

     DSP Milletvekili Ertuğrul Kumcuoğlu, Mekke'deki Osmanlı eseri Ecyad Kalesi'nin yıkılması üzerine, her yıl Suudi Arabistan Kralı Fahd'ın davetiyle hacca giden milletvekilleri ve kamu görevlilerinin bu yıl boykot kararı alması için TBMM Başkanlığı'na başvurdu. Devlet ve vatandaş hac boykotu yapmalı mı Görüşler şöyle 
     
     Abdülkadir Aksu SP Milletvekili 
Hac ayrı olay      Bu olaya tabii ki en yüksek tepkiyi koymamız gerekmektedir. Tarihi eserler, kültür mirasları, bütün insanlığın malıdır. Bunlara herkesin sahip çıkması lazım. Herkesin koruması lazım. Çok üzücü bir olay. Ama hac ayrı bir olaydır. Davet eden kişilerin kendilerinin karar vermesi lazım. İsteyen gidebilmelidir. Ben de önceden gittim. Suudi Arabistan'a uygulanması gereken politikayı ayrı, hac meselesini ayrı tutmak lazım. Suudi Arabistan'a Osmanlı eserlerine karşı yapılan tahribata karşı devlet olarak ciddi teşebbüslerde bulunulması lazım. Yapılması gereken çok şey var. Eserler tescil edilmelidir. Bu konunun hac boykotuyla bir ilgisi yoktur. 
     
     Mukadder Başeğmez SP Milletvekili 
Suudiler etkilenmez      Yaptırım gücü az olan bir davranış olur. İnsanlarımız kontenjanla zar zor gidiyor. Hac yönetimi, zaten bütün dünyadaki Müslümanlar'ı rahatsız edecek bir tarzda. Organizasyon bozuk. Suudi yönetiminin hac olaylarından çok memnun olduğunu da sanmıyorum. Türkiye'de Müslümanlar'ın algıladığı gibi olaya gerekli önemi verdiklerini zannetmiyorum. Bu protestodan Suudi Arabistan etkilenmez, umurlarında olmaz. 'Hacca gelmiyorum' demekle yaptırım gücümüz olmaz. 1993'te TBMM'den bir heyetle davet üzerine hacca gittim. Daha ciddi bir uygulama yapılmalı. Mesela 'Büyükelçimi çekiyorum' de... Mesela ABD, UNESCO, Avrupa devreye sokulmalı. 
     
     Rıdvan Budak Bağımsız Milletvekili 
İsabetli bir protesto      Suudiler'in bu saldırısını protesto etmek doğru olacaktır. Herkes hacca gitmeyi kendi isteğiyle yapar. Kral'ın davetiyle din vecibesi yerine getirilmez. Onu isteyerek, maddi boyutuna da katlanarak kendiniz yaparsanız anlamlı olur. Fahd'ın daveti ile yapılan hac vazifesinin geçerli olmayacağını düşünüyorum. Herkes onurlu bir ülkenin yurttaşı olma bilinci ile davransın ve hac boykotuna katılsın. 
     
     Celal Adan DYP Miletvekili 
Gidilmemesi gerekiyor      Kral Fahd eğer milletvekilleri ve kamu görevlilerini hacca davet ediyorsa tepki amacıyla gidilmemesi gerekir. Suudi Arabistan hac paralar yattıktan sonra kaleyi yıktı. Böylece vatandaş artık boykot edemez. Kumcuoğlu, iktidar partisinin milletvekilidir ve bir yıl önce kalenin yıkılacağını biliyordu. Hükümet bu olaya tepki vermekte çok geç kaldı. Davet edilen kimselerin katılmaması gerekiyor. 
     
     Mehmet Ali Şahin AKP Başkan Vekili 
Davet geri çevrilmeli      BBu boykot herhalde haccı değil, Suudi Arabistan hükümetini boykottur. Suudi Arabistan’ın tavrı kamuoyumuzu ve TBMM'yi de derinden üzdü. Milletvekilleri bir davet beklemeksizin de hacca gidebilirler. Eğer böyle bir davet gündeme gelmişse geri çevrilmesi anlamlı bir protesto olur. Bu girişimi demokratik bir girişim olarak görüyorum. Ben bu yolla hiç davet almadım. 
     



 GÜNCEL 






















</TEXT>
</DOC>
