<DOC>
<DOCNO> 56674 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/11/son/sontur08.html </URL>
<DATE> 2001/12/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Yüzüklerin Efendisi, Harry Potter'e karşı... 
</HEADLINE>
<TEXT>

     ''Yüzüklerin Efendisi-Lord of the Rings'', daha gösterime girmeden rekora koşuyor. Filmin dün satışa sunulan biletlerinin yaklaşık üçte biri şimdiden tükendi. 
     Vizyona 21 Aralık'ta girecek olan filmin biletleri, yoğun talep nedeniyle 11 gün öncesinden satışa sunuldu. Film için yer kalmaması olasılığını gözönünde bulunduran sinemaseverler, satışa sunulduğu ilk gün biletlerini aldı. Filmin ilk seanslarının üçte biri şimdiden doldu. 
     Ankara'da günler öncesinden biletleri satmaya başlayan On Sineması'nda 1 gün içinde 148, Tepe Cinemaxx'in 324 kişilik salonunda ise 246 bilet satıldı. Biletlerin satışa sunulduğu diğer sinemaların yetkilileri de, filme yoğun talep olduğunu, satışların iyi gittiğini belirtti. 
     Bu arada, filmin gişe hasılatının ''Harry Potter-Büyücünün Taşı'' adlı yapımın seyirciyle buluşmasıyla birlikte gerileyip gerilemeyeceği de merak konusu oldu. Yarıyıl tatilinde gösterime girecek ''Harry Potter'' ile 21 Aralık'ta izleyici karşısına çıkacak ''Yüzüklerin Efendisi'' arasındaki yarışın galibini ise küçük seyircinin ilgisi belirleyecek. 
     
     Pahalı yapım 
     Toplam 110 milyon dolarlık bütçesiyle sinema tarihinin en pahalı yapımlarından olan ''Yüzüklerin Efendisi''nin çekimleri 11 Ekim 1999 tarihinde başladı. 
     Çekimleri Yeni Zelanda'daki Three Foot Six Açıkhava Stüdyoları ile Wellington's Stone Street Stüdyoları'nda gerçekleştirilen filmin konusu ''Orta Dünya'' denilen hayali bir ortamda geçiyor. 
     Bir ''Hobbit'' olan Frodo Baggins'e büyük kuzeni Bilbo'dan bir yüzüğün miras kalmasıyla birlikte gelişen olaylar üzerine kurulu iyi ve kötü arasındaki epik mücadeleyi anlatan filmin yönetmeni Peter Jackson. Elijah Wood, Liv Tyler, Cate Blanchett, Sir Ian McKellen ve Christopher Lee'nin rol aldığı filmin ilk bölümü yaklaşık 3 saat sürüyor. 
     1973'te 81 yaşında ölen John Ronald Reuel Tolkien'in romanı 50 
     dile çevrildi ve yaklaşık 100 milyon adet sattı. 
     






</TEXT>
</DOC>
