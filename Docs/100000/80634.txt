<DOC>
<DOCNO> 80634 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/27/ekonomi/eko01.html </URL>
<DATE> 2002/04/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Fazla işçiye öğretmenlik seçeneği 
</HEADLINE>
<TEXT>

İstihdam fazlası KİT işçileri, kamu kuruluşlarına memur olarak transfer edilecek. Bu işçilerden eğitimi uygun olanların öğretmen olarak atanması da değerlendiriliyor 
     HARUN GÜREK Ankara 

     KİT’lerdeki isdihdam fazlasını eritmenin yolları aranırken genç ve nitelikli işçilerin kamu kuruluşlarına memur olarak transfer edilmesi formülü üzerinde duruluyor. KİT’lerdeki uygun eğitimi olan memurların öğretmenliğe atanması da düşünülüyor. 
     Dünya Bankası’nın özel sektör kuruluşlarıyla karşılaştırma yaparak gerçekleştirdiği araştırmaya göre, KİT’lerde 115 bin istihdam fazlası yeralıyor. Hazine Müsteşarlığı’nın yaptığı bir başka çalışmada bu rakam 139 bin olarak saptanırken, son ek niyet mektubu uyarınca isdihdam fazlası işçilerden 40 - 60 bininin önümüzdeki yıl temmuz ayına kadar emekli edilmesi ya da çıkartılması gerekiyor. Son çalışmalara göre, niyet mektubunda 40 - 60 bin aralığında verilen sayının, 40 ya da 50 bin olarak netleştirilmesi bekleniyor. 
     
     Sağlık, adalet, eğitim 
     Alınan bilgiye göre KİT’lerdeki bu fazlalığın eritilmesinde öncelikle gönüllü emeklilik yöntemine başvurulacak. İşten çıkarma yönteminin de gündeme gelebileceği ancak öncelikle genç ve eğitimli işçilerin personel ihtiyacının fazla olduğu Sağlık, Adalet ya da Milli Eğitim Bakanlıklarına memur olarak geçirilmesi planlandığı da öğrenildi. 
     KİT’lerdeki fazla memurların da diğer kamu kuruluşlarına aktarılması üzerinde duruluyor. Söz konusu memurlardan öğretmenlik yapabilecek olanların öğretmen olarak atanması da bir seçenek olarak değerlendiriliyor. 
     



 EKONOMİ 



















</TEXT>
</DOC>
