<DOC>
<DOCNO> 81858 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/03/son/sondun25.html </URL>
<DATE> 2002/05/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Rugova Slobodan Miloşeviç aleyhine tanıklık yaptı 
</HEADLINE>
<TEXT>

     Kosova Başkanı İbrahim Rugova, Lahey'de eski Yugoslavya için kurulan savaş suçları mahkemesinde, Yugoslavya'nın eski Devlet Başkanı Slobodan Miloşeviç aleyhinde tanıklık yaptı. 
     Rugova, tanık sandalyesinde verdiği ifadede, Kosova'daki Arnavut çoğunluğun, Miloşeviç'in Şubat 1998'de Arnavutların ayaklanmasını bastırmak için bölgeye birlikler göndermesinden 10 yıl önce haklarından yoksun bırakıldıklarını söyledi. 
     Sırbistan parlamentosunun, 1989 yılı Mart ayında bölgenin özerk statüsünü kaldırdığını belirten Rugova, ''Kosova'nın özerkliğinin geri alınması ve bölgede Sırp yönetiminin kurulmasından sonra birçok kurum askıya alındı, bölgede polis denetimi tesis edildi'' dedi. 
     Kosova Demokratik Birliği'nin LDK kurucularından Rugova, bölgede Arnavut çoğunluğun demokratik haklarının yeniden inşa edilmesine çalışmıştı. 
     Rugova ifadesini verirken, sanık sandalyesindeki Miloşeviç'in esnediği dikkat çekti. 
     Miloşeviç, Bosna ve Kosova'da savaş suçu işlemekten yargılanıyor. 
     





</TEXT>
</DOC>
