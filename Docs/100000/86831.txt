<DOC>
<DOCNO> 86831 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/29/son/sontur06.html </URL>
<DATE> 2002/05/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Burası Türkiye... Berivan ismi mahkemelik oldu... 
</HEADLINE>
<TEXT>

     Ardahan'da, çocuğuna ''Berivan'' adını veren Tufan Akcan ile nüfus cüzdanını tanzim eden görevli memur hakkında Asliye Hukuk, Asliye Ceza ve DGM'de dava açıldı. 
     Ardahan'ın Bağdeşen Köyü'nden Tufan Akcan, dünyaya gelen üçüncü çocuğu olan kızına ''Berivan'' ismini vererek Ardahan Nüfus Müdürlüğü'nden bu isimle nüfus cüzdanını aldı. Ancak baba Akcan ile görevli memur hakkında daha sonra yasal işlem başlatıldı. 
     Ardahan Nüfus Müdürlüğü'nün Cumhuriyet Savcılığı'na bilgi vermesi üzerine Tufan Akcan'ın ifadesi alındıktan sonra ismin iptali için Asliye Hukuk Mahkemesi'nde işlem başlatıldı ve dosya Terörle Mücadele Kanunu'nun 7 ve 8. maddeleri, Türk Ceza Kanunu'nun 168 ve 169. 
     maddeleri gereğince Erzurum DGM'ye gönderildi. Nüfus Müdürlüğü'nde görevli memur hakkında ise Asliye Ceza Mahkemesi'nde işlem başlatıldı. 
     
     BABA AKCAN ''SİBEL CAN'I SEVİYORUZ'' 

     Bağdeşen Köyü'nde çiftçilik ve inşaat işçiliği yapan Tufan Akcan, sanatçı Sibel Can'ı çok sevdiklerini, aynı adlı filmden de etkilenerek eşi Zeynep Akcan'la birlikte kızlarına bu ismi verdiklerini söyledi. 
     Akcan çiftinin 6 yaşında Adilcan, 3 yaşında da Selcan isimli iki çocuğu daha var. Ailenin yeni çocuğu, ismi mahkemelik olan Berivan ise 3 aylık. 
     Televizyon kanallarından birinde halen dizi film olarak gösterilen aynı zamanda Mardin'de çekimleri devam eden Berivan filminin yönetmeni Faruk Turgut, ismin mahkemelik olmasına anlam veremediğini söyledi. 
     Turgut, filmin en çok izlenen dizi olduğunu ifade ederek, şöyle konuştu 
     ''Berivan, sözlük anlamı olmamakla birlikte, Güneydoğu kırsalında gelen sürü için süt sağmaya giden kadın anlamı taşıyor. dağ çiçeği 
     anlamına geldiği de söyleniyor ve bu adla halen Mardin'de çektiğimiz film rating birincisi. Kaldı ki, devletin radyo ve televizyonları dahil, Berivan şarkısını çalmayan radyo ve televizyon kalmadı. Anlaşılır gibi değil.'' 
     
     NÜFUS MÜDÜRLÜĞÜ ZOR DURUMDA 

     Ardahan Nüfus Müdürlüğü'ndeki görevliler, sadece Berivan ismiyle değil başka isimlerde de zor anlar yaşadıklarını belirterek, 1992 tarihli ilgili genelgeye göre hareket ettiklerini, ancak ayıklama konusunda ellerinde herhangi bir liste bulunmadığını bildirdiler. 
     Nüfus Müdürü Fatma Demirel, vatandaşın talebi karşısında, eğer isim uygun değilse, kendi bilgileriyle önce uyardıklarını, ısrar halinde durumu Bakanlık ya da Cumhuriyet Savcılığı'na bildirdiklerini söyledi. 
     Bu arada, yine aynı nüfus müdürlüğünün, Ardahan'ın Bayramoğlu Köyü'nden müracaat eden Koçalak Koç'un çocuklarına rujin kız ve rojad erkek isimleriyle kimlik vermek zorunda kaldığı, bu isimler hakkında da benzer yasal işlem başlatıldığı öğrenildi. 
     





</TEXT>
</DOC>
