<DOC>
<DOCNO> 67957 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/16/yasam/yas01.html </URL>
<DATE> 2002/02/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Alkollü canavar kırmızıda can aldı 
</HEADLINE>
<TEXT>

Sarhoş sürücü, kırmızı ışıkta duran iki araca arkadan çarptı. Tek suçu kurala uymak olan sürücü, araç içinde can verdi... 
     ŞAKİR AYDIN İstanbul 

     Trafik canavarı, dün sabaha karşı Beşiktaş’ta can aldı. Korkunç kaza, dün gece sabaha karşı saat 02.00 sıralarında Barbaros Bulvarı’nda yaşandı. 
     34 JPN 58 plakalı otomobilin sürücüsü Halil Çelik ve 34 TDK 38 plakalı taksinin sürücüsü Şeref Er, kırmızı yanınca durdular. Ve bu hatanın’ cezasını, korkunç bir kaza ile ödediler. Çünkü tam arkalarında, 34 VD 0838 plakalı otomobilinin direksiyonuna geçmiş bir canavar’ vardı. Aşırı alkollü halde araba kullanan Özkan Selen, ne kırmızı ışığı ne de önünde duran iki sürücüyü gördü ve müthiş bir süratle iki araca da arkadan çarptı. Çarpmanın şiddetiyle Halil Çelik ve taksi sürücüsü Şeref Er’in araçlarını 50 metre kadar sürükleyen canavar sürücü Özkan Selen’in otomobili sonunda durduğunda, yol savaş alanına dönmüştü. 
     
Kapıyı itfaiye açabildi      Tek suçu kurallara uyup kırmızıda durmak olan Halil Çelik’in aracı öylesine hurdaya döndü ki, talihsiz sürücünün kafası, arka koltukla, kapı arasında sıkıştı. Çelik’in yardımına polis ve vatandaşlar koştu. Aracın kapısı açılmayınca, levye de kullanan vatandaşlar itfaiyeden yardım istedi. Yarım saat sonra çıkarıldığında, Çelik çoktan can vermişti. Onun canını alan canavar sürücü Özkan Selen ise, arabasından inip kayıplara karışmıştı. Olay yerinden kaçan Selen’le aynı araçta bulunan Gökay Arman ve kardeşi Gökçe Arman, arkadaşları Cüneyt Ayman ve Çiğdem Yarlıyan ile taksi sürücüsü Şeref Er ise kazayı yara almadan atlattı. Canavar sürücü’ Özkan Selen, kazadan saatler sonra polis tarafından yakalandı. 
     



 YAŞAM 















</TEXT>
</DOC>
