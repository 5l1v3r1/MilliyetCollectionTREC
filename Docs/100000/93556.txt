<DOC>
<DOCNO> 93556 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/03/son/sontur25.html </URL>
<DATE> 2002/07/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Alman kadın, kocasını öldürtmek istediği iddiasıyla yargılanıyor 
</HEADLINE>
<TEXT>

     İzmir'in Gaziemir İlçesi'nde, fabrika sahibi Alman uyruklu Ingirit Edith Lorenzen'in, ''kocasını öldürmeye azmettirmek'' suçundan müebbet hapis cezası istemiyle yargılanmasına başlandı. 
     İzmir 1. Ağır Ceza Mahkemesi'ndeki duruşmaya tutuksuz yargılanan Ingirit Lorenzen 59 katıldı. Ayrı yaşadığı karısından şikayetçi olan Klaus Lorenzen 63 gelmedi. 
     Tercüman aracılığıyla ifade veren Lorenzen, boşanma davası devam eden ve ayrı yaşadığı eşi Klaus Lorenzen'i öldürmesi için Ümit Ağca ile anlaşmadığını söyledi. 
     ''Ona bir şey olmasın diye her gün Allah'a dua ediyorum'' diyen Lorenzen, çünkü Klaus'a bir şey olduğu takdirde kendinin suçlanacağını kaydetti. 
     Gaziemir'deki elektronik fabrikasının yüzde 68 hissesine sahip olan ve hakkında ''müebbet'' hapis cezası istenen Ingirit Edith Lorenzen, şöyle devam etti 
     ''Ayrı yaşadığım eşime karşı kötü bir şey yapmaya kalkışmadım. Onu öldürmesi için Ümit Ağca ile anlaşmadım. Ağca, Almanya'daki ve buradaki fabrikalarımızda çalıştı. İşten çıkarıldı. Daha sonra beni telefonla arayarak işe ihtiyacı bulunduğunu, çocukları ve ailesine bakmak zorunda olduğunu söyledi. Maddi sıkıntıda olduğumuz için ona ancak 2 aylık bir iş vereceğimi söyleyerek işe başladı. Bir süre önce işten çıkarıldı. Bir gün fabrikaya gelerek, Göreceksin sana neler yapacağım diyerek tehdit etti. Ağca'nın neden bu şekilde ifade verdiğini bilmiyorum.'' Mahkeme, tanıkların dinlenmesi için duruşmayı erteledi. 
     
     İDDİANAMEDEN 
     Savcılık iddianamesinde, fabrikanın yüzde 68 hissesine sahip Ingirit Edith Lorenzen'in hisselerdeki anlaşmazlık nedeniyle kocası Klaus Lorenzen'i öldürmek için Ümit Ağca'ya 20 bin mark teklifte bulunduğu, Ağca'nın kabul etmemesi üzerine de 200 bin mark değerindeki portakal bahçesini önerdiği bildirildi. 
     İddianamede, Lorenzen'in, kocasına 1991 yılından bu yana fabrika karından pay vermediği ve boşanma davası da açtığı belirtildi. 
     Durumu öğrenen Klaus Lorenzen'in savcılığa suç duyurusunda bulunduğu ve Ümit Ağca'nın alınan ifadesi doğrultusunda Ingirid Edith Lorenzen'in, ''kocasını öldürmeye azmettirmek'' suçundan müebbet hapis cezası istemiyle yargılanmasının istendiği ifade edildi. 
     





</TEXT>
</DOC>
