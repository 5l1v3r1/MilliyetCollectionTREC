<DOC>
<DOCNO> 70964 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/05/son/sonspo22.html </URL>
<DATE> 2002/03/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Çalımbay'ın Göztepe'de oynatmadıkları Denizlispor'a bileniyor.. 
</HEADLINE>
<TEXT>

     Galatasaray galibiyetiyle dikkatlerini üzerine çeken Göztepe, hafta sonunda Denizlispor ile yapacağı mücadeleyi ''hırs maçı'' ilan etti. 
     Eski teknik direktörleri Rıza Çalımbay'a karşı mücadele verecek olan sarı-kırmızılı oyuncular, bu karşılaşmanın Galatasaray'dan da zor geçeceğine inanırken, özellikle Çalımbay zamanında oynamayan futbolcuların çok hırslı oldukları dikkat çekiyor. 
     Karşılaşmanın ilk antrenmanını bugün yapan sarı-kırmızılı ekipte özellikle Zafer Biryol, Göksel ve Korhan gibi Galatasaray maçının sivrilen isimleri iyi bir performans gösterirken, kulüp çevreleri Denizlispor maçını, ''O zamanlar forma bulamayanların'' maçı olarak yorumladılar. 
     Genel Müdür Ömer Dinçer, Galatasaray galibiyetini artık unuttuklarını, Denizlispor maçının ise daha da büyük önem kazandığını ifade etti. Ege derbisinde Göztepe'nin daha rahat konumda olduğunu, Denizlispor'un ise kritik bölgede bulunmasından ötürü strese girebileceğini kaydeden Dinçer, özellikle geçmiş dönemde forma şansı bulamayan futbolcuların, bu hafta iyice hırslanabileceklerine dikkat çekti. 
     Dinçer, şunları söyledi 
     ''Herşeyden önce dostça bir mücadele olmasını bekliyoruz. Bu maçın havası da çok farklı. Galatasaray'ı yendik diye rehavete kapılacak değiliz. Aksine en azından İntertoto Kupası'na gidebilmek için Denizlispor'dan 3 puan almak zorundayız. Bu maç, Galatasaray maçından da zor geçecek, buna inanıyorum.'' 
     






</TEXT>
</DOC>
