<DOC>
<DOCNO> 58460 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/22/son/sondun11.html </URL>
<DATE> 2001/12/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Arafat "Yürüyerek de olsa Beytüllahim'e gideceğim" 
</HEADLINE>
<TEXT>

     Filistin lideri Yaser Arafat, İsrail'in kendisini Noel için Pazartesi günü Ramallah'tan Beytüllahim'e gitmesine izin vermemekle tehdit etmesine rağmen, ''yürüyerek de olsa'' Beytüllahim'e gideceğini söyledi. 
     Arafat, Filistin'in Sesi radyosuna yaptığı açıklamada, ''Bu benim görevim ve görevimi yerine getirmeye çalışacağım. Yürüyerek de olsa Beytüllahim'e gideceğim'' dedi. 
     İsrail Başbakanı Ariel Şaron'a yakın çevreler, Arafat'ın Beytüllahim'e gidebilmek için en azından 17 Ekim'de öldürülen Turizm Bakanı Revaham Zeevi'nin katillerini tutuklatması gerektiğini savunmuştu. 
     İsrail Dışişleri Bakanı Şimon Peres ise dini nitelikte olduğu için ziyarete izin verilmesi gerektiğini söylemişti. 
     İsrail'in Beytüllahim'den çekildiği 1995'ten beri Arafat, her yıl bu kente giderek Hz. İsa'nın doğduğu yer olarak kabul edilen bazilikanın bitişiğindeki Azize Katerin kilisesindeki gece yarısı ayinine katılıyor. 
     Arafat, 3 Aralık'tan beri Batı Şeria'daki Ramallah kentinde bulunuyor. 
     






</TEXT>
</DOC>
