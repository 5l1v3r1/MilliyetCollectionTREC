<DOC>
<DOCNO> 51742 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/11/son/soneko03.html </URL>
<DATE> 2001/11/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Tüccarların yüzde 71'i yeni bir kriz bekliyor... 
</HEADLINE>
<TEXT>

     Ankara Ticaret Odası'nın ATO yaptığı kriz anketinden tüccar ve esnafın geleceğe ilişkin ''kötümser'' olduğu sonucu çıktı. 
     ATO'nun Atakule, Karum, Kızılay, Ulus, Siteler, Ostim, Gimat, Sanayi Caddesi, Posta Caddesi ve Rüzgarlı Sokak'da 4 bin 102 esnaf arasında yaptığı ve 30 sorunun yöneltildiği ''Krizin Reel Sektöre Etkileri ve Geleceğe İlişkin Beklentiler Anketi'' sonuçlandı. 
     Ankete katılanların yüzde 59'u gelecek hakkında son derece kötümser olduklarını belirtirken, ''önümüzdeki yıl içinde işletmelerinin durumunun nasıl olacağına'' ilişkin soruya esnafın yüzde 62'si ''daha kötü'' yanıtı verdi. Türkiye'nin daha iyiye gitmeyeceğini belirtenlerin oranı da yüzde 73 oldu. Esnaf ve tüccarın yüzde 59'u ise yaşanmakta olan ekonomik krizde giderlerini azaltarak ''tedbir'' aldıklarını bildirdi. 
     Krizden çıkılamamasının önündeki en büyük engelin hükümet olduğunu belirtenlerin oranı yüzde 42 olarak saptanırken, ekonomi yönetimini suçlayanların oranı yüzde 18, IMF politikalarını sorumlu tutanların oranı da yüzde 15 olarak belirlendi. 
     
     Dalgalı kur... 
     ''Uygulanan dalgalı kur'un doğru olduğuna inanıyor musunuz '' sorusuna ankete katılanların yüzde 85'i ''hayır'' yanıtı verirken, ''Sene sonu itibariyle enflasyon ne olur '' sorusuna ise ankete katılan esnafın yüzde 48'i yüzde 60-70 olacağı tahmininde bulundu. 
     Enflasyonun yüzde 80'lerden yukarı çıkacağını belirtenlerin oranı ise yüzde 28 oldu. 
     
     Dolar kuru... 
     ATO'nun anketinde, esnaf ve tüccara doların yıl sonu kurunun ne olacağı da soruldu. Yıl sonu itibariyle doların 1 milyon 800 bin liradan yüksek olacağını bildirenlerin oranı yüzde 45 olarak belirlenirken, yüzde 38'i de 1 milyon 700 ile 1 milyon 800 bin lira arasında kalacağı tahmininde bulundu. 
     Ankete katılanların yüzde 50'si öncelikle siyasi partiler ve seçim yasasının değiştirilmesi gerektiğini bildirirken, yüzde 71'i de ''yeni bir kriz çıkabilir mi '' sorusuna ''evet'' yanıtı verdi. 
     Türkiye'nin mevcut sistemle sorunlarını çözemeyeceğini belirtenlerin oranı yüzde 91 olurken, Türkiye dışında ABD, Kanada, Almanya gibi ülkelerde yaşamak isteyenlerin oranı da yüzde 46 oldu. 
     Ankete katılan esnaf ve tüccarın yüzde 80'i Türkiye'nin AB'ye gireceğine, yüzde 84'ünün de Türkiye'de rüşvet vermeden işlerin yürüyebileceğine inanmadığını belirtti. 
     






</TEXT>
</DOC>
