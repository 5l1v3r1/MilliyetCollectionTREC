<DOC>
<DOCNO> 94709 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/09/son/sontur13.html </URL>
<DATE> 2002/07/09/ </DATE>
<TIME>  </TIME>
<AUTHOR>  </AUTHOR>
<HEADLINE>
DSP'li milletvekilleri "Bugünkü gelişmeleri dikkatle izleyin" 
</HEADLINE>
<TEXT>

     DSP İstanbul milletvekili Erol Al, ''DSP ve Genel Başkanımız bu süreci Türkiye'nin lehine çevirmesini bilecektir'' dedi. 
     DSP'li milletvekilleri sabah saatlerinden itibaren Parti Genel Merkezi'nde gelişmeleri değerlendirmek üzere toplanmaya başladılar. 
     Partiye ilk olarak saat 09.40'ta Grup Başkanvekili Emrehan Halıcı geldi. Halıcı'nın Başbakan Bülent Ecevit'in Çalışma Ofisi'ne gitmek üzere saat 10.00'da ayrılmasının ardından, İstanbul milletvekili Masum Türker, İzmir milletvekili Güler Aslan ve Antalya milletvekili Mustafa Vural DSP Genel Merkezi'ne geldiler. 
     Devlet Bakanı Şükrü Sina Gürel saat 10.50'de ve Orman Bakanı Nami Çağan ise saat 11.00'de DSP Genel Merkezi'ne geldiler. 
     İstanbul milletvekili Erol Al, partiye gelişi sırasında gazetecilerin sorularını yanıtladı. İstenmeyen gelişmeler olduğunu ifade eden Al, ''DSP ve Sayın Genel Başkanımız bu süreci Türkiye'nin lehine çevirmesini bilecektir. Genel Başkanımız, Türkiye'nin yetiştirdiği en büyük vatanseverdir. Burada siyasi krizi aşacak bir çözüm üretecektir. Bugünkü gelişmeleri dikkatle izleyin'' dedi. 
     Erol Al, gelişmelerden hükümetin nasıl etkileneceğinin sorulması üzerine de, ''O Genel Başkanımızın karar vereceği bir şey, ama şu anda Türkiye'nin geleceğini şekillendirecek, yönlendirecek çok daha ciddi gelişmeler bekliyoruz. Sayın Genel Başkanımız bunun mimarlığını yapacaktır'' diye konuştu. 
     





</TEXT>
</DOC>
