<DOC>
<DOCNO> 94805 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/10/yasam/ayas.html </URL>
<DATE> 2002/07/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Festival bahane bira şahane 
</HEADLINE>
<TEXT>

Efes’in Rusya’da düzenlediği festivale katılan 50 bin genç, bira stoğunu akıl almaz bir hızla tüketti 
     ALİ EYÜBOĞLU Moskova 

     Yıllık bira tüketimi 6 milyar litre olan Rusya’nın Woodstock’unda 12 saat içinde tam 150 bin litre bira tüketildi. 900 bira markasının pazarda kendine pay aradığı Rusya’da Efes Pilsener’in yanı sıra Rus birası olarak "Stary Melnik"i İhtiyar Değirmenci üretip pazarlayan Efes’in düzenlediği "Krilya Rock Festivali’nin üçüncüsü 8 Temmuz’da Moskova’da yapıldı. 
     Sabah 10.00’da başlayıp, 22.00’de sona eren festivale 50 bin kişi katıldı. Festivalde Aquarium, B 2, Garik Sukhaçov, Zdob şi Zdub, Maşina, Tantzi Minus, İggy Pop gibi ünlülerin de aralarında bulunduğu 13’ü Rus, diğerleri Moldovya, Beyaz Rusya ve Amerika’dan gelen 16 rock grubu sahne aldı. 
     
     Festivale 500 bin dolar harcandı 
     Önceki festivallerdeki katılım ve bira tüketimine bakarak Krilya’ya 100 bin litre bira stoklayan Efesçiler, akşama doğru fıçıların boşaldığını görünce fabrikadan 50 bin litre takviye bira getirmek zorunda kaldı. 
     Televizyonlarda bira reklamının serbest olduğu Rusya’da reklam ve promosyona 15 milyon dolar harcayan Efes Pilsener "Krilya Rock Festivali" için 500 bin dolar bütçe ayırdı. 
     Kişi başına yıllık bira tüketimi 44 litre olan 146 milyon nüfuslu Rusya’da Efes Pilsener’in dışında "Rus birası" olarak "Stary Melnik"i üreten Efes’in pazardaki payı Moskova’da yüzde 10, Rusya’da ise yüzde 4. 
     



 YAŞAM 


















</TEXT>
</DOC>
