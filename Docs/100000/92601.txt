<DOC>
<DOCNO> 92601 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/28/yazar/pulur.html </URL>
<DATE> 2002/06/28/ </DATE>
<TIME>  </TIME>
<AUTHOR> Hasan PULUR  </AUTHOR>
<HEADLINE>
Serçe kartalla uçmaya kalkarsa... 
</HEADLINE>
<TEXT>

     YOK, yok, yok, bu işi halletmek lazım. 
     Ne Avrupa tartışması, ne idam davası, ne dünya şampiyonluğu, ne el konulan bankalar, ne Ecevit'in sağlığı, ne pahalılık, ne işsizlik, hepsi bir yana, çok başka vahim bir sorun var. 
     Birtakım gizli güçler, baskı yaparak, silah dayayarak, tehdit, şantaj, iğfal ederek zavallı masum insanları, zorla, cebirle, birtakım yerlere sevk ediyorlar ve oralarda eğlence namı altında soyduruyor... 
     İşte bunun önlenmesi gerekiyor 
     Yazıktır, günahtır bu insanlara, neredeyse hesap ödedikten sonra don gömlek kalacaklar 
     Efendim, bu soygun - televizyoncu diliyle söyleyelim - şöyle gerçekleşiyormuş... 
     
     O sözünü ettiğimiz "görünmeyen zorbalar"dan emir geliyormuş 
     "Hadi bakalım, bu gece filan yere gidin, eğlence namı altında bir güzel ufalanın, sonra da güzel bir kazık yiyerek soyulun gelin " 
     Emir yüksek yerden, karşı gelmek mümkün mü 
     Daha girmeden, kapıda birtakım "insan azmanları" tarafından, arama bahanesiyle bir güzel tartaklanıp içeri alınıyormuşsunuz... 
     Ve macera da, bundan sonra başlıyormuş... 
     Önce içerideki "üç posta"dan birinde yer bulacaksınız. Lokantada müşterileri üçe ayırmışlar, birinci posta saat 20 00 - 22 00 arası, ikinci posta 22 00 - 24 00 arası, üçüncü posta 24 00'ten sonra yemek yermiş, yani mutlaka üçün birinden olacakmış 
     
     SİZ, yalvar, yakar ikinci postada yer buluyorsunuz, yanınızda eşiniz, "ünlü bankacı" bir dostunuzla eşi var. 
     Bütün işinizi saat 24 00'e kadar bitirmek zorundasınız, yiyeceksiniz, içeceksiniz, iki laf edeceksiniz. 
     
     MASAYA oturur oturmaz garson geliyor 
     "Lütfen acele edin, süreniz az, siparişinizi verin Önce ne içeceksiniz, onu söyleyin " 
     Şarap söylüyorsunuz 
     "İki çeşit pizza, iki çeşit salata, fırınlanmış patlıcan dilimleri " 
     Biraz sonra garson, ısmarladıklarını getirip teker teker masaya koyuyor, attı dense daha doğru ya 
     Pizza da pizza hani marketten alınmış, donmuş pizza gibi 
     Fırınlanmış patlıcan ise "manca"ya benziyor. 
     
     PİZZALARIN kenarından köşesinden şöyle bir tırtıkladınız, patlıcanın kenarından bir çatal aldınız, pat garson başınıza dikildi 
     "Masayı toplayacağım, vaktiniz az " 
     "Acaba kahve içecek kadar vaktimiz var mı " 
     "Şefe sorayım." 
     Gitti, geldi 
     "Yok efendim, vaktiniz yok " 
     Ve hesap 
     Rakamla 300 milyon lira, yazıyla üç yüz milyon lira... 
     
     YAZIYI buraya kadar sabırla okuyanlar, herhalde sonunda patladılar 
     "Yahu oraya gitmeye mecburlar mı, parasıyla bu rezillik çekilir mi " 
     
     SİZ galiba, yazının girişini unuttunuz bakın bir daha yazalım 
     "Birtakım gizli güçler, kuvvetler, baskı yaparak, silah dayayarak, tehdit, şantaj ve iğfal ederek, bazı zavallı, masum insanları zorla, cebirle böyle yerlere sevk ederek, eğlenme amacıyla soyduruyorlar." 
     Diyeceksiniz öyle şey olur mu 
     Oluyor ki, "Ali Rıza Bey" geçenlerde "Sosyete bahçesinde dayak mı yedim, yemek mi yedim, anlayamadım" diye yakınıyordu. 
     
     AH "Ali Rıza Bey" ah, sana bir türlü anlatamadık, serçe serçeyle uçar, kartal da kartalla 
     Kartalla uçmaya kalkan serçeler, sonunda Orhan Veli'nin kedisine dönerler. 
     
     







En kötüsü, kararsızlık 


İSO da, Ankara'ya başkaldırıyor 


Ecevit’e mesaj 


Uzlaşma... 


İlle de dibe mi vurmak lazım 


Bilmek hakkı 


Yabancı kolejlerin geleceği 


Antepliyim ezelden, geçemem güzelden 


Lütfen beni yanlış anlamayın sayın Başbakan 


İlginç bir şirket öyküsü 


Serçe kartalla uçmaya kalkarsa... 


Seçim gözüktü 


Trilyon kazanan millilerimizin çocuklarına burs 


Mahsuscuktan hayat istasyonları 


Asgari ücret işçi için az’ işveren için çok’ 


</TEXT>
</DOC>
