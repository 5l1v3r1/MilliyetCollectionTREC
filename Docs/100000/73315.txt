<DOC>
<DOCNO> 73315 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/19/dunya/dun01.html </URL>
<DATE> 2002/03/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye’ye kaçtılar 
</HEADLINE>
<TEXT>

NEWSWEEK Irak ordusundan biri albay 36 subayın üç hafta önce Türkiye’ye kaçtığını yazdı. Ordudan haftada en az altı subay firar ediyor... 
     SEMA EMİROĞLU New York 

     ABD’de yayımlanan haftalık haber dergisi Newsweek son sayısında, Irak Cumhuriyet Muhafızları’nın son zamanlarda saf değiştirerek Saddam karşıtı cepheye katıldıklarını ve üç hafta önce bir albayın da dahil olduğu 36 Irak subayının Türkiye’ye kaçtığını bildirdi. 
     Bu bilgiyi Fevzi el Şamari adındaki eski bir Iraklı generale dayandıran dergi, Saddam ordusundan firarların çoğaldığını ve haftada en az 6 subayın firar ettiğini bildirdi. 
     
     Saddam’ın yerine 5 aday var 
     Dergi bu arada, Bush yönetiminin, Saddam’dan sonra ülkenin başına geçecek etkili bir general aradığını yazdı. Dergi, Saddam Hüseyin’in yerini almaya aday 5 generalle yaptığı röportajları da yayımladı. Bu generaller, Körfez Savaşı öncesine kadar Irak genelkurmay başkanlığını yürüten Nizar el Hazrayi, Saddam’ın eski askeri gizli istihbarat örgütünün başı Vefik el Samaray, İran - Irak savaşının tanınmış komutanlarından Mehdi el Duleymi, İran-Irak savaşı sırasında 9 tümene birden komuta eden Fevzi el Şamari ile eski generallerden Necip el Salhi. 
     Nizar el Hazrayi, askerlerin Saddam’a karşı ayaklanmaya hazır olduğunu ileri sürerek, "Ancak Saddam’ın devrilebilmesi için büyük çapta Amerikan ateş gücüne ihtiyaç var" dedi. 
     Saddam’ın, CIA öncülüğünde hızlı bir operasyonla tasfiye edilmesinin daha yerinde olacağı" görüşünü savunan Samaray, "Sonra sürgündekiler yeni bir rejim oluşturabilirler" dedi. 
     



 DÜNYA 











</TEXT>
</DOC>
