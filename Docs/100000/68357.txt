<DOC>
<DOCNO> 68357 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/19/ekonomi/eko04.html </URL>
<DATE> 2002/02/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Toprakbank’a Yunan talip 
</HEADLINE>
<TEXT>

Yunanistan’ın üçüncü büyük özel sektör bankası olan Piraeus Bank, Toprakbank’a teklif veren Global-Templeton-Avrasya konsorsiyumuna katıldı 
     EKONOMİ SERVİSİ 

     Yunan bankalarının Türk bankacılık sistemine yatırım ilgisi artıyor. Yunan sermayeli Piraeus Bank, Toprakbank’a teklif veren Global-Templeton-Avrasya konsorsiyumuna dahil oldu. 
     Global Menkul’den borsaya gönderilen açıklamada, Tasarruf Mevduatı Sigorta Fonu’na TMSF devredilen Toprakbank’a, Templeton Strategic Emerging Markets Fund LDC, Avrasya Yatırım Holding ve Global Menkul Değerler’den oluşan konsorsiyum tarafından satın alınmasına yönelik hazırlanan teklif dokümanlarının, 15 Şubat saat 17.00 itibariyle Bankacılık Düzenleme ve Denetleme Kurumu’na BDDK teslim edildiği bildirildi. 
     
     11.2 milyar euro’luk banka 
     Açıklamada Yunanistan’da kurulu Piraeus Bank’ın konsorsiyuma dahil olmak konusundaki niyetini, 15 Şubat tarihi itibariyle konsorsiyum ortaklarına ilettiği belirtildi. Piraeus Bank, Yunanistan’ın üçüncü büyük özel sektör bankası olarak faaliyet gösteriyor. 
     Aktiflerinin büyüklüğü 11.2 milyar euro olan Piraeus Bank’ın, Yunanistan’ın bankacılık piyasasındaki pazar payının yüzde 7.6, Atina Menkul Kıymetler Borsası’ndaki pazar payının ise yüzde 8.6 olduğu bildirildi. Yunanistan sermayeli bir diğer banka olan Novabank, yine Fon bünyesindeki Sitebank’ı devralmıştı. 
     
Gorbon Işıl’ı Kutman alıyor      Gorbon Işıl Seramik hisselerinin, Global Menkul Değerler Yönetim Kurulu Başkanı Mehmet Kutman’ın sahibi olduğu Avrasya Yatırım Holding’e satışı konusunda görüşmeler yapılıyor. Gorbon Işıl’dan borsaya gönderilen açıklamada, şirket ortaklarının hisselerinin kısmen veya tamamen Avrasya Yatırım Holding’e devrine ilişkin görüşmelerin dün başladığı bildirildi. Gorbon Işıl Seramik, 5 Ekim 2000’de yüzde 51 hissenin E.M.E.A. Technologies şirketine satılması konusunda bir anlaşma yapmış, ancak E.M.E.A. Technologies firmasının yaşanan ekonomik kriz nedeni ile yükümlülüklerini zamanında yerine getirmemesi nedeniyle anlaşma 21 Kasım 2001’de feshedilmişti. 
     



 EKONOMİ 
















</TEXT>
</DOC>
