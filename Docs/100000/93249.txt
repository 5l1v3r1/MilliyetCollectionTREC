<DOC>
<DOCNO> 93249 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/02/yasam/ayas.html </URL>
<DATE> 2002/07/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Uğursuzluk değil Leak Sendromu’ 
</HEADLINE>
<TEXT>

Kimi AIDS, kimi uyuşturucu dedi, kendisi eşinin uğursuz geldiğini iddia etti. Mehmet Ali Erbil’in hastalığıyla ilgili son sözü doktorları söyledi 
     AYŞEGÜL AYDOĞAN İstanbul 

     Şovmen Mehmet Ali Erbil’in günlerce yoğun bakımda kalmasına neden olan rahatsızlığın, "Systemic Capillary Leak Syndrom" tüm vücudu ve küçük damarları tutan kaçış sendromu olduğu ortaya çıktı. 
     Alman Hastanesi’nde ocak ayından beri aralıklarla tedavi gören Erbil’in hastalığıyla ilgili tanıyı, Fransız meslektaşlarıyla bağlantı kuran doktorları koydu. 
     
     Dünyada 100 kişide var 
     Dünyada 100’den az kişide görülen "Leak Sendromu"yla ilgili düzenlenen toplantıya, Erbil ile doktoru Dr. Jan Klod Kayuka ve Paris Pitie Salpetriere Hastanesi’nden Dr. Zahir Amoura katıldı. 
     Son olarak 9 Mayıs’ta yaşadığı şok nedeniyle hastaneye giden Erbil’in hastalığıyla ilgili değerlendirmelerde bulunan Kayuka şöyle konuştu 
     "Erbil’in ocak ayında yaşadığı sorunun tekrarlaması, yineleyen bir şok tablosuyla karşı karşıya olduğumuzu gösterdi. Üç arkadaş internette, bu tip tekrarlayan şokları taradık ve karşımıza bu hastalık çıktı. Hastalığın belirtileri, Erbil’in klinik bulgularıyla bire bir benziyordu. O ana kadar hiç duymadığımız, hiç deneyimimiz olmayan bir hastalıktı." 
     Dr. Jan Klod Kayuka, derhal Amoura’yla bağlantıya geçtiklerini, önce raporlarını faksladıklarını ve Türkiye’ye davet ettiklerini söyledi. 
     
     Erbil literatüre girdi’ 
     Kayuka, Erbil’in kardeşi Doç. Dr. Yeşim Erbil’in de Mayo Clinic’le bağlantı kurduğunu, ünlü şovmenin önümüzdeki günlerde burada da kontrolden geçeceğini belirtti. Kayuka, Türkiye’de bugüne kadar bu hastalıkla tanımlanan bir vaka olmadığını vurgulayıp, Erbil’in literatüre girdiğini, kongrelerde konuyla ilgili sunum yapacaklarını da ifade etti. 
     
     Nedeni bilinmiyor’ 
     Doktor Amoura da hastalığın teşhisinin çok zor konulduğunu kaydederek, kliniklerinde yatan 32 hastaya ortalama 2 yıl içinde tanı konulduğunu kaydetti. Hastalığın ölümcül olmadığını vurgulayan Amoura, "Nedeni bilinmiyor. Araştırmalar hala sürüyor. Altta yatan başka bir hastalığın neden olmadığını biliyoruz. Mayo Clinic’te de 10 civarında hasta tedavi görüyor. Erbil’in yaşam tarzını değiştirmesi gerekmiyor ama dikkatli olmalı" dedi. 
     Erbil ise "Hastalığımın teşhisi yüzde 99 konuldu. En azından buna seviniyorum. Bilinçliyim, hastalığın ölümcül olmadığını biliyorum" diye konuştu. 
     
Leak Sendromu’ nedir      Bu rahatsızlık 1960’tan beri biliniyor. Kanın yoğunlaşması, tansiyonun düşmesi gibi bulgular veren hastalık, "damarlardan protein, mineral ve suyun kaçması - sızması" olarak tanımlanıyor. Tekrarlayan şoklarla kendini gösteren sendrom, bu krizlerden 24 saat önce gribal enfeksiyonlarda olduğu gibi, halsizlik, yorgunluk, hafif ateş gibi belirtiler veriyor. Krizler birkaç ayda bir tekrarlayabileceği gibi, bazen yıllarca görülmüyor. Krizi önleyici tedavide de üst solunum yolları enfeksiyonlarında kullanılan ilaçlar veya astım, bronşit hapları uygulanıyor. 
     



 YAŞAM 

















</TEXT>
</DOC>
