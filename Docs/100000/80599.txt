<DOC>
<DOCNO> 80599 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/26/son/sonspo12.html </URL>
<DATE> 2002/04/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaş'ta iç savaş bitmiyor... Muhalefet bombaladı... 
</HEADLINE>
<TEXT>

     Beşiktaş Kulübü'nde, 31 Mart'ta yapılan olağan seçim genel kurulu sonrasında yönetim kuruluyla muhalefet arasındaki tartışmalar sürüyor. 
     Siyah-beyazlılarda, muhalefet kanadı bir açıklama yaparak, yönetim kurulunun dünkü bildirisine yanıt verdi. 
     Toplam 17 dernek imzasıyla yapılan ortak açıklamada, ''İşbaşındaki yönetim kurulunun tüzüğümüzün üyelik kabul maddelerini yok sayarak, kamuoyunu yanıltma ve sorumluluktan kurtulma çabaları inanılır gibi değildir'' denildi. 
     Beşiktaş Kulübü Yönetim Kurulu'nun camianın karşı karşıya kaldığı sorunu görmezden geldiği savunulan açıklamada, özetle şu görüşlere yer verildi 
     ''Bugün tüm Beşiktaşlıların gündemini, birtakım oy simsarlarınca kulübümüzün bünyesine enjekte edilen ve acımasızca bünyeyi kemiren virüslerle nasıl başedileceği sorusu oluşturmaktadır. Buna karşın yönetim kurulumuz önce açıklanan belgelerin cevaba değer bulunmadığını belirtmiş, daha sonra da sayın Arat'ın şahsına hakaret ve iftira dolu bir bildiri yayınlayarak ve sorumlulukları başka kurulların üstüne atarak, bizzat sorumlusu oldukları bu kirlilikten, kendi eserleri olan bu hasta bünyeden umarsızca sıyrılma yolunu seçmişlerdir. 
     BJK Derneği Tüzüğümüzün 8. madde C fıkrasına göre, üye başvuru kağıdını seçme ve sicil kuruluna gönderen, seçme ve sicil kurulunun gerekli incelemeleri yapmasının ardından nihai kararı veren yönetim kuruludur. Hani yönetim kurulunun üye kayıtları üzerinde hiçbir tasarrufu ve sorumluluğu yoktu Seçimlerden 4 ay önce henüz başkan adaylığını açıklamamış bir kişiye bu bilgilerin verildiğini iddia eden Beşiktaş Yönetim Kurulu, kendi kural tanımazlığını, kendi keyfi yönetim anlayışını kamuoyunun önünde itiraf etmiş olmuyor mu Seçme ve sicil kurulumuz tarafından eksiksiz üye listeleri 31 Mart 2002'de yapılan olağan seçim kurulumuzdan bir hafta önce Sayın Hasan Arat'ın çalışma ekibine verilmiştir. Bu tablo karşısında kimlerin unvan ve rant aradığı, kimlerin vermeye değil almaya geldiği gün gibi aşikardır.'' 
     
     YANIT BEKLEYEN SORULAR 
     Açıklamada ayrıca, seçim kurulu divan başkanı Av.Erdoğan Tuncer'in, seçimlere şaibe karışmadığını açıklamadan önce şu sorulara yanıt vermesi istenildi 
     ''14 yaşında sahte beyanla kulübe üye kaydedilen K.G. hazirun cetvelindeki imzadan da anlaşılacağı gibi seçimlerde oy kullanmış görünmektedir. Sicil masasından K.G.'nin oy pusulalarını, kimlik ve üyelik kartı ibraz ederek kim almıştır. Hazirun cetvelindeki sahte imza kime aittir K.G. adına düzenlenmiş kulüp üyelik kartında bu çocuğun fotoğrafı olamayacağına göre, kimin fotoğrafı yer almaktadır 
     Tespit ettiğimiz rakip takım taraftarı Beşiktaş kongre üyesi sayısı ve yaşı küçük olduğu halde usulsüz biçimde kaydedilmiş üye sayısı kamuoyuna açıkladıklarımızın çok üzerindedir. 
     Hasan Arat'ın sporcu olarak şerefle terlettiği formalar hakkında yönetim kurulunun yaptığı yorum tek kelimeyle utanç vericidir. Bu yorum yönetim kurulunun, üyelerimizin sporculuk bilincinden bihaber olmalarının yanı sıra, Beşiktaş tarihinden de bihaber olduklarının ispatıdır. Yoksa Galatasaray'da forma giymiş rahmetli Şükrü Gülesin, büyük kaptan Recep Adanır, Galatasaray'da basketbol oynamış başkanımız rahmetli Mehmet Üstünkaya veya halihazırda futbol takımında forma giyen tek şampiyonluğunu Fenerbahçe'de yaşayan kaptanımız Tayfur Havutçu yönetim kurulumuza göre Beşiktaşlılıkları tartışılacak kişiler midir '' 
     





</TEXT>
</DOC>
