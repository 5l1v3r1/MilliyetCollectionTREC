<DOC>
<DOCNO> 99604 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/02/son/sondun24.html </URL>
<DATE> 2002/08/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Yunanistan'da dün yakalanan örgüt üyesi Sipahioğlu katillerinden. 
</HEADLINE>
<TEXT>

     Yunanistan Emniyet Genel Müdürlüğü Sözcüsü Lefteris İkonomu, 17 Kasım terör örgütünün dün Atina'da yakalanan üyesinin, Türkiye'nin Atina Büyükelçiliği Müsteşarı Haluk Sipahioğlu'nun şehit olduğu saldırıya katıldığını açıkladı. 
     İkonomu, ''Aris'' kod adlı Sotiris Kondilis'in 41 , Sipahioğlu'nun 4 Temmuz 1994'de öldürülmesinin yanı sıra katıldığı diğer eylemleri de itiraf ettiğini söyledi. 
     İkonomu, Kondilis'in, ABD'nin Atina Büyükelçiliği'ne 15 Şubat 1994'te roketli saldırı ve bir banka soygunu eylemlerine katıldığını ve 20 Kasım 1991'de polisle silahlı çatışmaya girdiğini açıkladığını belirtti. 
     İkonomu, 17 Kasım'ın halen firardaki üyesi ''Lukas'' kod adlı Dimitri Kufodinas'ın aranmasına devam edildiğini belirterek, Yunan halkına polisin araştırmalarına yardımcı olması çağrısında bulundu. 
     Bu arada, Yunan basını, Türkiye'nin Atina Büyükelçiliği Basın Ataşesi Çetin Görgü'nün şehit olmasıyla sonuçlanan 7 Ekim 1991 tarihindeki saldırının, halen hastanede tedavi gören Savas Ksiros ile firardaki Kufodinas tarafından gerçekleştirildiğinin sanıldığını yazdı. 
     Gazeteler, polise verdiği ifade henüz açıklanmayan Savas Ksiros'un Sipahioğlu suikastında da rol aldığının tahmin edildiğini kaydettiler. 
     





</TEXT>
</DOC>
