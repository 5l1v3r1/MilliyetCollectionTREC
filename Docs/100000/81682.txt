<DOC>
<DOCNO> 81682 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/02/son/soneko22.html </URL>
<DATE> 2002/05/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Erman Toroğlu'na "hormon" davası 
</HEADLINE>
<TEXT>

     Çilek üretiminden yılda yaklaşık 10 trilyon lira gelir elde eden Menemen İlçesi Emiralem Beldesi üreticilerinin, eski hakem ve kabzımal Erman Toroğlu hakkında tazminat davası açacağı bildirildi. 
     Emiralem Belediye Başkanı Birol Kahraman, düzenlediği basın toplantısında, Türkiye'de üretilen çileklerde hormon kullanıldığı yolundaki iddiaların çilek üreticilerine darbe vurduğunu belirtti. 
     Emiralem'deki yaklaşık bin üreticinin her yıl 10 bin ton civarında çilek ürettiğini kaydeden Kahraman, Erman Toroğlu'nun iddialarından sonra çilek satışlarının yarı yarıya düştüğünü dile getirdi. 
     Emiralem'in çilek üretiminden yılda yaklaşık 10 trilyon lira gelir elde ettiğini bildiren Birol Kahraman, şunları söyledi 
     ''Şu ana kadar 10 bin tonun yaklaşık 2 bin tonu toplandı. Hormon iddialarından sonra satışlar yarı yarıya düştü. Üreticimize zarar verecek gerçek dışı açıklamaları yapmaya kimsenin hakkı yok. 10 trilyon liralık gelirimizin 5 trilyon lirasının kaybolacağından endişe ediyoruz. Buna sebep olanlardan Erman Toroğlu hakkında Pazartesi günü 10 milyar liralık tazminat davası açacağız.'' 
     Türkiye'de hormon tetkiki yapacak bir kurumun olmadığına işaret eden Kahraman, Toroğlu'ndan kazanacakları 10 milyar liranın böyle bir kurumun kurulmasına öncülük yapılmasında kullanacaklarını belirtti. 
     
     ''ÇİLEKLERDE HORMON YOK'' 
     Emiralem'de üretilen çileklerde asla hormon kullanılmadığını da savunan Birol Kahraman, kamuoyunda iri yapılı çileklerin hormonlu olduğu yönündeki bir kanaatin olduğunu kaydetti. Kahraman, şöyle konuştu 
     ''Ege ve Akdeniz Bölgesi'nde yaygın olarak yetiştiriciliği yapılan çilek çeşidi, meyve etli, sert koyu kırmızı ve oldukça iri meyveler oluşturan Camarosa çilek çeşididir. Bu özellikler, bu türün özellikleridir ve üretiminde kesinlikle hormon kullanılmamaktadır. 
     Çileklerin içinin boş ya da dolu olmasının o çeşidin sofralık veya sanayiye uygun olduğunun bir göstergesidir.'' Hormon iddialarının gelecek günlerde başlayacak yaş sebze ve meyve ihracatını da olumsuz yönde etkileyeceğini kaydeden Kahraman, ''Kendi toplumumuza hormonludur yemeyin dediğimiz çilekleri, yabancıların alması mümkün mü Bu iddiaları ortaya atanlar, ya büyük bir aymazlık içindedirler ya da bilerek Türkiye'ye ihanet etmektedirler'' dedi. 
     





</TEXT>
</DOC>
