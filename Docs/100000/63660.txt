<DOC>
<DOCNO> 63660 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/23/dunya/dun01.html </URL>
<DATE> 2002/01/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Boğuluyorum sandım 
</HEADLINE>
<TEXT>

İngiliz Daily Mirror gazetesinin muhabiri, Guantanamo’daki mahk m üniformasıyla geçirdiği bir saatin izlenimlerini yazdı 
     DIŞ HABERLER SERVİSİ 

     Küba’daki Guantanamo Üssü’nde tutulan El Kaide üyelerinin fotoğraflarının dünya çapında tepkilere yol açmasının ardından, İngiliz Daily Mirror gazetesinin bir muhabiri, tıpkı bir mahkum gibi giyinerek, bu kıyafetin içinde yaşadığı "dehşet dolu" anları okurlarıyla paylaştı. 
     Tıpkı Guantanamo’daki mahkumlar gibi giydirilen gazeteci Stephen Moyes’e kelepçe, siyah gözlükler, kulak tıkacı ve maske takıldı. Sadece 1 saat kaldığı giysinin içinde kendisini duyularını kaybedecek kadar kötü hisseden Moyes yaşadıklarını şöyle dile getirdi 
     "Karanlık içimi korkuyla kapladı. Sessizlik sağır ediciydi. Kelepçeler bileğimi ağrıtıyordu. Yardım dilemek için çığlık atamıyordum, portakal rengi tulumun içinde sarmalanmış gibi hissediyordum. Konuşamıyor, koklayamıyor, duyamıyor ve dokunamıyordum. Burnuma gelen tek koku, maskenin mide bulandırıcı kokusuydu." 
     
     KÜLAH 
     Mahkumların birbirlerini ayırt edememesini sağlıyor. Görüş açı ve mesafesini düşüren külahlar giyen kişiyi de sıcaktan bunaltıyor. 
     
     SİYAH GÖZLÜKLER 
     Mahkumlar, arkadaşlarının nerede olduğunu göremiyor ve çevreleri hakkında fikir sahibi olamıyor. Bu gözlüklerle kaçma ihtimali sıfır. 
     
     MASKE 
     Mahkumlar birbirleriyle konuşamıyor ve moral veremiyor. Klostrofobi kapalı yer korkusu ve soluma güçlükleri yaratabiliyor. 
     
     KULAK TIKAÇLARI 
     Mahkumlar arasında haber ve bilgi alışverişini imkansız hale getiriyor. İşitme duyusundan yoksun kalan mahkumlarda yön kaybı beliriyor. 
     
     TULUM 
     Fermuar bulunmayan giyside, silah olarak kullanılması muhtemel kemerler de yok. Aşırı sıcak tutan bu kıyafetler bitkin düşürebiliyor. 
     
     KELEPÇELER 
     Gardiyanlara herhangi bir saldırı ihtimaline karşı, eller sıkı sıkıya kelepçeleniyor. Yazma ve elle işaretleşmeler böylece önleniyor. 
     



 DÜNYA 















</TEXT>
</DOC>
