<DOC>
<DOCNO> 53623 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/22/son/sontur08.html </URL>
<DATE> 2001/11/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Doğu kar hapsinde 
</HEADLINE>
<TEXT>

     Doğu Anadolu Bölgesi'nde, yoğun kar yağışı nedeniyle 2 bin dolayında köy yolu ulaşıma kapanırken, Ankara-Van, İstanbul-Van uçak ve otobüs seferleri iptal edildi. 
     Sabah başlayan kar yağışı nedeniyle Van, Bitlis ve Hakkari illerinde 500 dolayında yerleşim birimiyle irtibat kesildi. 
     Yaklaşık 6 saatten buyana aralıksız devam eden kar yağışı sonucu şehir merkezlerinde kar kalınlığı 30, yüksek kesimlerde ise yer yer bir metreye ulaştı. Kar yağışıyla birlikte zaman zaman devam eden tipi nedeniyle şehiriçi ulaşım da güçlükle sağlanıyor. 
     Karayolları 11. Bölge Müdürlüğü Yetkilileri, Çatak-Bahçesaray, Yüksekova-Şemdinli, Çaldıran-Doğubeyazıt, Muradiye-Çaldıran, Yüksekova-Dağlıca yollarının kapandığını söylediler. 
     Yetkililer, Bitlis-Tatvan ve Tatvan-Van karayolunda ulaşımın tek şeritten ve kontrollü olarak yapıldığını belirterek, ''Güzeldere, Rehva, Kurubaş ve Haruna geçitlerindeki kar yağışı ve sis nedeniyle görüş mesafesi yer yer 5 metreye kadar düşüyor. Bu nedenle yola çıkacak sürücülerin mutlaka yanlarında zincir, çekme halatı ve takoz bulundurmaları gerekir'' dedi. 
     Köy Hizmetleri Bölge Müdürlüğü Yetkilileri ise Van, Bitlis, Hakkari ve ilçelerine bağlı yaklaşık 500 yerleşim birimiyle irtibatın kesildiğini bildirdi. 
     Yetkililer, kar yağışı ve tipi nedeniyle yol açma çalışmalarına başlanamadığını ifade ederek, ''Yağışlar devam ederse tüm köy yolları ulaşıma kapanacak. Karla mücadele ekiplerimiz şantiyelerde hazır bekletiliyor. Tipinin durmasıyla çalışma başlatılacak'' diye konuştular. 
     
     Uçak seferleri iptal 

     Türk Hava Yolları yetkilileri, Van Ferit Melen Havaalanı'ndaki kar yağışı ve sis yüzünden Ankara-Van ve İstanbul-Van uçak seferlerinin iptal edildiğini, havaalanı zeminin ise karla kaplı olduğunu söylediler. 
     Öte yandan, şehirlerarası otobüs firmaları da, kar yağışı, tipi ve don nedeniyle bugün seferlere çıkmadı. Yağışların durması halinde uçak ve otobüs seferleri yarın başlayacak. 
     Meteoroloji Bölge Müdürlüğü Yetkilileri ise Van ve çevresinde öğlen saatlerinde kadar yağışın devam edeceğini, önümüzdeki günlerde yağış beklenmediğini bildirdi. 
     Bitlis şehir merkezinde trafiğe çıkacak araçlara zincir takma zorunluluğu getirilerek, zincir takmayan sürücülere 104 milyon lira para cezası uygulaması başlatıldı. 
     
     Kar kalınlığı 40 santimetre 

     Bölgedeki illerden Erzurum'da kar kalınlığı 25, Ağrı'da 40, Muş ve Bingöl'de 30, Kars'ta 10, Iğdır'da 6, Ardahan'da da 5 santimetreye ulaştı. Kar kalınlığı, yüksek kesimlerde ise 50 santimetreyi aştı. Bu illerde ise kar yüzünden bin 500 dolayında köy yolu ulaşıma kapandı. 
     Köy Hizmetleri Bölge Müdürlüğü yetkilileri, Erzurum, Kars, Ağrı, Muş ve Bingöl'de köy yolarının ulaşıma açılması için karla mücadele ekiplerinin çalışmalarına başladığını bildirdiler. 
     Yoğun kar yağışı karayollarında da trafiği olumsuz yönde etkilerken, Karayazı-Göksu, İspir-Bağbaşı, Tekman-Gökoğlan, Tutak- Elmalıdere, Ağrı-Cumaçay, Horasan-Karaurgan, Karlıova-Yedisu, Yayladere- Adaklı, Sancak-Bingöl karayollarının ulaşıma kapalı olduğu bildirildi. 
     
     Palandöken'de kar sevinci 

     Doğu Anadolu Bölgesi'ndeki yerleşim birimlerinde, soğuk ve yağışlı havanın olumsuzluğu yaşanırken, kar yağışı Palandöken Kış Turizm Merkezi'ndeki turizm tesisi işletmecilerini ise sevindirdi. 
     Palandöken Dağı'nda, yoğun kar yağışı sonrası kar kalınlığı 50 santimetreyi aştı. merkezdeki pistlerin yakın bir zamanda kayak yapmaya elverişli hale gelmesi bekleniyor. 
     Turizm işletmecileri, dağda karın bol olmasının kış turizm merkezine gelecek turist sayısını artıracağını kaydederek, ''Kar yağışının artmasıyla turist sayısı da artacaktır'' dediler. 
     
</TEXT>
</DOC>
