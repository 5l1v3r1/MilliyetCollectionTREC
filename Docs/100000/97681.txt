<DOC>
<DOCNO> 97681 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/24/son/sondun04.html </URL>
<DATE> 2002/07/24/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD, Usame Bin Ladin'in izini internette buldu... 
</HEADLINE>
<TEXT>

     Amerikan istihbarat ajanları, terörist Usame Bin Ladin'in birçok internet sitesi aracılığıyla yandaşlarına mesaj gönderdiğine inanıyor. 
     Terörizmle mücadele uzmanları, Bin Ladin'in örgütü El Kaide'nin ileri bilgisayar teknolojisi kullandığını, bazı internet sitelerinde, Bin Ladin'in yaşadığına dair şifreli mesajlar bulduklarını, Amerikan basınına duyurdu. 
     Bir istihbarat yetkilisi, ''Bu mesajlar ya gerçekten Bin Ladin'in hayatta olduğuna ya da bir siber dezenformasyon kampanyasına işaret ediyor'' dedi. 
     El Kaide'nin, yandaşlarına bilgi ulaştırmak için bir internet sitesini kullandığı ve site adresinin sık sık değiştirildiği belirtiliyor. Örgütün, mesajlarını, bazı porno sitelerinin fotoğraf dosyalarının içine gizlediği de öne sürülüyor. 
     Bin Ladin'in gerçekten yaşayıp yaşamadığı bilinmiyor. Ele geçirilen bir El Kaide militanı, Tora Bora'daki Amerikan saldırısında Bin Ladin'in sol elinden yaralandığını söylemişti. Aralık ayında ortaya çıkarılan bir video kasette, Bin Ladin'in konuşurken sol kolunu hiç oynatmaması, yaralandığı kanısını güçlendirmişti. 
     





</TEXT>
</DOC>
