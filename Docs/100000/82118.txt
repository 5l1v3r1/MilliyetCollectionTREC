<DOC>
<DOCNO> 82118 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/04/son/sontur10.html </URL>
<DATE> 2002/05/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Ecevit rahatsızlandı, Başkent hastanesine götürüldü 
</HEADLINE>
<TEXT>

     Başbakan Bülent Ecevit bugün rahatsızlanarak Başkent Hastanesi'ne götürüldü. Belinde ağrı bulunan Ecevit'in hastalığına teşhis konulamadı. Doktoru Ecevit'in hayati tehlikesinin bulunmadığını ancak hastalığına teşhis konulana kadar birkaç gün hastanede kalacağını açıkladı. 
     Ecevit'in hastaneye kaldırıldığı haberi Ankara'ya bir bomba gibi düştü. Başkent hastanesine milletvekili akını yaşandı. TBMM Başkanı ile bakanlar da Ecevit'i ziyeret etmek için Başkent hastanesine gitti. 
     Bugün yapılacak DSP Parti Meclisi toplantısına başkanlık etmesi beklenen Bülent Ecevit toplantıya gelmedi. 
     Bu sırada partide olan Rahşan Ecevit bir telefon görüşmesi sonrasında Başbakanlığa geçti. Ecevit daha sonra Başkent hastanesine götürüldü. 
     Parti yetkilileri Ecevit'in gribal rahatsızlık geçirdiğini ve buna bağlı sırt ağrısı çektiğini söylediler. 
     
     ÖNLEM AMACIYLA TETKİK 

     Başbakanlık Basın Müşaviri Cem Avcı, Ecevit'in durumunun iyi olduğunu ve önlem amacıyla Başkent Üniversitesi Hastanesi'ne götürüldüğünü bildirdi. 
     Ecevit'in yakın çevresinin ve hastaneyi ziyaret eden siyasetçilerin "Başbakan'ın sağlığı çok iyi. Küçük bir soğuk algınlığı geçirmiş" demeçleri tansiyonu biraz düşürdü. Ecevit'i ziyaret eden İçişleri Bakanı Rüştü Kazım Yücelen de çıkışta, "Ecevit birkaç saat sonra çıkıp evine gidecek" dedi. 
     Herkes Ecevit'in hastaneden çıkışını beklerken doktoru Prof. Turgut Zileli bir açıklama yaptı ve Başbakan'ın birkaç gün hastanede kalacağını bildirdi. 
     Prof. Zileli'nin açıklamaları sonrasında, Başbakan'ın hastalığına teşhis konulamadığı ortaya çıktı. Ecevit'in tansiyonunun iyi olduğu ve eşi Rahşan Ecevit'in başından ayrılmadığı öğrenildi. 
     

     
</TEXT>
</DOC>
