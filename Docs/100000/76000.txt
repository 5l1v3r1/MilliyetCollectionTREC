<DOC>
<DOCNO> 76000 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/02/son/soneko18.html </URL>
<DATE> 2002/04/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye, "düşük orta gelirli" ülkeler kategorisine geriledi 
</HEADLINE>
<TEXT>

     Ekonomideki küçülme nedeniyle, Türkiye, Dünya Bankası verilerine göre, ''üst orta gelirli'' ülkeler kategorisinden, ''düşük orta gelirli'' ülkeler kategorisine geriledi. 
     Dünya Bankası'nın verilerinden derlenen bilgiye göre, Türkiye'nin 2001 yılında gayri safi milli hasılasının GSMH 
     yüzde 9.4 oranında küçülmesi ve kişi başına GSMH değerinin ise 2160 dolara inmesi nedeniyle, kişi başına milli gelirleri, 756 dolar ile 2995 dolar arasında bulunan ''düşük orta gelirli'' ülkeler kategorisinde yer almaya başladı. Türkiye, 2000 yılında, kişi başına milli gelirinin 2995 doların üstünde olması nedeniyle, ''yüksek orta gelirli'' ülkeler kategorisinde değerlendiriliyordu. Türkiye'nin yeni yer almaya başladığı ''düşük orta gelirli'' ülkeler kategorisinde, İran, Irak, Suriye, Mısır, Bulgaristan gibi ülkeler yer alıyor. Dünya Bankası tarafından daha önce yayınlanan bir raporda, Türkiye'nin de içinde bulunduğu Avrupa ve Orta Asya bölgesinde, 2002'de ortalama yüzde 3 olarak tahmin edilen büyümenin, 2003 yılında, Türkiye ekonomisindeki toparlanmanın hızlanması ve dış talebin hız kazanması sonucu yüzde 4.5 düzeyine çıkabileceği vurgulanmıştı. Kişi başına 1993 yılında 3093 dolara kadar yükselen milli gelir, 1994'de yaşanan ekonomik kriz ve devalüasyon ile birlikte 2195 dolara kadar geriledi. 1995 yılından itibaren tekrar yükselmeye başlayan kişi başına milli gelir, 1996 yılında 3005 dolarla ikinci kez 3000 doları geçti. Kişi başına 1997 yılında 3110 dolar olan milli gelir, 1998 yılında zirveye, şu ana kadar gerçekleşen en yüksek rakama 3247 dolara çıktı. Fakat 1999 yılında meydana gelen ekonomik kriz sonrası kişi başına milli gelir, yeniden 3000 dolar sınırının altına indi. Son 11 yılda 5 kez 3000 dolar seviyesini geçen kişi başına milli gelirde kısır döngü kırılıp bir türlü 4000 dolar seviyesine çıkılamadı. 
     






</TEXT>
</DOC>
