<DOC>
<DOCNO> 58845 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/25/siyaset/siy04.html </URL>
<DATE> 2001/12/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Ailece yönetimde ikinci perde 
</HEADLINE>
<TEXT>

MHP’li bakan Üşenmez’in oğlu yeni görevine başlayamadı. Ancak ANAP’lı Taşar ve DSP’li Aytekin’in de akrabalarını işe aldıkları ortaya çıktı 
     AYDIN HASAN - YILDIZ YAZICIOĞLU Ankara 

     MHP'li bakanlıklardaki "akraba kadrolaşması"nın hükümetin diğer ortakları ANAP ve DSP'li bazı bakanlıklarda da yaşandığı ortaya çıktı. 
     MHP'li Devlet Bakanı Şuayip Üşenmez'in halen Başbakanlık'ta danışman olan oğlu Alperen Üşenmez, yeni kurulan Enerji Piyasası Düzenleme Kurulu'nda uzman olarak çalışmak için babasını devreye soktu. Alperen Üşenmez, geçen hafta kurulun Koza Sokak'taki binasında yetkililerle görüştü. Ancak, personelle ilgili düzenleme henüz yapılmadığı için Üşenmez işe başlayamadı. Alperen Üşenmez'in kurulda çalışmak için babasını devreye sokarak girişimde bulunmasının Milliyet tarafından kamuoyuna duyurulması, kurulda rahatsızlık yarattı. Enerji Piyasası Düzenleme Kurulu'ndan dün yapılan açıklamada, kurul başkan ve üyelerinin göreve başladığı 19 Kasım 2001 tarihinden bu yana mevzuata yönelik çalışmaların yürütüldüğü, bu aşamada kuruma personel atanmasının hukuken mümkün olmadığı belirtildi. 
     Akraba kadrolaşmasına ilginç bir örnek de, ANAP yönetimindeki Turizm Bakanlığı'nda yaşandı. Mustafa Taşar, Turizm Bakanlığı Müsteşar Yardımcılığı'na kayınbiraderinin eşi Şenay Başer'i getirdi. 
     DSP'li Çevre Bakanı Fevzi Aytekin de, önce halasının kızı olan Havva Alp'i Çevresel Etki Değerlendirmesi ve Planlama Genel Müdürü yapması ile gündeme geldi. Bu atama gündemde iken Aytekin adına Çevre Bakanlığı'nca yapılan yazılı açıklamadaki imza başka bir torpili ortaya çıkardı. Açıklamada, Aytekin'in, Müsteşar Yardımcısı Nelka İnanç'ın kızı Aslı Ceren İnanç'ı "Basın ve Halkla İlişkiler Müşaviri" olarak atadığı anlaşıldı. Geçen yıl mezun olan İnanç'ın müşavir olması bakanlıkta rahatsızlık yarattı. 
     



 SİYASET 











</TEXT>
</DOC>
