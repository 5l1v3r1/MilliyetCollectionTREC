<DOC>
<DOCNO> 66051 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/05/son/sonspo03.html </URL>
<DATE> 2002/02/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Hakan Ünsal "Oynamak istiyorum ama yönetim izin vermiyor.." 
</HEADLINE>
<TEXT>

     Galatasaray Futbol Takımı'ndan 'sözleşme yenilememesi' nedeniyle yönetim kurulu tarafından dışlanan Hakan Ünsal, futbola büyük özlem duyuyor. 
     Sezon sonunda sözleşmesi biten ve serbest kalacak olan Hakan, kadro dışı kalmasının ardından tek başına çalıştığını belirterek, ''Maç yapamıyorum, futbol oynamayı çok özledim'' dedi. 
     Hakan Ünsal, şu an için herhangi bir Avrupa takımıyla anlaşma sağlayamadığını ifade ederek, ''Transferimin sonuçlanmasını bekliyorum. Bir an önce yeniden yeşil sahalara dönüp, futbolla buluşmak istiyorum'' diye konuştu. 
     
     "Hemen oynarım ama.." 
     Takıma yeniden dönme konusunda kendisi için hiçbir sorunun bulunmadığını anlatan Hakan, şans tanınması durumunda derhal oynamaya başlayacağını vurguladı. 
     ''Çık oyna desinler yarın forma giyerim'' diyen Hakan Ünsal, ancak yönetim kurulunun buna izin vermediğini bildirdi. 
     
     Milli Takım'da oynamak istiyor... 
     Hakan Ünsal, Galatasaray'da oynayamadığını ve bunun üzüntüsünü yaşadığını, ancak milli takımda forma giymek istediğini söyledi. 
     Şenol Güneş'in kendisini milli takıma çağıracağı biçiminde izlenim edindiğini kaydeden Hakan, ''Ben de kadroya çağrılırsam, elimden gelenin en iyisini yapacağım. Böylece hem maç eksiğimi gideririm, hem de milli takıma faydalı olurum. Geçmişte Hakan da takımında oynayamamasına rağmen milli takımda oynuyor ve yararlı oluyordu. Benim durumum da aynı'' diye konuştu. 
     






</TEXT>
</DOC>
