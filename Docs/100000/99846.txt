<DOC>
<DOCNO> 99846 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/03/son/sontur06.html </URL>
<DATE> 2002/08/03/ </DATE>
<TIME>  </TIME>
<AUTHOR>  </AUTHOR>
<HEADLINE>
AB'ye Uyum Paketi TBMM'den 16,5 saatlik maraton sonunda geçti 
</HEADLINE>
<TEXT>

     TBMM Genel Kurulu'nda, AB'ye uyum çalışmaları çerçevesinde önemli demokratik adımlar içeren yasa teklifi kabul edildi. 
     Genel Kurul'un 15.5 saatlik bir çalışma sonucu çıkardığı AB'ye uyum paketinin geneli üzerinde yapılan görüşmelerde, MHP'liler hemen her maddeye muhalefet ederken, bütün maddelere ret oyu verdiler. Paket, MHP dışındaki partilerin oyuyla kabul edildi. 
     
     SÖKMENOĞLU, MHP'LİLERLE TARTIŞTI 
     Görüşmelerin sonuna yaklaşırken sinirler iyice gerildi. 
     SP İstanbul Milletvekili Nevzat Yalçıntaş'ın MHP'lilerin bu paketin çıkmaması konusunda samimi olmadıklarını, bu paketin geri çekilmesi için MHP'nin istifa etmesinin yeterli olacağını söylemesi, MHP'lileri kızdırdı. Sataşma olduğu gerekçesiyle söz alan Mehmet Şandır ise 15 dakika konuşunca, TBMM Başkanı Murat Sökmenoğlu'nun da sabrı taştı. Şandır'ı sık sık konuşmasını tamamlaması konusunda uyaran Sökmenoğlu, 15 dakikalık konuşma sonunda, bu görüşmelerde aciz 
     kaldığını, kendi partisinden kişilerin bile uyarılarını dikkate almadığını ifade etti. Sökmenoğlu'nun bu sözlerine MHP'liler tepki gösterirken, Sökmenoğlu, özellikle kendisini sert bir dille eleştiren MHP Grup Başkanvekili İsmail Köse'ye, "Dünden beri benden ne istiyorsunuz " diye sordu. 
     
     MHP'Lİ ÇAKAR ATATÜRK'ÜN GENÇLİĞE HİTABESİNİ OKUDU 
     Teklifin geneli üzerinde şahsı adına söz alan MHP'li Ahmet Çakar ise, arkadaşlarının "Miletvekillerini gaflet uykusundan uyandırmak için bu kürsüden sen Atatürk'den aldığın heyecanı senin nefesinle oku ki gaflet uykusundan uyansın" dediklerini belirterek, Atatürk'ün Gençliğe Hitabesi'ni okudu. Çakar, Türk milletinin malına, canına ve namusuna kesdeden Abdullah Öcalan için çıkarılan AB'ye uyum paketini protesto ettiklerini bildirdi. Çakar, pakete oy veren milletvekillerini ihanetle suçladı. 
     
     PAKET NE GETİRİYOR 
     Bu yasayla savaş ve yakın savaş halleri dışında ölüm cezası kaldırıldı. Buna göre, terör suçlarında da idam cezaları kaldırılarak, yerine ağırlaştırılmış müebbet hapis cezası getirildi. Terör suçlarından idam cezası alanlar, af veya şartlı salıverme yasalarından da yararlanamayacak ve ölünceye kadar cezaevinde kalacak. 
     Anadilin öğrenilmesi için Milli eğitim Bakanlığına bağlı özel kurslar açılabilecek. RTÜK Yasası'nın anadilde yayın yapılmasını yasaklayan 4'üncü maddesine de "Türk vatandaşlarının günlük yaşamlarında geleneksel olarak kullandıkları farklı dil ve lehçelerde de yayın yapılabilir" hükmü ekledi. Böylece özel radyo ve televizyonlardan Kürtçe yayın yapılabilecek. 
     Türklüğü, TBMM'yi, hükümeti, güvenlik kuvvetlerini, adliyeyi tahkir ve tezyif kastı bulunmaksızın sadece eleştirmek amacıyla yapılan düşünce açıklamaları suç olmayacak. 
     Gazetecilere hapis cezası verilemeyecek. Para cezalarında indirim yapılırken, yurtdışında basılan eserlerin Türkiye'ye sokulması yasaklanamayacak. 
     Ceza Yasasına "göçmen kaçakçılığı" suçu tanımı eklendi. 
     Bu suçu işleyenlere iki yıldan beş yıla kadar ağır hapis ve 1 milyar liradan az olmamak üzere para cezası verilecek. 
     Dernekler ve vakıflar Bakanlar Kurulu izniyle yurtdışında şube açabilecek, yurtdışında benzer amaçlı kuruluşlara üye olabilecek. Yurtdışında kurulu dernek ve vakıflar da Türkiye'de şube açabilecek. 
     Cemaat vakıfları Bakanlar Kurulu izniyle taşınmaz edinebilecek ve taşınmazları üzerinde tasarrufta bulunabilecek. Azınlık vakıflarının taşınmazları vakıf adına tescil edilebilecek. 
     Yabancılar, İçişleri Bakanlığı'nın izniyle toplantı ve gösteri yürüyüşü düzenleyebilecek, vali veya kaymakamların izniyle düzenlenmiş toplantılarda konuşabilecek. Toplantı ve gösteri yürüyüşlerini haber verme süresi 72 saatten 48 saate inecek. 
     Polis yakaladığı kişiye gerekçelerini açıklayacak, yakınlarına haber verecek. Polis, mahkeme kararı ya da yazılı emir olmadıkça, ev ve işyerlerini basamayacak, arama yapamayacak. Polis, internet kafeleri, "devletin bölünmez bütünlüğü, genel güvenlik ve ahlak, anayasal düzene aykırı yayın yapan sitelere girildiği" gerekçesiyle kapatabilecek. 
     Avrupa İnsan Hakları Mahkemesi'nin kararı üzerine, uğranılan ihlalin tazminatla giderilemeyecek sonuçlar doğurması durumunda Adalet Bakanı, Yargıtay Cumhuriyet Başsavcısı veya AİHM'ye başvuruda bulunan kişinin yasal temsilcisi, yargılamanın yenilenmesini Yargıtay Başkanlığı'ndan isteyebilecek. Bu istem Yargıtay Hukuk Genel Kurulu'nca incelenecek ve duruşmasız karara bağlanacak. 
     Pakete eklenen geçici birinci madde ile Yargıtay'a gönderilmemiş dosyaların, hükmü veren mahkemelerce, Yargıtay'daki dosyaların da ilgili dairece karara bağlanması, TBMM'de bulunanların ise ilgili mahkemelere gönderilmesi öngörüldü. Buna göre, Abdullah Öcalan dosyası , TBMM'de sayılırken, hükmü veren Ankara 2 Nolu DGM'ye gönderilmesi gerekiyor. TBMM tarafından yerine getirilememesine karar verilmesi işlemi yapılmadığından, idamdan çevrili müebbet hapis sayılarak İnfaz Yasası hükmünden yararlandırılmaması öngörülüyor ve bunun tespiti de DGM'ye bırakılıyor. 
     





</TEXT>
</DOC>
