<DOC>
<DOCNO> 67469 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/13/son/sonspo09.html </URL>
<DATE> 2002/02/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye'nin Ekvador'a yenilmesi en çok İtalyanlar'ı üzdü... 
</HEADLINE>
<TEXT>

     17. Dünya Kupası 
     finallerinde İtalya ile aynı grupta olan Ekvador'un Türkiye'yi 1-0 yenmesi, İtalyan kamuoyunda endişe yarattı. Ülkenin en yüksek tirajlı spor gazetesi La Gazzetta dello Sport, Türkiye-Ekvador maçıyla ilgili bugün verdiği haberinde, ''İtalya'ya kartpostal, Ekvator büyülüyor'' başlığını attı. Gazete, ''Güney Amerikalılar, Tenorio'nun golüyle Türkiye'yi yere seriyor ve kaliteli oyunuyla şaşırtıyor. Ekvador, Hollanda'nın yağmurlu soğuğunda varlığını gösteriyor'' ifadesini kullandı. Corriere dello Sport da, ''Ekvador kendini sunuyor, Türkiye'yi yendiler'' başlığını kullanarak, İtalya'nın Dünya Kupası'ndaki rakibinin sahaya iyi yayıldığını, koştuğunu, pes etmediğini ve kontraataklarda etkili olduğunu yazdı. Tutto Sport Gazetesi de diğer gazetelerde de satır aralarında sözedildiği gibi önemli pozisyonları Türkiye'nin yarattığını, ancak sonuçta Türkler'in sahadan yenik ayrıldığını kaydetti. Bu arada İtalya Teknik Direktörü Giovanni Trapattoni'nin, Dünya Kupası finallerinde 3 Haziran'da karşılaşacakları Ekvador'u daha yakından tanımaları için yardımcılarından Corrado Corradini'yi Hollanda'daki maçı izlemeye gönderdiği belirtildi. 
     






</TEXT>
</DOC>
