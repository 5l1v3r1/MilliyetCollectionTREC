<DOC>
<DOCNO> 59990 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/31/son/soneko01.html </URL>
<DATE> 2002/12/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Kamu personelinin ilaç katılım payı bordrolardan kesilecek... 
</HEADLINE>
<TEXT>

     Kamu çalışanlarının ilaç bedellerine katılım payının ücret bordrolarından kesilmesine ilişkin uygulama, yılbaşından itibaren başlıyor. 
     Maliye Bakanlığı'ndan yapılan açıklamaya göre, Acil Eylem Planın'da yer alan söz konusu uygulama ile kamu harcamalarında tasarruf sağlanması ve ısrafın önlenmesi öngörülüyor. Açıklamada, uygulama ile hem ilaç kullanımındaki ısrafın önleneceği, kamu harcamalarında önemli tasarrufun sağlanacağı, ayrıca yaklaşık 2 bin eczane arasındaki farklı uygulamalardan kaynaklanan haksız rekabetin ortadan kaldırılacağı belirtildi. 
     Uygulama ile ayrıca, eczanelerin katılım paylarının daha sağlıklı bir şekilde topluca banka hesaplarına havalesi sağlanacak. 
     Açıklamada, konuyla ilgili tebliğin yürürlüğe girmesi ile tüm anlaşmalı eczanelerin perakende satış fişlerini üç nüsha düzenlemelerine ilişkin 12 Aralık 2002 tarihli genelgenin de yürürlükten kalkacağı kaydedildi. 
     





</TEXT>
</DOC>
