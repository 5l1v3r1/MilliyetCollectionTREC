<DOC>
<DOCNO> 77861 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/12/dunya/adun.html </URL>
<DATE> 2002/04/12/ </DATE>
<TIME>  </TIME>
<AUTHOR>  </AUTHOR>
<HEADLINE>
CIA’ya KGB tuzağı 
</HEADLINE>
<TEXT>

Rus Gizli Servisi, iki taraflı ajan kullanarak Rusya’nın geliştirdiği füzelerin planlarını ele geçirmeye çalışan CIA’yı uzun süre sahte belgelerle aldattı 
     CENK BAŞLAMIŞ Moskova 

     ABD ve Rusya devlet başkanları arasındaki zirveye sayılı günler kala iki ülke ilişkileri yeni bir casusluk skandalıyla aniden gerginleşti. 
     Rusya Federal Güvenlik Servisi FSB - eski KGB , Amerikan Merkezi Haber Alma Teşkilatı’nın CIA Rus ordusunun geliştirdiği yeni silahlarla ilgili gizli bilgilere ulaşmaya çalışan bir operasyonunu engellediğini açıkladı. FSB, casusluk skandalına karıştıkları gerekçesiyle Moskova’daki ABD Büyükelçiği çalışanlarından Yunju Kensinger’la aynı ülkenin eski bir Sovyet cumhuriyetindeki elçiliğinde görevli David Robertson’ı suçladı. İnterfaks Ajansı, bayan diplomat Kensinger’ın kısa bir süre önce Rusya’yı terk ettiğini duyurdu. Komsomolskaya Pravda gazetesi, CIA’nın ele geçirmeye çalıştığı silahların arasında havadan havaya ve karadan havaya atılan füzelerin de bulunduğunu yazdı. Gazete, FSB’nin bir yıllık çalışma sonucu ortaya çıkardığı casusluk operasyonunu iki sayfalık haberinde ayrıntılı bir şekilde aktardı. Gazeteye göre, James Bond filmlerini aratmayan CIA operasyonu, Rusya Savunma Bakanlığı’na ait gizli bir tesiste çalışan Nikolay adındaki Rus uzmanın ABD Büyükelçiliği’ne başvurmasıyla başladı. Soyadı açıklanmayan Nikolay, eski bir Sovyet cumhuriyetindeki Amerikan büyükelçiliğinden, ABD’deki yakınlarını bulmak için yardım talep etti. 
     
     Hafıza kaybına uğradı 
     Gazete, Nikolay’ın gizli bir tesiste çalıştığını öğrenen ABD’li diplomat Robertson’ın, kendisine istediklerini yaptırabilmek için hafıza ve irade kaybına yol açan ilaçlar verdiğini öne sürdü. 
     Bir garda kendini bilmez halde bulunan Nikolay’ın tesadüfen polis tarafından gözaltına alınmasının ardından FSB devreye girdi. Rus istihbaratı Nikolay’ı tedavi ettirdi ve casusluk oyununda kontrolü ele geçirdi. 
     
     Sahte belge verdiler 
     CIA’nın tuzağa düşürülmesi ise şöyle oldu Nikolay’ın Moskova’daki evinde özel bir mürekkeple yazılmış bir mektup bulundu. K ğıt suya batırıldığında gizli mesaj ortaya çıktı. ABD’li ajanlar, Nikolay’dan çalıştığı tesislerde üretilen silahlarla ilgili bilgi istiyordu. Mektupta Nikolay’ın bilgileri bırakacağı yerin adresi ve şeması da vardı. Nikolay, FSB’nin verdiği sahte belgeleri adrese götürdüğünde içinde 10 bin dolar bulunan bir zarf buldu. Zarfın içinde ayrıca, çok özel bir banyo gerektiren filmle yeni talimatlar vardı. CIA, Nikolay’ın silahların fotoğraflarını çekmesini istiyordu. Talimatı yerine getirmiş gibi davranan Nikolay, ABD’li ajan Robertson’la yine aynı ülkede bir görüşme daha yaptı ve sahte resimler karşılığında 15 bin dolar daha aldı. Bu oyunu bir yıla yakın sürdüren FSB, önceki gün gerçeği açıkladı. 
     



 DÜNYA 












</TEXT>
</DOC>
