<DOC>
<DOCNO> 82379 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/06/son/sondun11.html </URL>
<DATE> 2002/05/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Avusturyalı aşırı sağcı lider Haider Irak'ta temaslarda bulundu 
</HEADLINE>
<TEXT>

     Avusturyalı aşırı sağıcı lider Jörg Haider'in hafta sonunda, ikinci kez Irak'ta temaslarda bulunduğu açıklandı. 
     Haider'n sözcüsü Karlheintz Petritz, koalisyon ortağı olan aşırı sağcı Özgürlükçüler Partisi'nin eski liderinin, Irak'tan bu sabah döndüğünü ve gelirken yanında kanser hastası iki Iraklı çocuğu getirdiğini bildirdi. 
     Petritz, Haider'in geçen Cuma günü başlayan özel gezisinin, Irak-Avusturya Topluluğu tarafından düzenlendiğini kaydetti. 
     Irak'tan getirilen iki çocuğun Viyana'da Üniversite Hastanesi'nde tedavi altına alındığını belirten Petritz, Haider'in gelecek günlerde 15 çocuğu daha kanser tedavisi için Viyana'ya getirmek üzere Irak'a başka ziyaretler de yapacağını söyledi. 
     Petritz, Haider'in ziyareti sırasında Irak lideri Saddam Hüseyin ile görüşmediğini, ancak Dışişleri Bakanı Naci Sabri ile yoğun temaslarda bulunduğunu anlattı. 
     Irak'ın resmi gazetelerinden birinde de, Haider'in gezisi sırasında, Irak'a yönelik BM yaptırımlarının kaldırılması gerektiğini söylediğini ve bu ülkeye yönelik dış tehditlerin sona ermesi talebinde bulunduğunu yazdı. 
     Haider, geçen Şubat ayında Irak'a yaptığı gezi sırasında verdiği Irak halkıyla dayanışma mesajları yüzünden ülkesinde eleştirilerle karşılaşmıştı. 
     Jörg Haider, partisinin iki yıl önce koalisyon hükümetinde yer almasından sonra Avrupa Birliği'nin AB sert tepkilerine hedef olmuş ve Avusturya'ya yönelik siyasi yaptırımlar karşısında parti liderliğinden istifa etmek zorunda kalmıştı. 
     





</TEXT>
</DOC>
