<DOC>
<DOCNO> 67421 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/13/son/sondun06.html </URL>
<DATE> 2002/02/13/ </DATE>
<TIME>  </TIME>
<AUTHOR>  </AUTHOR>
<HEADLINE>
"Cesur teröristler" gafı, medya devini güç durumda bıraktı 
</HEADLINE>
<TEXT>

     Amerikan CNN televizyonunun da içinde olduğu AOL Time Warner medya grubunun başı Ted Turner, 11 Eylül saldırılarını gerçekleştiren teröristleri ''cesur ancak biraz deli'' olarak niteledi. 
     Los Angeles'taki Brown Üniversitesi'nde bir konferans veren Turner, ABD Başkanı George W. Bush'u ise Roma İmparatoru Julius Sezar'a benzetti. 
     Turner, Dünya Ticaret Merkezi ve Amerikan Savunma Bakanlığı Pentagon'a düzenlenen saldırıların, dünyada yoksulluğun artmasıyla bağlantılı olduğunu da savunarak, ''Dünya Ticaret Merkezi vuruldu çünkü pekçok insan yoksulluk içinde yaşıyor ve daha iyi bir hayat için umutları yok'' diye konuştu. 
     Ted Turner, saldırıların, bir umutsuzluğun ürünü olduğunu ve Amerikan halkının ise bir insanın ülkesi için ölme istekliliğini anlama kapasitesinin yetersiz olduğunu söyleyerek şaşırttı. Turner, Dünya Ticaret Merkezi kuleleri ve Pentagon'a kaçırdıkları ticari uçaklarla saldırı düzenleyen 19 terörist için, ''onlar en azından cesurdular. Ancak biraz deli olduklarını da söyleyebiliriz'' dedi. 
     Konferanstaki konuşmasından sonra, soru-cevap bölümünde söylediği bu sözlerin ardından Turner, gelen tepkiler üzerine açıklama yapma gereği hissederek, ''Başkalarının üzülmesine neden olduysam, bundan derin pişmanlık duyarım. Terörizm tehdidine karşı özgür dünyanın savunulması kampanyasını bütün kalbimle destekliyorum ve şiddetin bütün formlarına karşıyım'' ifadelerini kullandı. 
     Turner, açıklamasında, 11 Eylül saldırılarının savunulur hiçbir yanı olmadığını da ekledi. Medya devi Turner, sözlerinin medya tarafından çarpıtıldığını da savundu. Ancak Turner'ın sözlerini haberleştiren medya kuruluşları The Brown Daily Herald ile The Providence Journal, açıklama yayınlayarak, ''Turner'ın konuşmasını izleyen muhabirlerimiz profesyonel gazetecilerdir ve Turner'ın sözlerinin yansıtılmasında herhangi bir saptırma söz konusu değildir'' dedi. 
     Ted Turner konuşmasında, 2000 yılı başkanlık seçimine de değinirken, Bush karşısında kaybeden Demokrat Partili Al Gore'a açıkça destek vererek, ''Florida'da birkaç oy daha alınsaydı şimdi olabilecek en çevreci ABD başkanına sahip olacaktık'' dedi. Turner, ''Şimdi bir petrolcümüz var. Kendisi başka bir Julius Sezar. Tam da ihtiyacımız olan şey'' diye konuştu. 
     Medya devi Turner'ın, konuşmasını yaptığı Brown Üniversitesi'nde eğitim gördüğü ve 1960 yılında öğrenci yurdundaki odasında kız arkadaşıyla yaşadığının anlaşılmasının ardından okuldan uzaklaştırıldığı belirtiliyor. Turner'ın, ABD'nin en iyi okulları arasında sayılan Brown'dan diplomasını ancak 12 yıl sonra alabildiği de biliniyor. 
     






</TEXT>
</DOC>
