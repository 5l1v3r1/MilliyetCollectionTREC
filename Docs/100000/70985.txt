<DOC>
<DOCNO> 70985 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/05/son/sontur16.html </URL>
<DATE> 2002/03/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Binalarda asansörler güvenli mi 
</HEADLINE>
<TEXT>

     Başta konutlar olmak üzere çeşitli alanlarda kullanılan asansörlerin, bakım ve onarımının yapılamaması ve etkin denetlenememesi nedeniyle can ve mal kayıplarına neden olduğu bildirildi. 
     Elektrik Mühendisleri Odası EMO Gaziantep Şubesi Yönetim Kurulu Üyesi ve Asansör Komisyonu Başkanı Mustafa Kurt, düzenlediği basın toplantısında, Türkiye'de kullanılan asansörlerin güvenli ve çalışır durumda olmaması konusunda öteden beri yaygın yakınmalar olduğunu söyledi. 
     Kurulan ya da kullanılmakta olan asansörlerdeki bu tehlikeli durumların ana nedeninin asansörlerin yapım ve kullanımları sırasında yeterli denetimin sağlanamaması olduğunu anlatan Kurt, şöyle konuştu 
     ''Asansör yönetmeliği, her asansörün yılda en az bir kez yapının bağlı olduğu belediyeler tarafından kontrolünün yapılması veya yaptırılmasını öngörmektedir. Ayrıca yönetmelik, yıllık kontrollerin yapılmasından ve raporun tanzim ettirilmesinin takibinden asansörün bulunduğu binanın yöneticisini ve bakımını yapan firmayı müştereken sorumlu tutmaktadır.'' Asansörlerin yapımı ve denetimi konusunda yerel yönetimlerin makine ve elektrik mühendisleri odaları ile işbirliği yapmasının yararlı olacağını kaydeden Kurt, şöyle devam etti 
     ''Yasa gereği, özel konut ve işyerlerine ait asansörlerle ilgili belediyelerin teknik elemanlarınca ruhsat verilmesi, kamu kesimine ait olanlarda ise ilgili bir kamu kuruluşu elemanınca yapılan kabul işlemlerinden sonra asansörlerin işletmeye alınması gerekiyor. 
     Belediyelerin teknik kadro açısından sıkıntısı bilinen bir gerçek. 
     Bu sıkıntı nedeni ile asansörlerin yapımı sırasında gerekli denetimlerin ve kurulduktan sonra periyodik yıllık kontrollerin yapılamadığı, bina iskanına esas oluşturan asansör işletme ruhsatlarında sorunlar yaşandığı biliniyor. Toplum yararına kamu hizmeti yapan elektrik ve makine mühendisleri odaları ile işbirliği yapılarak sorunların çözümene katkı sağlanabilir. '' 
     






</TEXT>
</DOC>
