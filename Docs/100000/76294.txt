<DOC>
<DOCNO> 76294 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/04/guncel/gunz1.html </URL>
<DATE> 2002/04/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Satırbaşı 
</HEADLINE>
<TEXT>

     İki çocuğunu öldürüp intihar etti 
     Şanlıurfa Siverek’te iki çocuğunu tabancayla öldürdükten sonra intihar eden anne Kısmet Çelik, bıraktığı mektupta, "Çocuklarımı sorumsuz kocama teslim etmek yerine kendimle birlikte götürüyorum" dedi. Talihsiz kadının eşi Mustafa Çelik, ruhsatsız tabanca bulundurmaktan gözaltına alındı. Kısmet Çelik’in bıraktığı mektupta, "Eşim beni ve çocuklarımı değersiz sayıyor, kendisine layık görmüyordu" diye yazdığı öğrenildi. 
     
     Belediye başkanı ve eşi soba kurbanı 
     Sivas Altınyayla’ya bağlı Kaleköy Beldesi Belediye Başkanı Nusret Yıldırım ve eşi Gülende Yıldırım, kömür sobasından sızan gazdan zehirlenerek hayatlarını kaybederken, oğulları Yusuf Yıldırım, Cumhuriyet Üniversitesi Hastanesi’ne kaldırıldı. Acı olay Yıldırım’ın makamına gelmemesi üzerine şüphelenen belediye personelinin kapıyı açarak eve girmesiyle ortaya çıktı. Olayla ilgili soruşturma başlatıldı. 
     
     Araba vapuru karaya oturdu 
     Eskihisar İskelesi’nde dün 04.30’da yolcu ve araç alan araba vapuru, 05.00’te kaptan Ali İhsan Avcılar yönetiminde Yalova - Topçular’a hareket etti. 17 araç ve 200 yolcuyla Topçular’a yaklaşan araba vapuru, saat 05.30 sıralarında yoğun sis nedeniyle Tavşanlıaltı mevkiinde, kıyıya yaklaşık 200 metrelik mesafede sığ alanda topuk üzerinde karaya oturdu. Yolculardan Ferhat Anadolulu, "Karaya oturduğumuzda kaptan pijamalarıyla ortaya çıktı. Besbelli ki uyuyordu" dedi. 
     
     Altın madeninde mühürler söküldü 
     İzmir Bölge İdare Mahkemesi’nin, Sağlık Bakanlığı tarafından verilen deneme üretimi iznini iptal etmesinin ardından önceki gün mühürlenen Bergama Ovacık’taki altın madeni, Bakanlar Kurulu kararının ardından yeniden üretime geçti. İzmir Barosu Başkanı Noyan Özkan, Bakanlar Kurulu üyelerinin Anayasa’yı ihlal suçu işlediklerini belirterek, "Cezası idamdır" dedi. Çevre Bakanı Fevzi Aytekin ise, "Hukuka aykırı bir şey yapmadığımız kanaatindeyim" diye konuştu. 
     
     Adliyede tanıklık ücreti’ soruşturması 
     Ankara Başsavcılığı, iş ve asliye hukuk mahkemelerinde tanık olarak dinlenilen kişilere ödenmesi gereken ve yaklaşık 1 trilyon lirayı bulduğu belirtilen "tanıklık ücretlerinin", mahkemelerin kalemlerinde görevli personel tarafından alındığı iddiaları üzerine soruşturma başlattı. Tanık ücretlerini, sahte imzayla veznelerden aldıkları iddia edilen personelin ifadesine başvurulurken, soruşturmanın geçmiş yıllara dönük olarak genişletileceği ifade edildi. 
     
     Palto gitti kavga başladı 
     İzmir’de geçen yılbaşı gecesi Efes Oteli’nde düzenlenen partide, palto, mont ve kabanları kaybolan 80 kişinin şik yetçi olduğu vestiyer görevlileri Nedim Koyunsatan, kızı Didem Koyunsatan ile Ayşe Kiremit hakkında 160’ar yıla kadar hapis cezası istemiyle dava açıldı. Duruşmada tutuksuz yargılanan sanıklardan Didem Koyunsatan, yılbaşı gecesi davetli sayısının kapasitenin üzerinde olduğunu ve paltoların herkesin bir anda dışarı çıkmak istemesi üzerine yaşanan kargaşada kaybolduğunu söyledi. 
     
     Çantay’a kaçak elektrik davası 
     Ünlü manken Karahan Çantay hakkında, evinde kaçak elektrik kullandığı gerekçesiyle "elektrik hırsızlığı" suçundan 5 yıla kadar hapis cezası istemiyle dava açıldı. Savcılığa verdiği ifadede kaçak elektrik düzeneğinden haberi olmadığını söyleyen Çantay, "Böyle bir düzenekten haberim yoktu. Benden önceki kiracılar tarafından kurulmuş olabilir" diyerek kendini savundu. Çantay, suçun şartlı salıverilme yasası kapsamına girmesi sayesinde kurtuldu. 
     



 GÜNCEL 























</TEXT>
</DOC>
