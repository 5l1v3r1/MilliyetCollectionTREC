<DOC>
<DOCNO> 60082 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/02/ekonomi/eko06.html </URL>
<DATE> 2002/01/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Arjantin’e başkan dayanmıyor 
</HEADLINE>
<TEXT>

Ekonomik krizi aşamayan ve borçlarını ertelemek zorunda kalan Arjantin, son iki haftada dört başkan eskitti. Yeni liderin Eduardo Duhalde olması bekleniyor 
     EKONOMİ SERVİSİ 

     Arjantin 2001’i lidersiz kapattı. Devlet Başkanı Fernando de la Rua’nın istifasının ardından bu görevi Peronist Parti mensubu Adolfo Rodriguez Saa üstlenmişti. Dün acil olarak toplanan kongrenin, ülkeyi krizden çıkarmak için 2003 yılına kadar ulusal birlik sağlanması amacıyla Eduardo Duhalde’yi seçmesi bekleniyor. Saa, geçen pazar günü, Peronist Parti’nin kendisine gerekli desteği vermediğini belirterek, "Benden bir haftada 30 yıldır yapılamayanları yapmamı istediler" sözleriyle istifa etti. Yüzde 18’lik işsizlik ve borç batağında olan ekonominin başına Saa’nın ardından, geçici süreyle vekalet etmesi beklenen Senato Başkanı Ramon Puerta atanmıştı. Ancak Puerta da sağlık sorunlarını bahane gösterdi ve 48 saat görev yaptı. 
     
     Bush’tan birlik çağrısı 
     Belirsizlik ve korku içindeki 36 milyon insanla seçime gidilmesinin çılgınlık olacağını iddia eden politikacılar, mart ayında yapılması planlanan devlet başkanlığı seçimlerini iptal etti ve dün yaptığı toplantıyla, 10 Aralık 2003 yılında yapılacak seçimlere kadar görevde kalacak olan başkanı seçecek. Partilerin ortak karar alması sonucu seçilen yeni lider kaosa giden ülke için bir umut ışığı olacak. 
     Konu hakkında bir açıklama yapan ABD Başkanı Bush, Arjantinlilere Ekonomik krizden çıkmanız için boğuşacak bir lider bulana kadar bir arada kalın’ çağrısı yaptı ve Arjantin halkına güvendiğini de ekledi. 
     
Peronistler’in babası      1989-1991 yılları arasında Carlos Menem’in yardımcılığını yaparak Arjantin’in ikinci adamı olan Duhalde, Peronist kanadın baba’ sı olarak anılıyor. Duhalde daha önce 1999 başkanlık seçimlerinde De la Rua tarafından elendi. İktidarda olduğu dönemde serveti hızlı bir şekilde artan Duhalde’nin adı yolsuzluk söylentilerine de karışmıştı. Başkanlık için adı geçen Duhalde için halk yılbaşı kutlamalarında Duhalde değil, seçim şimdi’ yazılı pankartlar taşıdılar. Ülkedeki Peronistler ise Duhalde’nin ekonomik krizden çıkmak için doğru insan olduğunu ve iyi bir yönetici olduğunu iddia ediyorlar. 



 EKONOMİ 





















</TEXT>
</DOC>
