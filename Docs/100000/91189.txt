<DOC>
<DOCNO> 91189 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/21/son/sondun18.html </URL>
<DATE> 2002/06/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Yunanistan'da liman işçileri grevde turistler adalarda mahsur kaldı 
</HEADLINE>
<TEXT>

     Yunanistan'da liman işçilerinin emeklilik maaşlarının artırılması talebiyle 3 gündür sürdürdükleri grev, çok sayıda turistin Ege adalarında mahsur kalmasına yol açtı. 
     Yunan basını, gemilerin limanlara bağlı kalması nedeniyle adalar arası deniz trafiğinin felç olduğunu, limanlarda uzun kuyruklar oluşturan kamyonlarda bulunan tonlarca gıda ürününün çürümeye yüz tuttuğunu, Ege ile İyon Denizi adalarında mahsur kalan binlerce kişininse büyük sıkıntılar yaşadığını duyurdu. 
     Atina'da yayımlanan Eleftheros Tipos gazetesi, grevin özellikle Ege adalarında ilginç görüntülerin oluşmasına yolaçtığını belirttiği haberde, Sakız Hios Adası'nda mahsur kalan bir grup turistin Atina'dan kalkan uçaklarına yetişebilmek için Türkiye üzerinden Yunanistan'a tekrar giriş yaptıklarını yazdı. 
     Yunanistan'da 22-25 Haziran arasındaki dini bayram tatili nedeniyle adalara yapılması planlanan geziler için 200 bin bilet kesildiğini kaydeden Eleftheros Tipos, ekonomik kaybın grevle gelen sıkıntının sadece küçük bir parçası olduğu değerlendirmesi de yaptı. 
     





</TEXT>
</DOC>
