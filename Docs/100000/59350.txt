<DOC>
<DOCNO> 59350 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/27/son/sontur19.html </URL>
<DATE> 2001/12/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Antalya'da şiddetli yağış... 
</HEADLINE>
<TEXT>

     Antalya'yı Aralık ayı başından itibaren etkisi altına alan şiddetli yağışlar, hayatı etkilemeye devam ediyor. Serik İlçesi'ne bağlı Çandır Beldesi'nde, okullar 2 gün tatil edilirken, Akseki'nin bir köyüyle ulaşım kesildi. 
     Serik yöresinde dün geceden bu yana süren şiddetli yağışlar, ilçe merkezinde bazı ev ve işyerleri ile sera alanlarında su baskınlarına neden oldu. 
     Serik'e bağlı Çandır Beldesi'nde ise ilköğretim okulu ve lisenin bahçeleri de bu sabah şiddetini artıran yağmur nedeniyle suyla kaplandı. Öğrenciler, okulların bahçelerine getirilen traktörlere bindirilerek çıkarılırken, beldede okulların, bugün ve yarın tatil edildiği bildirildi. 
     Akseki'de ise iki gündür süren sağanak yağış ulaşımı etkiliyor. 
     Yetkililer, Değirmenlik Deresi'nin taşması sonucu, Akseki-Beyşehir karayolunun Söğütlüdere Mevkii'nde bulunan Değirmenlik Köyü ile ulaşımın kesildiğini kaydettiler. 
     Bu arada, Gidengelmez Dağları'nda avlanmak için yörede bulunan bazı avcıların da olumsuz hava koşulları nedeniyle Değirmenlik Köyü'nde olduğu belirtildi. 
     






</TEXT>
</DOC>
