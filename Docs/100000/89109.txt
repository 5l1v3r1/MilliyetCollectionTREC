<DOC>
<DOCNO> 89109 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/11/guncel/gun08.html </URL>
<DATE> 2002/06/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Öğrenciler klasik müzik mi dinlemeli 
</HEADLINE>
<TEXT>

ÇAPRAZ ATEŞ 
     SİBEL KAHRAMAN 

     Piyanist Gülsin Onay, klasik müziği sevdirmenin yolunun öğrencilerden geçtiğini belirterek, okul servislerinde klasik müzik çalınmasını önerdi. Onay’ın, "Yüz binlerce servis aracına klasik müzik kasetleri dağıtılsa, yol boyunca öğrencilere bu eserler dinletilse 10 yıl sonra Türkiye’nin müzik beğenisi değişir" sözleri tartışmalara neden oldu. 
     
     Nihat Kaya Psikiyatr 
Çocuklara göre değil      Müzik tercihleri kişilerin psikolojik durumlarına göre değişir. Neşeli, coşkulu bir insan, hareketli canlı parçaları tercih eder. Hüzünlü, aşk yaşayan insan slow, hayatta hayal kırıklığı yaşamış insanlar da arabesk müziği tercih edebilir. İnsan dinlediği şeylerde, kendinden bir şeyler bulmak ister. Bu çok doğaldır. Kulak aşinalığı için farklı müzikler dinletilebilir ama bu, o müziği sevdirmek anlamına gelmez. Dünyanın tek doğrusu da klasik müzik değildir. Böyle düşünmek bir komplekstir. Tamam, müziğin bir parçasıdır ama tüm duyguların tercümanı klasik müzik değildir. Özellikle gençler, kıpır kıpırdır. Hareketli, fazla düşünceye daldırmayan parçalar dinlemek isterler. Bu çok doğaldır. Yalnızca klasik müziğe "müzik zevki" demek, tek tip kafalı insanların görüşüdür. 
     
     Ersoy Erol İTO Komite Başkanı 
Zorlamanın anlamı yok      Müzik evrenseldir. O kadar çeşitlidir ki herkesin de beğenisi farklıdır. Hepsini de kabul etmemiz gerekiyor. Öğrenci servislerinde ısmarlama, emrivakiyle müzik dinletilemez. Klasik müzikten hoşlanmayanların haklarını gasp edersiniz. Eğer küçük yaşlarda demokrasi fikrini yerleştireceksek öncelikle onların müzik zevklerine saygı göstermeliyiz. "10 yıl sonra müzik zevkimiz değişecek" diyerek, servislerde klasik müzik dinlemeye zorlamanın nasıl bir anlamı var. Çoğunluk neyi istiyorsa o müzik çalınır. Türkiye olarak bu kalıpçılıktan süratle uzaklaşmamız gerekiyor. Hele hele küçük yaşlardaki çocukları kalıp içine sokmak çok yanlış. 
     
     Alaaddin Dinçer Eğitim - Sen Genel Bşk 
Kültürünü geliştirir      Okul servislerinde klasik müzik çalınması olumlu bir yaklaşım. Müzik dinleyerek insanlar yeteneklerini geliştirebiliyorlar. Görsel ve işitsel medyanın izleyici üzerinde büyük etkisi var. Buradan çıkan sonuç da önemli bir etkileşim aracı oldukları. Çocukların okul yolculukları da oldukça uzun sürüyor. Okul servislerinde bir müzik dinletilmesi gerekiyorsa, klasik müzik akla mantığa en yakın olanıdır. Arabesk müzik ya da kendisine yabancılaşmış birtakım çılgınlık yapmaya özendiren müzik dinlemektense, klasik müzik dinletilmesi olumludur. Müzik kültürünün gelişmesi açısından klasik müzik çok doğru bir tercih olur. Sendika olarak böyle bir çalışmayı destekleriz. 
     
     Cem Gülan Doğan Okulları 
Kulak dolgunluğu olur      Öğrenciye belli bir müzik dinletmek, zamanla kulak dolgunluğu yaparak o müziğin sevilmesini sağlayabilir. Okul servislerinde de klasik müzik çalınabilir, tabii ki bu konuda öğrencinin de onayı alınmalı. Öğrenci itiraz etmediği takdirde belli bir plan dahilinde klasik müzik güncel müzikle iç içe çalınabilir. Bizler zaten okul servislerinde çalınan müziğin seçimini servis şoförlerine bırakmıyoruz. Okul taşıtlarında rehber öğretmenlerimiz bulunuyor. Onlar rahatsız edici tarzda müzik çalınmasına gerektiğinde müdahale ediyorlar. 
     



 GÜNCEL 















</TEXT>
</DOC>
