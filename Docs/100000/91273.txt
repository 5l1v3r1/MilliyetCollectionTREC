<DOC>
<DOCNO> 91273 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/21/son/sontur05.html </URL>
<DATE> 2002/06/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Türk "İdam cezası sorununu erteleyemeyiz" 
</HEADLINE>
<TEXT>

     Adalet Bakanı Hikmet Sami Türk, idam cezasının kaldırılması konusunun Ulusal Program'da orta vadede yer alan taahhütler arasında bulunduğunu hatırlatarak, ''Orta vadenin devam ettiğini söyleyerek bu sorunu ele almaktan kaçınamayız, bu sorunu ertelemek olur'' dedi. 
     Türk, 81 il ile 8 devlet güvenlik mahkemesi cumhuriyet başsavcılarının katıldığı ve bugün Hakimevi'nde başlayan ''Suçluların İadesi ve Uluslararası Adli Yardım Semineri ile Cumhuriyet Başsavcıları Değerlendirme Toplantısı''nın açılışında konuştu. 
     Terörle ve örgütlü suçlarda mücadelede uluslararası adli yardımlaşmanın önemine işaret eden Bakan Türk, suçluların iadesinde uygulanacak prosedürün eksiksiz yerine getirilmesinin de önemli olduğunu söyledi. 
     İdam cezasının varlığının Türkiye'nin iade istemlerinin reddinde en büyük engeli teşkil ettiğine işaret eden Türk, ancak Türkiye'de 1984 yılından beri idam cezasının uygulanmadığını ve Anayasa'da son yapılan değişiklikle de idam cezasının üç hal dışında kaldırıldığını hatırlattı. İdam cezasının kaldırılması yolunda yasama organında çalışmaların devam ettiğini, ancak henüz bir sonuç alınamadığını ifade eden Hikmet Sami Türk, ''İdam cezasının kaldırılması konusu, Ulusal Program'da orta vadeli hedefler arasında yer alıyor. Orta vadenin bir yılı aşıp aşmadığı ve bu sürenin ne zaman sona ereceği konusu belli değil. Orta vadenin devam ettiğini söyleyerek bu sorunu ele almaktan kaçınamayız, bu, sorunu ertelemek olur. Ayna zamanda Avrupa Birliği'ne atacağımız adımın da gecikmesi anlamına gelir.'' Avrupa Konseyi'nde henüz yeni olan bir çalışma bulunduğunu belirten Türk, buna göre, idam cezasının uygulandığı ülkelerin adli yardımlaşma istemlerinin karşılanmamasının düşünüldüğünü bildirdi. Bu çalışmanın yeni olmakla birlikte Avrupa ülkelerinin eğilimlerini göstermesi açısından önem taşıdığını vurgulayan Türk, uluslararası sözleşmeleri her devletin gereği gibi yerine getirmesi gerektiğini söyledi. Türk, ''Bu yapılmazsa, örgütlü suçlarda mücadelede başarıya ulaşılamaz'' dedi. 
     Adalet Bakanı Hikmet Sami Türk, 11 Eylül ABD'ye yönelik terör saldırısının ardından ABD'de de ve diğer bazı ülkelerde terör ve organize suç örgütleri ile mücadele konusunda yeni bazı düzenlemeler yapıldığını hatırlatarak adli konularda uluslararası işbirliğinin çok önemli olduğunu sözlerine ekledi. 
     İki gün sürecek olan seminerde, suçluların iadesi ve uluslararası adli yardım konusundaki gelişmeler ile karşılaşılan sorunlar ve cumhuriyet başsavcılarının adli sorunları ele alınacak. 
     





</TEXT>
</DOC>
