<DOC>
<DOCNO> 50706 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/05/son/sondun17.html </URL>
<DATE> 2001/11/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Taliban karşıtı komutan Zaman "Uluslararası destek yetersiz" 
</HEADLINE>
<TEXT>

     Afganistan'daki Taliban iktidarıyla savaşan komutanlardan Hacı Muhammed Zaman, bu mücadelede uluslararası desteğin yetersiz olduğunu söyledi. 
     Pakistan'ın Peşaver kenti yakınlarında gazetecilere demeç veren Zaman, ''Boş elle savaşılmaz. Afganistan'ın doğusunda Taliban'a karşı taarruza geçmeye hazırız, ancak yeterli destek gelmiyor'' dedi. 
     ''Uluslararası topluluktan yardım gelse, doğudan saldırıya kolayca geçebiliriz'' diyen Komutan Zaman, ''Ama elde yok avuçta yok...'' diye konuştu. 
     Peştun kökenli Komutan Zaman, sadece hava bombardımanlarıyla Taliban rejiminin düşmeyeceğini ve ''tek çözümün'', bütün Afgan savaşçılarının ABD'yle eşgüdümlü şekilde hareket etmesi olduğunu söyledi. Zaman, ''6 Cruise füzesinin parasıyla Afganistan'ın doğusu kurtarılabilir'' dedi. 
     Cruise füzelerinin fiyatları, modele göre 600 binle 1.2 milyon dolar arasında değişiyor. 
     






</TEXT>
</DOC>
