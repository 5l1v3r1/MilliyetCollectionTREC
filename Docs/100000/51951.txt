<DOC>
<DOCNO> 51951 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/13/dunya/dun05.html </URL>
<DATE> 2001/11/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Rumların yolu açık 
</HEADLINE>
<TEXT>

     BRÜKSEL Milliyet 

     Avrupa Birliği Komisyonu’nun 13 aday ülke için hazırladığı İlerleme Raporları’nda Kıbrıs yine "altın çocuk" muamelesine layık görüldü. Komisyon raporunda Rum Yönetimi’ne verilen mesaj gayet netti Çok iyi performans gösterdiniz. Yolunuz açık. Siyasi sorunun çözümü konusunda ise AB’nin geleneksel yaklaşımı benimsendi Genişlemeden önce çözüm bulunmasını tercih ederiz ama olmazsa da üyelik yolu kapanmaz. 
     
     Kıbrıs çözülmese de... 
     Kıbrıs sorununun çözümünün adanın üyeliğini kolaylaştıracağını vurgulayan rapor bununla birlikte siyasi çözümün üyelik için ön şart olmadığının altını kalın bir biçimde çiziyor. Genişlemeden önce bir çözüm bulunması konusunda "umut bulunduğunu" kaydeden rapor bu durumu "fırsat penceresi" olarak tanımlıyor. Çözümün olanaklı olduğuna sık sık atıf yapmasıyla dikkat çeken rapor kamuoyu araştırmalarının Kıbrıs’ta yaşayan Türklerin yüzde 90’ının AB üyeliğine destek verdiğini belirtiyor. 
     
     Denktaş günah keçisi 
     Rapor, çözüm görüşmelerin çıkmaza girmesi konusunda günah keçisi olarak ise KKTC Cumhurbaşkanı Rauf Denktaş’ı işaret ediyor. Güney Kıbrıs için parlamenter sistemin işleyişinden yolsuzlukla mücadeleye kadar övgüden geçilmeyen raporda KKTC’nin payına ise "üyelik sizin de yararınıza" nasihatlarından başka eleştiriler de düşmüş. Mali açıdan Türkiye’ye aşırı bağımlılıktan, AİHM kararlarının yerine getirilmemesine kadar ne kadar olumsuzluk varsa hepsine yer verilmiş. 



 DÜNYA 




















</TEXT>
</DOC>
