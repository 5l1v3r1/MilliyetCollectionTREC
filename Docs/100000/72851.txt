<DOC>
<DOCNO> 72851 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/16/dunya/tur.html </URL>
<DATE> 2002/03/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Dünya turu 
</HEADLINE>
<TEXT>

Cani anneye müebbet      ABD’nin Texas eyaletinde, 5 çocuğunu, evindeki küvette boğarak öldüren ev kadını Andrea Yates 37 , ömür boyu hapis cezasına çarptırıldı. En küçüğü 6 aylık, en büyüğü 7 yaşındaki 5 çocuğunu, haziran ayında boğarak öldürmekten suçlu bulunan Yates, Teksas’taki yasalara göre, en az 40 yıl hapis yatacak. Bu arada, Amerika’da yaşanan aile facialarına bir yenisi daha eklendi. Oregon eyaletinin McMinnville kentinde 37 yaşındaki Robert Arlie Bryant, eşi Janet Ellen ve 15, 12, 10 ve 9 yaşındaki çocuklarını öldürüp intihar etti. 
     
Yemen'de Amerikan Elçiliği'ne bomba      ABD Başkan Yardımcısı Dick Cheney'in önceki gün Yemen'e yaptığı ziyaretin ardından, dün bu ülkedeki Amerikan Büyükelçiliği'ne el bombası atıldı. Olayla ilgili ortaokuldan terk 25 yaşında Samir Yahya Avad adlı bir Yemenli tutuklandı. Başkent Sana'daki bir elçilik yetkilisi, "Binaya el bombası atıldı. Ağaca çarptı, yaralanan olmadı, maddi hasar da meydana gelmedi" dedi. Yemen polisi ise, binaya 1 bombayı atan saldırganın 2. bombayı atmaya çalışırken güvenlik güçlerinin açtığı ateş sonucu engellenerek yakalandığını açıkladı. Saldırının ardından polis semti ablukaya alarak girişe kapattı. 
     



 DÜNYA 










</TEXT>
</DOC>
