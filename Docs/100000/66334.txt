<DOC>
<DOCNO> 66334 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/07/spor/spo02.html </URL>
<DATE> 2002/02/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Büyük savaş 
</HEADLINE>
<TEXT>

Fenerbahçe’de hangi yabancının tribüne çıkacağı merakla beklenirken, sakat ve cezalıların dönmesiyle takım içinde müthiş bir forma rekabeti başladı 
     YUSUF DURSUN 

     Herkes hırs küpü 
     SARI - Lacivertli takım zorlu geçecek 180 dakika öncesinde müthiş bir forma savaşına sahne oluyor. Yabancılardan birinin tribüne gönderilmesinin yanı sıra, iyileşen Oktay’ın da forvete getirdiği rekabet Lorant’ın işini oldukça zorlaştırdı. Andersson’un bile hırs küpü olduğu Sarı - Lacivertli ekipte, cezaları biten Abdullah, Yusuf ve Mirkovic de forma beklemeye başladılar. 
     
     Lorant düşünceli 
     YOZGAT deplasmanın ardından, Galatasaray ile oynanacak derbi maçı Lorant’ın da uykularını kaçırıyor. Daha deplasman galibiyeti alamayan Alman hoca, her iki maç için de takımı formda tutabilmek için çareler düşünüyor. Yabancı oyuncular arasından yapacağı seçimde çok dikkatli olmak zorunda olduğunu belirten Lorant’ın, antrenmanlarda artan gerginlik nedeniyle de sıkıntı yaşadığı öğrenildi. 
     
Yugolar af için devrede      GALATASARAY derbisi öncesi, Yugoslavya’nın Meksika ile oynacağı özel maça çağrılan Mirkovic ve Lazetic, Federasyonlarına başvurarak, kadrodan çıkartılmalarını istediler. Yönetimin baskısı sonucunda iki futbolcu da milli takıma gitmemek için çaba göstermek zorunda kaldılar. Fenerbahçe de resmi bir yazıyla iki futbolcusunun özel maç kadrosundan çıkartılması için gerekenin yapılması konusunda ricacı oldu. 
     
Baba’nın yanındayız      Fotoğraf Cem Akyüz 

     BİR yıl önce sonsuzluğa uğurladığımız İslam Baba’yı bugün kabri başında anacağız. Her geçen anda eksikliğini biraz daha hissettiğimiz, özlemlerimizi gidermek için arşivlere sarıldığımız günlerde Baba’sızlığın ne demek olduğunu anladık. Bugün saat 11.00’de Topkapı Maltepe Mezarlığı’nda tüm sevenleri İslam Çupi için bir araya gelecek. Onun için dua edecek, hatırasına saygı gösterecek. 
     Fenerlist ve antu.com’un birlikte düzenlediği organizasyonla Fenerbahçeli taraftarlar ölümünün birinci yıldönümünde İslam Çupi’yi mezarının başında dün ziyaret ettiler. 
     
Simao’dan transfer raporu      FENERBAHÇE’NİN yeni transferi Vincente Simao, kulübün listesine aldığı Brezilyalı futbolcularla ilgili olarak yöneticilere bilgi verdi. Tecrübeli futbolcu alınması düşünülen Washington’a kefil olurken, diğer isimlerin de Fenerbahçe’de oynayabilecek kapasitede olduklarını bildirdi. Sezon sonuna kadar sürecek arayışlarda Simao’nun da görüşlerinin alınmasına karar verildi. 
     
Ceyhun dersini aldı      ÖNCEKİ günkü çalışmaya 10 dakika geç geldiği için 56 tur ceza koşusu yapmak zorunda kalan Ceyhun, dün Samandıra’ya en erken gelen oyuncuydu. Genç futbolcu Lorant’ın hışmına bir daha uğramamak için antrenmanda da hırsla çalışırken, arkadaşlarına da iyi bir örnek oldu. Bu arada Akmerkez’de açılan Fenerium Mağazası’nın beklenenin dört katı ciro yapması yönetimi sevindirdi. 
     
     



 SPOR 





























</TEXT>
</DOC>
