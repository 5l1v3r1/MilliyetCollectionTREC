<DOC>
<DOCNO> 77424 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/09/son/sontur25.html </URL>
<DATE> 2002/04/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Sezer ekonomideki gelişmelerden umutlu... 
</HEADLINE>
<TEXT>

     Cumhurbaşkanı Ahmet Necdet Sezer, Türkiye ekonomisinin önemli bir dönemeçten geçtiğini ve ekonomik sorunların çözümünün karşılıklı güvene dayanan özverili çabalar gerektirdiğini belirtti. 
     Sezer, Malatya Organize Sanayi Bölgesi'nde, işadamlarının da katıldığı toplantıda, Malatya'nın ekonomik, sosyal ve kültürel altyapı yönünden Türkiye'nin önemli illerinden biri olduğunu söyledi. 
     Malatya'da, her alanda yaşanan gelişmenin mutluluk verici olduğunu kaydeden Sezer, Doğu ve Güneydoğu'da, ekonomik ve toplumsal yaşamın yeniden canlandırılması, vatandaşların gönenç düzeyinin yükseltilmesinin ulus ve devlet olarak öncelikli amaçlardan olduğunu ifade etti. 
     Sezer, Türkiye'de bölgelerarası gelişmişlik farkını gidermek için alınan kapsamlı önlemlerin, vatandaşların da katılımıyla başarılı sonuçlar vereceğine inandığını kaydederek, bu önlemlerin hızla, başarılı sonuçlar alınacak biçimde uygulanmasının, Türkiye'nin geleceği yönünden yaşamsal önem taşıdığını, bu kapsamda özel sektörün de konuya duyarlı yaklaşması gerektiğini bildirdi. 
     
     ''SANAYİ ÖNCÜ SEKTÖRLERDEN BİRİDİR'' 
     Tarımdaki nüfusun yoğunluğu dikkate alındığında, sanayi toplumuna geçişteki güçlüğün kabul edilmesi gereken bir gerçek olduğunu anlatan Sezer, şöyle devam etti 
     ''Türkiye Cumhuriyeti kurulduğundan bu yana ekonomik gelişmenin sağlanmasında, sanayi, öncü sektörlerden biri olmuştur. Çağdaş bir ulusun temel taşı olarak sanayiyi gösteren Yüce Atatürk, tarım toplumundan sanayi toplumuna geçiş sürecinin hızlandırılması gerektiğine işaret etmişir. Geçen 79 yıl içerisinde sanayi alanında ulaştığımız düzey, bu geçiş sürecinin başarısı açısından sevindirici olarak nitelendirilebilir. Ancak, dünyadaki hızlı değişimler ve teknolojideki yenilikler karşısında, Türkiye'nin sanayileşme alanında yeni atılımlar gerçekleştirmesinin ve bilim- teknolojiye dayalı üretim yöntemlerini yaşama geçirmesinin kaçınılmaz olduğunu vurgulamak gerekir. Ülkemizin kalkınmasının temelini oluşturan sanayileşme, hiçbir zaman ihmal edilmemesi gereken bir süreçtir. Bu kapsamda tarıma dayalı sanayinin geliştirilmesine önem verilmesi, ülke kalkınmasına ivme kazandıracak dinamiklerden birini oluşturacaktır.'' 
     
     ''EKONOMİ ÖNEMLİ BİR DÖNEMEÇTEN GEÇİYOR'' 
     Sezer, Malatya'da dile getirilen bütün sorunları, sıkıntıları ve çözüm önerilerini ilgililere ileteceğini söyledi. 
     Türkiye'nin son 1-1.5 yıldır karşı karşıya olduğu ve toplumun tüm kesimlerini etkileyen ekonomik bunalımdan çıkışın işaretlerinin alınmaya başlandığını ifade eden Sezer, elde edilen olumlu gelişmelerin, Türk ekonomisinin yakın zamanda sorunlarını aşacağı ve yeniden büyüme eğilimine gireceği yönündeki umutları güçlendirdiğini belirtti. Sezer, şöyle devam etti 
     ''Türkiye ekonomisi önemli bir dönemeçten geçmektedir. Yaşanan sıkıntıların, kuşkusuz toplumun tüm kesimlerini yakından etkilediği bilinen bir gerçektir. Ekonomi sorunların çözümü, devlet-yurttaş işbirliği ve karşılıklı güvene dayanan özverili çabaları gerektirmektedir. 
     Ekonominin istikrarlı bir yapıya kavuşturulması, belirsizliklerden arındırılması, güven ortamının oluşturularak piyasaların canlandırılması ve geleceğe dönük kaygıların ortadan kaldırılması, yürütülen çalışmaların temel amacıdır. Devletin bu yöndeki çabaları yurttaşlarımızın desteği ve siz girişimcilerin sağduyulu yaklaşımlarıyla, ekonomik sorunlarımızın çözümünün kolaylaşacağına inanıyorum.'' 
     
     ''TÜRKİYE GÜÇLÜ BİR ÜLKEDİR'' 
     Sezer, uluslararası rekabet ortamında ekonomiyi daha güçlü kılmak için enflasyon ve işsizlikle savaşımın yanı sıra üretim ve ihracatın artırılması, gelir dağılımındaki dengesizlilerin giderilmesi konusunda, özel kesimin de sorumluluk üstlenmekten kaçınmaması gerektiğini belirtti. 
     Ekonomik sorunlara çözüm ararken, gündelik kaygılarla hareket etmekten kaçınılması ve ülke çıkarlarının her şeyin üstünde tutulması gerektiğini vurgulayan Sezer, şöyle devam etti 
     ''Girişimcilerimizin dinamizminin ve başarılarının ekonominin sorunlarının aşılması sürecinde önemli rol oynayacağına inanıyoruz. 
     Türkiye, sorunlar ne kadar büyük olursa olsun, yaşadığı sorunları çözecek deneyim, yetenek ve potansiyelin yanı sıra devlete her koşulda özveriyle destek vermiş, sağduyulu yurttaşlara sahip, güçlü bir ülkedir. Türkiye kendi olanakları ve potansiyelini harekete geçirerek, yurttaşlarının sağduyusu ve kararlılığı ile amaçlarına ulaşma başarısını mutlaka gösterecektir.'' Malatya Ticaret ve Sanayi Odası Başkanı Mücahit Fındıklı da, ekonomik krizin kentteki işletmeler üzerindeki etkisini anlatırken, Organize Sanayi Bölgesi Müdürü Şahin Saruhan, Organize Sanayi Bölgesi'ndeki işletmeler hakkında bilgi verdi. 
     






</TEXT>
</DOC>
