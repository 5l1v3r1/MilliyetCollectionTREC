<DOC>
<DOCNO> 78338 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/14/son/soneko09.html </URL>
<DATE> 2002/04/14/ </DATE>
<TIME>  </TIME>
<AUTHOR>  </AUTHOR>
<HEADLINE>
OECD, Türk ekonomisinin fotoğrafını çekecek 
</HEADLINE>
<TEXT>

     OECD tarafından yarın düzenlenecek bir toplantıda, Türkiye ekonomisinin içinde bulunduğu durum ve sürdürülen reform çalışmaları ele alınacak. 
     ''OECD Düzenleyici Reformlar Gönüllü Ülke İdari İncelemeleri Programı'' başlıklı toplantıda Devlet Bakanı Şükrü Sina Gürel başkanlığında üst düzey bürokratlar, Türk ekonomisinin son durumu hakkında OECD yönetimine bilgi verecekler ve kendilerine yöneltilen soruları yanıtlayacaklar. 
     OECD, Türk yetkililerin görüşlerini dinledikten sonra, Mayıs ayı içinde tavsiye niteliğindeki önerilerine yer vereceği bir raporu yayınlayacak. 
     OECD ile yürütülen görüşmeler sonucu Türkiye'nin şu konularda incelenmesine karar verilmişti 
     ''Düzenleyici reform'', ''Yüksek kaliteli düzenlemelere ulaşabilmek için idari kapasite'', Düzenleyici reformda rekabet politikasının rolü'', ''Düzenleyici reform aracılığıyla serbest piyasa yaratma'', ''Elektrik, gaz ve karayolu taşımacığı'', Telekomünikasyonda düzenleyici reform'', ''Değerlendirme ve düzenleyici reform için politika tercihleri''. 
     Merkezi Paris'te bulunan OECD, üye ülkelerde kamu alanında yenilikçi düzenlemeleri, reform çalışmalarını incelemek, değerlendirmek ve bunların gelişmesine katkıda bulunmak amacıyla 1997 yılında, ''Gönüllü Ülke İdari İnceleme'' programını başlatmıştı. 
     OECD, bu program çerçevesinde 1998 yılından bu yana ABD, Japonya, Hollanda, Meksika, İspanya, Danimarka, Kore, Macaristan, Yunanistan, İrlanda, İtalya, Çek Cumhuriyeti ile ilgili incelemelerini yapmıştı. 
     Türkiye ile birlikte bu yıl Polonya, İngiltere ve Kanada'nın da incelemesi tamamlanacak. Türkiye idari inceleme raporunun, sürdürülmekte olan yapısal reform çalışmaları ve AB ile entegrasyon sürecine ışık tutacak temel bir belge olacağı tahmin ediliyor. 
     Mayıs ayında yayınlanacak 150 sayfadan oluşan taslak raporun, Türk ekonomisini her yönden ayrıntılarıyla irdeleyen uluslararası tarafsız uzmanlarca hazırlanmış önemli inceleme olması bekleniyor. 
     





</TEXT>
</DOC>
