<DOC>
<DOCNO> 51135 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/07/son/sonspo20.html </URL>
<DATE> 2001/11/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Ergin Ataman "Terim olayının milliyetçilikle ilgisi yok..." 
</HEADLINE>
<TEXT>

     İtalya Basketbol Birinci Ligi lideri Montepaschi Siena'nın Türk antrenörü Ergin Ataman, İtalya'daki Türk spor elçisi olarak Fatih Terim'in haksız biçimde AC Milan'daki görevine son verilmesini değerlendirdi. 
     Ergin Ataman, spor teşkilatının elektronik spor dergisi ''sporum.gov.tr''ye yaptığı açıklamada, Fatih Terim'in görevine son verilmesinin milliyetçilikle ilgili olmadığını söyledi. Sporda bu tür olayların yaşanmasının normal olduğunu belirten Ataman, benzeri şeylerin Türkiye'de de yaşandığını ve AC Milan Kulübü yönetiminin yaptığının abartılmaması gerektiğini savundu. 
     Ataman, Terim'e yapılanların kendisini endişelendirmediğini, çünkü lider bir takımın başında olduğunu belirterek, İtalya'daki basketbol basınının futbol basınına göre daha olumlu bir yaklaşım içinde olduğuna dikkat çekti. Ataman, ''Başarı olduğu sürece bu tip olaylardan endişelenmek yersizdir'' dedi. 
     Takımının başında dün İstanbul'da bir Türk ekibi olan Darüşşafaka'ya karşı Avrupa kupası maçında mücadele eden ve değişik duygular yaşayan Ataman, sporun içinde böyle haksızlıkların yaşandığının altını çizdi. 
     Ataman, şöyle konuştu 
     ''Fatih Terim'in olayında sabırsızlık var. Milan takımının ligin başında istikrarsız sonuçlar alması da bu olaya neden oldu. Henüz ligin başı ve Milan zirveye çok yakın bir yerdeydi. Bu olayı çok fazla da abartıp milliyetçilik şekline dönüştürmemek lazım. Bu sporun içinde olan bir şey. Hep yaşıyoruz bu tip olayları. Fatih Terim'e yapılanlar bundan 3 yıl önce de Türk basketbolunda bir ekol olan Aydın Örs'e yapıldı, bana da yapıldı. İnsan kendi ülkesinde de bu tip olaylara maruz kalabiliyor. Bir daha söylüyorum abartmamak lazım. Bunlar sporun doğasında var.'' İtalyan medyasının çok farklı bir yapı içinde olduğunu da belirten Ataman, sözlerini şöyle sürdürdü 
     ''Bu olay sonrasında kendi adıma bir endişem yok. İtalyan futbol basını ile basketbol basını arasında önemli farklılıklar var. Futbol basınında Fatih Terim'in de söylediği gibi çıkar grupları var. Bu olayda etkili olduklarını düşünüyorum. Basketbol basının futbol basınına göre daha olumlu bir yaklaşımı var. Beni yıpratmaya çalışacaklarını düşünmüyorum. Ben yenilgisiz ve lider bir takımın antrenörüyüm. Başarı olduğu sürece bu tip endişelerin yersiz olacağı kanısındayım. Atmosfer çok farklı. Spor bu tabii ki yarın ne olacağını bilemeyiz.'' 
     






</TEXT>
</DOC>
