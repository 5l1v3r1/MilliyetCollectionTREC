<DOC>
<DOCNO> 72686 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/15/spor/aspo.html </URL>
<DATE> 2002/03/15/ </DATE>
<TIME>  </TIME>
<AUTHOR>  </AUTHOR>
<HEADLINE>
"Mussolini polisi" 
</HEADLINE>
<TEXT>

Dışişleri Bakanı İsmail Cem, Roma’daki olayları sert bir dille eleştirdi. Cem, "Televizyondan izlerken ve gazetelerde fotoğraflara bakarken, faşist Mussolini dönemi aklıma geldi" dedi 
     GALATASARAY’IN, Roma’da yaşadığı olaylara en sert değerlendirme Dışişleri Bakanı İsmail Cem’den geldi. Cem, İtalyan polislerinin davranışları için "Olayları televizyondan izlerken ve gazetelerde fotoğraflara baktığımda, 2002 yılının Avrupası değil, sanki faşist Mussolini dönemi ve Mussolini polislerini izlemekte olduğumu düşündüm" yorumunu yaptı. Cem, çirkin saldırının Romalı oyuncularla İtalyan polisinin ortak ayıbı olduğunu da vurguladı. 
     BAKAN Cem, İtalyan polisinin Türk futbolcularının pasaportuna el koymaya çalıştığını, ancak krizin gece yarısı aşıldığını söyledi. Türkiye’nin Roma Büyükelçiliği’nin maçtan birkaç gün önce İtalyan makamlarına nota verdiğini ve olaylara dikkat edilmesi gerektiğini vurguladığını söyleyen Cem, "Maalesef korkulan gerçekleşti" dedi. Bakan, İtalya’nın Ankara Büyükelçisi’yle gece ikiye kadar görüştüğünü ve sert ifadelerle kendisini uyardığını da belirtti. 
     
     
Geçmiş olsun      "Galatasaraylı futbolcu ve idarecilere yönelik saldırılardan üzüntü duydum. Kendilerine geçmiş olsun dileklerimi sunuyorum. Dışişleri güvenlik için gerekli girişimlerde bulunmuştur." 
Bülent Ecevit 

Hazmedilmeli      "Roma ile berabere kalan Galatasaray’ın başarılarının devamını diliyorum. Ancak maç sonrası çıkan olaylar gerçekten çok üzücü. Polisin haksız tavırları hiç hoş değildi. İtalyanlar da hazmedebilmeyi öğrenmelidir." 
Devlet Bahçeli 

Haçlı zihniyeti      "H l bazılarının kafasında haçlı zihniyeti var. İtalyanlar’ın maçın 1-1 bitmesinden sonra terör havası estirmeleri ve bazı yöneticileri ile futbolcuları tartaklamalarının tasvip edilecek yanı yok." 
Recai Kutan 

Şımarıklar      "Bu şımarıklığın doğurduğu netice. Her zaman galip gelmeye alışmışlar ki, seyircileri önünde mağlubiyeti hazmedemediler. Kendi futbolcuları ve yöneticileri ile hesaplaşması gerekenler kalkıp, misafir takıma yöneldiler." 
Tayyip Erdoğan 

Yakıştıramadık      "Spor, dostluğun, barışın ve kardeşliğin simgesi, ulusların kullandığı ortak dildir. Dünya’nın gözleri önünde cereyan eden olayları, ne spor, ne barış, ne de misafirperverliğe yakıştıramıyoruz." 
Fikret Ünlü 

Şanssız olay      "Roma’daki olaylar inanılmaz derecede üzücüdür. Bu bir spordur, bir mücadele ve rekabettir. Şanssız bir olay. Herhalde, nota verilmesi şeklinde veya olayın UEFA nezdinde belli bir noktaya gelmesi gerekir. Takipteyiz." 

</TEXT>
</DOC>
