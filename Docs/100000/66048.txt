<DOC>
<DOCNO> 66048 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/05/son/soneko29.html </URL>
<DATE> 2002/02/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Derviş "Türkiye'nin 11 Eylül stratejisi ekonomi için faydalı oldu" 
</HEADLINE>
<TEXT>

     Devlet Bakanı Kemal Derviş, 2002'de pozitif reel büyüme beklediğini vurguladığı konuşmasında ''Özellikle 11 Eylül'den sonra Türkiye'nin müttefikleriyle birlikte davranmasının büyük yardımı oldu. Bu ekonomik açıdan da stratejik açıdan da Türkiye'nin 21. yüzyılın en önemli ülkelerinden biri olacağını gösterdi'' dedi. 
     Derviş, Londra'da yabancı finans ve yatırım çevrelerine Türk ekonomisinde gelinen noktayı anlatırken, IMF ile birlikte uygulanan programın bütün unsurlarında gösterilen titizliğin son günlerde Türkiye'ye olan güvenin artmasıyla ödüllendirildiğini bildirdi. 
     Washington dönüşü uğradığı Londra'da Credıt Suısse adlı uluslararası finans kuruluşunun organize ettiği bir toplantıda kürsüye çıkan Bakan Derviş'in basına kapalı olarak gerçekleştirdiği konuşma, daha sonra yetkililer tarafından gazetecilere özetlendi. 
     Derviş'in IMF ile gerçekleştirilen son toplantının ardından artık orta vadeli bir programa daha rahat koşullarda başlanabileceğine işaret ettiği ve uygulanan programın geçmişi ile ilgili bilgi verdiği belirtildi. 
     Sabit kur politikasının bazı ülkelerde sonuç verdiğini ancak Türkiye'de gerekli bazı diğer unsurların bulunmaması nedeniyle çalışmadığını belirten Derviş'in, bu nedenle esnek kur politikasına geçildiğini hatırlattığı kaydedildi. 
     Bunun sonucunda ihracatın yüzde 14 arttığını cari hesaplar açığının da geçen yılki 10 milyar dolar seviyesinden bu yıl 3 milyar dolar artıya geçtiğini belirten Derviş'in, uygulanan sıkı para politikasının yararlarını vurguladığı da ifade edildi. 
     Bakan Derviş'in kendisini dinleyen yatırımcılara uygulanan programın üç ayak üzerine oturtulduğunu, bunlardan ilkini yapısal reformların oluşturduğunu anlattığı ve amacın daha yüksek rekabet gücü olan bir serbest piyasa ekonomisine geçiş olduğunu vurguladığı kaydedildi. 
     11 Eylül'den sonra bütün dünyada olduğu gibi Türk ekonomisinin de 
     olumsuzluklardan etkilendiğini belirten Derviş'in, bu durumda yapısal reformların hızlandırıldığını, para politikalarının daha sıkılaştırıldığını ve dış borç alma yoluna gidildiğini söylediği bildirildi. Edinilen bilgiye göre, Bakan Derviş bütün bunların sonucunda borsanın değer kazanmaya, faiz hadlerinin düşmeye, endüstride kapasite kullanımının artmaya ve reel ekonominin de iyileşmeye başladığını anlattı. Derviş'in ayrıca son IMF borcunun dış piyasalara göre daha iyi faiz hadleri üzerinden alındığına dikkat çektiği ve ''Kamu borçlarının GSMH'ye oranı 2000'de yüzde 89 idi, 2002 hedefimiz bunu yüzde 81'e indirmek. 2006'ya kadar ki dönem için ise elimizde değişik senaryolar var. Burada en kötü tahmin yüzde 70, en iyi tahmin ise yüzde 56'ya indirilmesi'' diye konuştuğu ifade edildi. Derviş'in sözlerinin son bölümünde de şöyle dediği belirtildi ''Yapısal reformların modern bir piyasa ekonomisinin oluşturulmasını sağladı ve kalıcı büyüme sağlayacak yeni bir yasal alt yapı yarattı. Ekonomi yönetimi konusunda da yeni bir aşamaya gelindi. Bu nedenle şimdi yabancı sermayenin Türkiye'de iş yapmasının çok daha kolay olduğunu rahatlıkla söyleyebiliriz. Türkiye'de de her ülkede olduğu gibi yeni seçimler yapılabilir. Yeni sorunlar çıkabilir ya da kabinedeki bazı isimler değişebilir ama artık iyi bir temel atıldı ve bu değişmeyecek. Türkiye olumlu bir yolda gidecek.'' Bu arada, toplantı sırasında yöneltilen liradaki değer artışıyla ilgili bir soruyu yanıtlayan Merkez Bankası Başkanı Süreyya Serdengeçti'nin şu anda bu gidişe müdahale edilmesinin düşünülmediğini vurguladığı belirtildi. Özel sektöre kredi kaynakları bulunup bulunmadığı şeklindeki bir diğer soruyu yanıtlayan BDDK Başkan Yardımcısı Ceyla Pazarbaşıoğlu'nun da özel sektöre gerekecek fonların sağlanacağına işaret ettiği kaydedildi. Bakan Derviş'in de programa olan halk desteği ile ilgili bir soruyu ,''Parlemento'da zor da olsa bütün kanunlar çıkıyor. Kamuoyu yoklamalarında bir ülkede olmayacak kadar geniş bir destek görüyoruz. Halk yolsuzluğun önlenmesini ve şeffaflığın sağlanmasını istiyor. Biz de zaten bunun için çalışıyoruz'' diye cevapladığı kaydedildi. Derviş'in bankalardaki mevduatlara garanti verilmesi uygulamasının son bulup bulmayacağı konusundaki bir soruya da, halen hazırlanmakta olan kanunda bu yönde bir değişiklik olmadığına dikkat çekerek yanıt verdiği belirtildi. Bakan Derviş'in Türkiye'nin ekstra kredi arayışına girip girmeyeceği sorusuna ise Türkiye'nin 10 milyar dolarlık krediyi zaten 3 yıla yayarak kullanacağını hatırlatarak, ''Sanıyorum 2004'te de Türkiye kendi kendisini finanse edecek durumu gelecektir'' dediği kaydedildi. 
     






</TEXT>
</DOC>
