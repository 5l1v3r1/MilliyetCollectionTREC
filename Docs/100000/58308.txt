<DOC>
<DOCNO> 58308 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/21/son/soneko20.html </URL>
<DATE> 2001/12/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Serdengeçti ''Niyet mektubunda bankacılıkla ilgili tedbirler var'' 
</HEADLINE>
<TEXT>

     Merkez Bankası Başkanı Süreyya Serdengeçti, gelecek dönemde uygulanacak para politikası konusunu değerlendirirken, ''Para politikası 2002 yılında, kamu kesiminin yeniden yapılandırılması sürecinden olumlu şekilde etkilenecek'' dedi. 
     Serdengeçti bu arada, IMF'ye sunulacak yeni niyet mektubu açıklandığında, içinde bankacılık sektörüyle ilgili bir çok tedbir oludğunun görüleceğini belirtti. 
     Serdengeçti, Cnbc-e televizyonuna yaptığı açıklamada, para politikasında, kamu maliyesinde faiz dışı fazla alanında öngörülen 6.5'lik hedefin olumlu etkilerinin görüleceğini, bankacılık sektörünün rehabilitasyonuyla ilgili çalışmaların süratle devam edeceğini ve bunun da, ilerdeki istikrarın olmazsa olmaz koşullarından biri olduğunu söyledi. Serdengeçti, yeni programda yer alan dış finansal desteğin de, istikrar koşullarına varılmasında çok yardımcı olacağını belirtti. Para politikasının bu çerçevede, artık tamamen fiyat istikrarına doğru yönelmeye başlayacağını anlatan Serdengeçti, ''Bunu yapmamız gerekiyor enflasyonu kontrol altına alacak bir politika uyguladık ve başarılı olduk. Bundan sonra da daha da ciddi bir şekilde enflasyonu düşük seviyelere çekmek üzere politikalar uygulamamız gerekiyor'' dedi. 
     
     İç borcun sürdürülebirliği 

     İçinde bulunulan dönemde, iç borcun sürdürülebilirliği konusunun artık bir sorun olmaktan çıktığını kaydeden Serdengeçti, iyi banka-kötü banka ayrımının ortadan kalktığı bir noktaya gelindiğini, dolarizasyon sürecinde tersine gelişmelerin görülmeye başlandığını ve bütün bunların etkisiyle, bekleyişlerde olumluya doğru bir gidiş olduğunu vurguladı. Serdengeçti, Türkiyenin dalgalı kura geçmeyip sabit kurda kalması halinde etkilerinin neler olacağı konusundaki soru üzerine, ''böyle birşey mümkün değildi. Çünkü Merkez Bankası'nın kur taahhüdüne hiç güven kalmamıştı ve biz bunu değiştirmek zorundaydık'' dedi. Kamu bankaları ve fondaki bankalar için alınan tedbirlere de değinen Serdengeçti, Merkez Bankasının bütün bankacılık sistemini fonladığı, bankanın faizleri düşürdüğünü, döviz repoları verdiğini, diğer başka tedbirlerin de etkisiyle kamu bankaları alanında çok büyük ilerlemeler kaydedildiğini ifade etti. Merkez Bankası'nın kamu bankalarının gecelik barçlanmalarını da tamamen üzerine aldığını belirten Serdengeçti, kamu bankalarının yönetim sorunlarının da çözüldüğünü bildirdi. Bunların dışında fon bankalıyla ilgili bir çok çalışma yapıldığını hatırlatan Serdengeçti, fon bankalarının ya satılacak ya tasviye edilecek bir aşamaya geldiğini kaydetti. Serdengeçti, Bankacılık Üst Kurulu'nun özel bankalarla ilgili bir çok çalışmaları olduğunu da anlattı. 
     
     Enflesyon hedeflemesi 

     Merkez Bankası Başkanı, soru üzerine, döviz ve enflasyondaki rakamların, enflasyon hedeflemesi için uygun bir noktada olmadığını belirtti. Serdengeçti, enflasyon hedeflemesinin 11 Eylül sürecinde makro dengeler ve beklentilerde oluşan değişiklikler ve bunun yanı sıra kurun tahmin edilenin üzerinde seyretmesi, tarım fiyatlarından kaynaklanan enflasyonda tahmin edilenin üzerinde bir gidiş nedeniyle ertelendiğini hatırlattı. Enflasyon hedeflemesinin bir takım ön koşulları olduğuna işadet eden Serdengeçti, bunları şöyle sıraladı ''Merkez bankası yasasındaki değişiklikler, Merkez bankasının enflasyon öngörü modellerini geliştirmesi, enformasyon bazını genişletmesi ve iletişim startejisini geliştirmesi gerekiyor. Dalgalı kur rejiminde mümkün olduğu kadar az Merkez bankası müdahalesiyle kur istikrarı kur ile enflasyon arasındaki ilişkinin zayıflaması, Hazinenin borç piyasalarına olan hakimiyetinin zayıflaması gibi gelişmelerin görülmesi gerekiyor.'' Serdengeçti, enflasyon hedeflemesi rejimine geçene kadar, Merkez Bankası'nın yine sıkı para politikası izlemeye devam edeceğini, yine para tabanını başlıca hedef alacaklarını ve bunu performans kriteri haline getireceklerini, bu çerçevede kısa vadeli faizleri yine enflasyona yönelik kullanmaya devam edeceklerini bildirdi. 
     






</TEXT>
</DOC>
