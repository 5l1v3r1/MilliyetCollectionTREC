<DOC>
<DOCNO> 74826 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/27/spor/spo03.html </URL>
<DATE> 2002/03/27/ </DATE>
<TIME>  </TIME>
<AUTHOR>  </AUTHOR>
<HEADLINE>
"DEĞNEĞİM YOK" 
</HEADLINE>
<TEXT>

Galatasaray’ın yeni başkanı, mazbatasını aldı. Özhan Canaydın, 20 yıllık idealini gerçekleştirdiğini söyledi, "Ama bir anda herşeyi değiştiremeyiz" diye konuştu 
     ERHAN TELLİ 

     Yine dostluk 
     SARI - Kırmızılı kulüpte, Özhan Canaydın başkanlığındaki yeni yönetim kurulu dün Galatasaray Lisesi’nde düzenlenen törenle mazbatalarını aldı. Eski ve yeni yöneticilerin yan yana geldikleri törende, eski başkan Mehmet Cansun ve yeni Başkan Özhan Canaydın arasındaki dostluk yine ön plandaydı. Canaydın, konuşmasına "20 yıllık bu idealin peşinde koştum" diyerek başladı. 
     
     "Hayırlı olsun" 
     CANAYDIN, büyük Galatasaray’ı yaratmak için ne gerekiyorsa elbirliğiyle yapacaklarını da ekledi ve "Kulübümüze hayırlı olsun" dedi. Yeni Başkan daha sonra basın mensuplarının sorunlarını yanıtlarken, öncelikli hedeflerinin lig şampiyonluğunu kazanmak olduğunu söyledi. Canaydın, "Elimizde sihirli değneğimiz yok. Bir anda herşeyi değiştiremeyiz" ifadesini kullandı. 
     
     "İletişim kurulacak" 
     BAŞKAN, yıl sonuna kadar hedeflerinin yarısını yakalayacaklarını da belirtti, şöyle devam etti "Çok güçlü bir Galatasaray oluşturacağız. Ama ilk işimiz, takımımızın ligi şampiyon olarak bitirmesini sağlamak. Bunun için gerek teknik heyetle, gerekse futbolcu kardeşlerimizle iletişimi kuracağız. Kısa vadede ilk hedefimiz şampiyonluktur." 
     
Dokuz puan şart      SARI - Kırmızılı ekibin hocası Lucescu, haftalardır deplasmanda galibiyet yüzü görmeyen oyuncularına, "Diyarbakır’da kazanmalıyız. Şampiyon olmak istiyorsak başka çaremiz yok" dedi. İki gün iznin ardından Florya’da toplanan ve ilk antrenmanını yapan futbolcularıyla özel görüşen Rumen teknik adam, deplasmanda maç kazanamamalarının büyük handikap olduğunu söyledi. 
     TEKNİK Direktör Mircea Lucescu deplasman zaafından kurtulmaları gerektiğini belirtti, art arda deplasmanda oynayacakları Diyarbakırspor, Trabzonspor ve Samsunspor maçlarından dokuz puan toplamak zorunda olduklarını söyledi. Sarı - Kırmızılı futbolcuların da bu üç maçı kazanarak zirve yolunda büyük bir avantaj yakalamak istedikleri öğrenildi. 
     
Törende gerginlik      CİM - BOM’DAKİ mazbata töreni sırasında Mehmet Cansun - Fatih Altaylı krizi yaşandı. Eski başkan, Altaylı’nın selamını almayarak, arkasını dönüp uzaklaşırken, soğuk hava yaşandı. Fatih Altaylı, "Canaydın’ın daha ilkeli bir adam olduğuna inanıyorum. Buna rağmen Cansun’u da, babamı da, anneannemi de seviyorum. Ama onlar hiçbir zaman Canaydın gibi Galatasaray’ı yönetemez. Sayın Cansun büyüğümdür. Umarım bir gün hatasını anlar ve bizi affeder" dedi. Mehmet Cansun ise davranış gerekçesini, Altaylı’nın seçim öncesi gazetesinde yazdığı yazıya bağladı ve çok sinirlendiğini belirtti. 
     
Fatura Cim-Bom’a      İTALYAN medyası, Roma’nın kötü gidişinde Galatasaray’ı suçlu buldu. La Gazzetta Dello Sport, "Her şey Galatasaray’ın suçu" başlıklı haberinde, Roma’nın Şampiyonlar Ligi’nden elenmesi, ardından San Siro’da İnter’e yenilmesi ve son haftalarda futbolcuların agresif olmasının sebebini, Olimpiyat Stadı’nda çıkan kavga olarak gösterdi. Bu arada Roma tarafından eleştirilen İtalya Futbol Federasyonu Başkanı Franco Carraro, UEFA’nın, Roma hakkında verdiği kararı değiştirmek için çalışacaklarını söyledi. 
     
Suat sakatlandı      GALATASARAY, Diyarbakırspor maçı hazırlıklarına dün akşam yaptığı antrenmanla başladı. Milli oyuncuların katılmadığı çalışmada Suat sakatlık geçirdi. Tecrübeli futbolcunun durumunun bugün belli olacağı açıklandı. Sergen, Murat Sözkesen, Arif ve Serkan ise düz koşu yaptılar. Diğer oyuncular Lucescu tarafından yaklaşık 1.5 saat çalıştırıldı. Bu arada yeni yönetimin yarın akşam futbolcularla tanışma yemeği yiyeceği öğrenildi. 
     



 SPOR 



























</TEXT>
</DOC>
