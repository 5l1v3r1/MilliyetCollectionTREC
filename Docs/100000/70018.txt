<DOC>
<DOCNO> 70018 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/28/son/soneko30.html </URL>
<DATE> 2002/02/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Diyarbakır'da bulunan kaliteli petrolün üretimine başlanıyor 
</HEADLINE>
<TEXT>

     Diyarbakır'ın Ergani İlçesi'nde kaliteli petrolün bulunduğu Gökiçi-1 kuyusunda üretime 3 gün sonra başlanılacağı bildirildi. 
     TPAO Türkiye Petrolleri Anonim Ortaklığı Batman Bölge Müdürlüğü yetkilileri, Ergani İlçesi'ne 20 kilometre uzaklıktaki Gökiçi Köyü'nde açtıkları kuyuda sondaj çalışmalarına yaklaşık 3 ay önce başladıklarını belirterek, bu kuyuda 10 gün önce 2 bin 550 metrede petrol bulduklarını hatırlattılar. 
     Bulunan petrolün kaliteli olduğunu ve petrolün gravitesinin 33 veya 34 olarak tahmin ettiklerini bildiren yetkililer, ''Burada bulunan petrolün kaç gravitede olduğu ve rezervinin ne kadar olduğu Arama ve Üretim Grubu'nca yapılacak test sonuçlarında belli olacak. Bu da yaklaşık bir ay zamanı alır'' dediler. 
     
     Üretime başlanıyor 
     TPAO yetkilileri, Gökiçi-1 kuyusunda sondaj kulesinin sökülmesi ve yerine üretim için at başının kurulması çalışmalarına başladıklarını ifade ederek, üretim tankları ve hatlarının da oluşturulacağı çalışmaların 3 gün içerisinde tamamlanacağını bildirdiler. 
     Pazartesi günü bu kuyudan petrol üretimine başlayacaklarını anlatan yetkililer, bu kuyudan çıkan petrolün kaliteli olması nedeniyle bu alanda ikinci bir kuyunun da kurulmasının TPAO Genel Müdürlüğü'nce kararlaştırıldığını söylediler. 
     






</TEXT>
</DOC>
