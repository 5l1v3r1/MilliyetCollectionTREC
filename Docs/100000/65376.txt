<DOC>
<DOCNO> 65376 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/01/son/sondun09.html </URL>
<DATE> 2002/02/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Nato Genel Sekreteri'nden ABD'ye Irak için uyarı 
</HEADLINE>
<TEXT>

     NATO Genel Sekreteri George Robertson, ABD'nin terörle mücadele operasyonlarını Irak, İran ve Kuzey Kore'ye genişletmesi durumunda, NATO'nun desteğini ''otomatik olarak'' almayacağını söyledi. 
     Dünya Ekonomik Forumu için geldiği ABD'de gazetecilerin sorularını yanıtlayan Robertson, NATO üyelerinin birine yapılan saldırının diğerlerine de yapılmış sayılacağını öngören 5. maddenin New York ve Washington'daki saldırılar için uygulandığını anımsattı ve ABD'nin olası yeni bir saldırısı için NATO'nun karar alması gerektiğini, 5. 
     maddenin uygulanamayacağını ifade etti. 
     Robertson, Amerikalıların saldırılarda bu ülkelerin de bağlantısının bulunduğuna dair inandırıcı deliller sunması durumunda, ittifakın bu delillerle ciddi biçimde ilgileneceğini, ancak şu aşamada böyle bir durumun söz konusu olmadığını söyledi. 
     Kitle imha silahları içeren füzelere sahip bazı ülkelerden tehditler olduğunu belirten, ancak bu ülkelerin adını vermeyen Robertson, ittifakın nükleer, biyolojik ve kimyasal silahlarla ilgili bilgilerin toplandığı ve paylaşıldığı bir forum haline geldiğini kaydetti. 
     NATO'nun, ABD'nin Afganistan'daki Taliban yönetimine karşı başlattığı harekata doğrudan katılmadığını da belirten Robertson, ittifakın desteği olmaksızın ABD'nin bu savaşı kazanamayacağını ifade ederek, ''Herhangi bir ülkenin, süper güç de olsa, bunu kendi başına yapabileceğine inanmıyorum'' dedi. 
     Robertson, ABD'ye Afganistan operasyonları için İtalya'daki tüm hava üslerini kullanma izni verildiğini, Yunanistan'da Afganistan savaşına karşı büyük bir muhalefet olmasına rağmen, bu ülkenin hava sahasının kullandırıldığını, ayrıca Rusya, Özbekistan ve Kırgızistan'ın da hava sahasını ittifak uçaklarına açtıklarını anımsattı. 
     NATO Genel Sekreteri, terörle savaşın Batı ile Rusya arasında ortak amaçlar doğurduğunu, bunlardan birinin Aralık ayında kararlaştırılan ve Rusya'nın NATO'nun 20. üyesi olmasına yol açacak NATO-Rusya Konseyi anlaşması olduğunu söyledi. 
     Rusya, ABD ve İngiltere arasında İkinci Dünya Savaşı dönemindekine benzer bir yakınlaşma olduğunu vurgulayan Robertson, 11 Eylül saldırılarından sonra ilerleme kaydedilen işbirliğinin karşılıklı yarar çerçevesinde yeniden yaratılabileceğini söyledi. 
     Robertson, Rusya Devlet Başkanı Vladimir Putin'in Batı Avrupa'ya eğilimli olduğunu, ülkesinin geleceğini burada gördüğünü ve NATO üyesi olmak için çabaladığını belirtti. 
     






</TEXT>
</DOC>
