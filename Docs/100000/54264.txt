<DOC>
<DOCNO> 54264 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/27/guncel/gun08.html </URL>
<DATE> 2001/11/27/ </DATE>
<TIME>  </TIME>
<AUTHOR>  </AUTHOR>
<HEADLINE>
İŞKENCE’siz duramaz mıyız 
</HEADLINE>
<TEXT>

ÇAPRAZ ATEŞ 
     BELMA AKÇURA 

     MHP Genel Başkanı Yardımcısı Şevket Bülent Yahnici, "Türkiye AB’nin bütün kriterlerini yerine getirse de biz gene işkence yaparız. İşkence kriterinden yatarız. Ruhumuza işlemiş" dedi. Türkiye’de hala işkence olduğunu söyleyen Yahnici, insan hakları kısıtlamalarının sadece Kürtler’e karşı değil, herkese karşı yaşandığını da sözlerine ekledi. Yahnici’nin sözleri, "İşkence ruhumuza mı işledi, işkencesiz duramaz mıyız" tartışmasına yol açtı. 
     
     Korkut Eken Eski emniyetçi 
Ben tanık olmadım      Ben meslek hayatım boyunca hiçbir işkence olayına şahit olmadım. Şu anda da işkence olduğuna inanmıyorum. Bu tür açıklamalar hoş değil. Ayrıca devleti idare eden bir kişinin "işkence var" beyanatı Türkiye’nin dışarıdaki imajını da bozar. Yahnici emniyette mi çalışmış, polislik mi yapmış, nereden biliyor Ya da hangi arkadaşına işkence yapılmış Bunları belirtmesi lazım. Uluorta konuşmayalım. Geçmişten günümüze baktığınız da bu tür olaylarda yüzde 100 fark var. Daha ileriye gittiğimize inanıyorum. 
     
     Ünal Erkan OHAL eski Valisi 
Polise haksızlık olur      Türkiye’de işkencenin sistematik olarak devam ediyormuş gibi gösterilmesi güvenlik kuvvetlerine haksızlık olur. Türkiye’de belli çevreler kötü muameleyi de işkence gibi kamuoyuna yıllardır yansıtırlar. Bu günlerde yetkili, yetkisiz işkence yapıldığını bilen varsa, bu bilgilerini ilgili mercilerle paylaşsınlar. İşkence insanlık suçu olduğuna göre cezalandırılır. Böyle bir şey yok da, "Türkiye’de işkence de var" diye bir ifadede bulunuluyorsa bu çok yanlış olur. 
     
     Sema Pişkinsüt Milletvekili 
Geleneğimizde var      Merkeziyetçi ve otoriter devlet geleneğimiz, ataerkil aile yapımız, "şiddet kültürü"nü oldukça besledi. Hatta meşru bile gösterdi. Dolayısıyla şiddetin ve onun bir biçimi olan işkencenin bir kültür sorunu olduğu ve uzun bir döneme yayıldığını ifade etmeliyiz. Şiddet kültürünün yerini demokrasi kültürünün alabilmesi için, bu konuda toplumsal boyutuyla bir değişime ve kararlılığa ihtiyac var. Önemli olan bunu siyasi kararlılıkla eyleme dönüştürebilmektir. 
     
     Erbil Tuşalp Gazeteci - Yazar 
Ruh devletin ruhudur      Yahnici’nin bugün "işkence ruhumuza işlemiştir" yaklaşımı doğrudur. Buradaki ruh, devletin ruhudur. Devlet ve siyaset adamı ölçeğinde, işkenceye karşı tavır almamak, hatta işkenceyi savunmak konusunda birçok örnek verilebilir. Devlet ve siyaset adamlarının ağzından işkence savunulduğunda, sonuç bir işkence ülkesi durumuna düşmek olur. Türkiye’nin bu bakımdan kötü bir sicili var. Yıllardır işkence yapılıyor ama biz de yıllardır işkenceyi görmüyor ve susuyoruz. 
     



 GÜNCEL 






















</TEXT>
</DOC>
