<DOC>
<DOCNO> 83063 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/09/son/soneko28.html </URL>
<DATE> 2002/05/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Kadir Boy "Vergi tahsilatında hedeflerin üzerine çıktık" 
</HEADLINE>
<TEXT>

     İstanbul Defterdarı Kadir Boy, İstanbul olarak Türkiye vergi gelirlerinin yüzde 45'ini tahsil etmeyi hedeflediklerini belirterek, ''Şu an itibariyle topladığımız 6.5 katrilyon civarındaki net vergi gelirimizi, yıl sonunda hedeflediğimiz rakamın tutacağı yönünde bir teminat olarak kabul ediyoruz'' dedi. 
     Kadir Boy, basın toplantısında yaptığı konuşmada, 2001 yılı vergilendirme dönemi kurumlar vergisi mükelleflerinin beyan edilen matrahları toplamında bir önceki yıla göre yüzde 47 artış olduğunu ve vergi dairelerine kayıtlı 227 bin 601 kurumlar vergisi mükellefi bulunduğunu belirtti. 
     Verginin tam ve zamanında ödenmesinin içinde bulunduğumuz ekonomik sıkıntıların aşılmasında büyük öneme sahip olduğunu vurgulayan Boy, 2001 yılında Türkiye genelinde toplanan 39.7 katrilyon lira verginin 
     16.3 katrilyonunun İstanbul'da toplandığını ve bunun vergi 
     gelirlerinin yüzde 42'sine karşılık geldiğini kaydetti. 
     İstanbul'da toplanan vergilerin, Ankara ve merkez hariç diğer tüm iller vergi gelirleri toplamından daha fazla olduğuna dikkat çeken Boy, ''İstanbul vergi tahsilatında yüzde 1 artış, diğer birçok vilayetin vergi gelirleri tahsilatının 10 ila 50 katına çıkmasına eşdeğer bir artış sağlamaktadır. Bu, bakımdan İstanbul'a verilecek destek önemli'' diye konuştu. 
     Bu yıl bütçe kanununda 58.5 katrilyon liralık vergi geliri hedeflendiğini anımsatan Boy, İstanbul Defterdarlığı olarak, kayıtdışıyla ısrarlı takipleri, mükelleflerin duyarlılığını artırma, etkin ve hızlı tahsilat tekniği ile vergi gelirlerindeki paylarını yüzde 42'den yüzde 45'e çıkarmayı planladıklarını bildirdi. 
     Boy, şöyle konuştu 
     ''Şu an itibariyle topladığımız 6.5 katrilyon civarındaki net vergi gelirimizi, yıl sonunda hedeflediğimiz rakamın tutacağı yönünde bir teminat olarak kabul ediyoruz. 3 puanlık bir artış, bize yaklaşık 1 katrilyon 700 trilyon lira civarında ilave, hedef dışı verginin 
     gelebileceğini gösteriyor.'' Bazı basın organlarında 2002 yılı vergilerinin tahsil edilemediği yönünde çıkan haberlere değinen Boy, vergi tahsilatı konusunda bu yıl önemli mesafeler katettiklerini vurguladı. Özellikle bu yılın ilk dört ayında hedeflerin üzerine çıktıklarını, Mart ayı vergi tahsilat oranının yüzde 64.21 olarak gerçekleştiğini açıklayan Boy, bunun Mart ayı itibariyle son altı yılın en yüksek tahsilat oranı olduğuna dikkat çekti. Boy, ''Dolayısıyla, 2002 yılının ilk üç ayındaki vergi tahsilat oranı ifade edildiği gibi düşük değil, tam tersine geçmiş yılların aynı dönemine göre son derecek yüksektir. 2001 sonu itibariyle 1997'den bu tarafa tahsilat gerçekleştirme oranımız ilk defa Türkiye'nin önüne geçti '' dedi. Borçları yıllık yüzde 3 tecil faiziyle 18 ay taksitlendirilmiş bulunan mükelleflere ilişkin bilgi veren Boy, 248 bin 412 mükellefin başvuruda bulunduğunu, 13 aylık dönemde tahsil edilmesi gereken 5 trilyon liralık borcun 274 trilyon lirasının tahsil edildiğini bildirdi. Kadir Boy, defterdarlığın 2001 yılında yaptığı KDV iadeleri tutarının da 1 katrilyon 232 trilyon lira olduğunu kaydederek, bu konudaki sorunu asgariye indirdiklerini ifade etti. Kadir Boy, 2002 Nisan itibariyle talep edilen 486 trilyon liralık nakit iadenin 335 trilyon lirasını, 464 trilyon liralık mahsuben iadenin de 204 trilyon lirasını gerçekleştirdiklerini bildirdi. Kayıtdışı ekonomiyle mücadeleye büyük önem verdiklerini anlatan Boy, 2002 yılında da geçen yıl olduğu gibi sektör, cadde ve bölge bazında mükelleflerin beyanlarını sürekli izlediklerini, denetimleri buna göre planladıklarını söyledi. Kadir Boy, bu yılın ilk dört ayında 160 bin 870 işletmenin denetlenerek, 7 trilyon lira ceza kesildiğini ve 2 bin 975 kayıtsız işyerinin kayıt altına alınmasının sağlandığını belirtti. Boy, ''Yıl sonunda toplam 5 katrilyon liralık kayıt altına alma operasyonunu tutturacağımızı ümit ediyorum'' dedi. Boy, tahsilatın artırılması çalışmaları kapsamında veraset ve intikal vergi dairelerince tahsil edilen tapu harçları konusunda çalışma yapılmaya başlanmış olup, bu konuda bütçe kanununda İstanbul'a düşen 1 trilyon liralık tutarın 300 trilyon liraya çıkartılmasını hedeflediklerini kaydetti. 
     





</TEXT>
</DOC>
