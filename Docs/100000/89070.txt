<DOC>
<DOCNO> 89070 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/10/son/sontur11.html </URL>
<DATE> 2002/06/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Prof. Işıkara "Deprem İstanbul'a 18-20 kilometre uzaklıkta olacak" 
</HEADLINE>
<TEXT>

     Boğaziçi Üniversitesi BÜ Kandilli Rasathanesi ve Deprem Araştırma Enstitüsü Müdürü Prof. Dr. Ahmet Mete Işıkara, İstanbul'daki okulların 100 kilometre uzaklıktaki depremden etkilendiğini hatırlatarak, ''Ama şimdi muhtemel Marmara depremi, İstanbul'a 18-20 kilometre uzaklıkta olacak. Dolayısıyla İstanbul'daki okullarımızın tekrar gözden geçirilmesi, 1998 deprem yapı şartnamesine uygun hale getirilmesi gerekiyor'' dedi. 
     Prof. Dr. Işıkara, Mahalle Afet Yönetimi MAY Derneği'nin afete hazır hale getirdiği Eyüp ilçesine bağlı Göktürk beldesindeki Merkez İlköğretim Okulu'nu ziyaret etti. 
     Burada yaptığı konuşmada, depreme öncelikle hazır hale getirilmesi gereken kurumlardan en önemlisinin okullar olduğunu belirten Prof. Dr. 
     Işıkara, yalnız İstanbul'daki değil tüm Türkiye'deki okulların elden geçirilmesi gerektiğini bildirdi. 
     Depreme hazırlanmanın küçük küçük adımlardan oluştuğunu anlatan Prof. Dr. Işıkara, ''Bu yıl 10, gelecek yıl 20 okulu yaparız. Ama 5-6 yıl sonra bir bakarız ki bütün okullar depreme hazır hale gelmiş'' diye konuştu. 
     Prof. Dr. Işıkara, binaların yapısal zayıflıklarının yanı sıra, içindeki eşyaların insanlara zarar vermemesi için önlemler alınması gerektiğini vurgulayarak, şunları kaydetti 
     ''İstanbul'daki okullar, 100 kilometre ötedeki depremin etkisini gördü. Ama şimdi muhtemel Marmara depremi, İstanbul'a 18-20 kilometre uzaklıkta olacak. Bunun etkisi çok daha fazla olacak. Onun için İstanbul'da okullarımızın tekrar gözden geçirilmesi, 1998 deprem yapı şartnamesine uygun hale getirilmesi gerekiyor. Neden Geleceğimiz, çocuklarımız için... 
     Kocaeli-Gölcük depreminde 50 bin yaralıdan yüzde 42'si, yaklaşık 20 bin kişi yapısal olmayan hasarlardan, yani kayan objelerden, 
     yıkılan dolaplardan yara almış. Bunların yüzde 3'ü, yani 600'ü hayatını kaybetmiş. Tüm okullar depreme hazır hale gelmeli, ama bir an önce. Çünkü Türkiye bir deprem ülkesidir ve hiçbirimizin deprem gerçeğini unutma lüksümüz yok.'' 
     
     ''KONFERANS VERMİYORUZ, GEREKENİ YAPIYORUZ'' 
     MAY Derneği Başkanı Ahmet Turan Altıner de, ''Okulları Afete Hazırlama Projesi''nin OKAP ilk olarak Göktürk İlköğretim Okulu'nda uygulandığını ve buranın depreme hazır okul haline getirildiğini söyledi. 
     Okulda inceleme yapan mühendislerin ''olası bir depreme karşı dayanıklı olduğu'' onayını verdiğini, ardından kendilerinin buradaki her türlü eşyayı sabitleyip, camları da kırılıp dağılmaya karşı film tabakalarla kapladıklarını anlatan Altıner, tüm bu işlerin 2 milyar liraya mal olduğunu bildirdi. 
     Projenin ikinci aşamasında, öğretmenlerin, 17-28 Haziran tarihlerinde gerçekleştirilecek seminerlerle depreme karşı bilinçlendirileceğini ifade eden Altıner, ''Prof. Dr. Işıkara'nın yapılmasını istediği şeyler burada somut olarak gerçekleşmiştir. Biz, depreme karşı konferanslar vermiyoruz, doğrudan yapılması gerekeni yapıyoruz'' dedi. 
     Konuşmaların ardından bir grup öğrenci, depreme karşı alınması gereken önlemleri içeren kısa bir drama gösterisi sundu. 
     





</TEXT>
</DOC>
