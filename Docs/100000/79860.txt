<DOC>
<DOCNO> 79860 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/23/ekonomi/eko03.html </URL>
<DATE> 2002/04/23/ </DATE>
<TIME>  </TIME>
<AUTHOR>  </AUTHOR>
<HEADLINE>
MHP’den servet affı önerisi 
</HEADLINE>
<TEXT>

Hükümet ortaklarına iletilen MHP önerileri arasında, servet affı’, vergi borçları faizlerinin taksite bağlanması’ ve kayıtdışının önlenmesi’ yer aldı 
     ÖNDER YILMAZ Ankara 

     MHP, krizin aşılması ve ekonomik büyümenin sağlanması amacıyla "servet affı", "9 katrilyonluk vergi borçları faizlerinin taksitle geriye ödenmesi" ve "kayıtdışının önlenmesini" önerdi. 
     MHP Grup Başkanvekili Mehmet Şandır, MHP’nin ekonominin düzlüğe çıkarıltılması amacıyla üç önemli öneri getirdiğini anımsatarak, şunları söyledi 
     "Bunların ilki 9 katrilyonluk vergi borçlarının faizlerinin yeniden yapılandırarak devlete dönmesini sağlamak, ikincisi vergilendirmedeki masraf kalemlerinin yeniden tanımlanması ile kayıtdışılığın önüne geçilmesi ve sonuncu da bir defaya mahsus olmak üzere servet affıdır. Genel Başkanımız bunları dile getirmiştir." 
     
     Ortaklara iletildi 
     MHP lideri Devlet Bahçeli, partinin Kızılcahamam toplantısında da, ekonomik büyümenin sağlanamadığını, sanayi çarklarının dönmediğini ve ekonominin borç batağına saplanmasının önüne geçilmesi gerektiğini vurguladı. Bahçeli, yeni vergi sistemi oluşturulmasını isterken, kayıt dışı ekonominin en aza indirgenmesi gerektiğini dile getirerek, şunları ifade etti 
     "16 dolaylı vergi, fon ve harcı tek başlık altında toplayan Özel Tüketim Vergisi’ne geçildiği dönemde, mali barışı temin etmek ve borçlanma dışı yeni kaynaklar devreye sokmalıyız. Günümüzde faizi ve gecikme zammı ile birlikte 9 katrilyona ulaşmış tahsil edilemeyen vergilerin, kriz sürecinin olumsuz etkilerini de göz önüne alarak tahsilini mümkün hale getirecek şartları oluşturmamız gerekmektedir. Bu vergilerin aslına dokunmadan, faiz ve gecikme zammı makul bir taksit planına bağlanarak ekonomiye yeniden kazandırılmalıdır." 
     
Yurtdışındaki paralar döner’      MHP lideri Devlet Bahçeli, Kızılcahamam toplantısında yaptığı konuşmada, ekonomik büyümeye geçebilmesi için yeni vergi sisteminin oluşturulması gerektiğini belirtmişti. "Yurtdışına çıkan dövizlerin, ülkeye geri döşünü kolaylaştıracak şartlar oluşturulmalıdır" görüşünü de ifade eden Bahçeli, bu sözleriyle servet affını dile getirirken, "Bu mali barışa katkı sağlayacaktır" dedi. Bahçeli’nin ekonominin iyileştirilmesi amacıyla üç ana eksende toplanan önerilerini hükümet ortaklarına ilettiği öğrenildi. 
     



 EKONOMİ 




















</TEXT>
</DOC>
