<DOC>
<DOCNO> 50723 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/05/son/soneko08.html </URL>
<DATE> 2001/11/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Borsada kazanmanın sihirli formülü... 
</HEADLINE>
<TEXT>

     Yatırım Uzmanı Mustafa Taylan Çelebi tarafından gerçekleştirilen bir araştırmaya göre, Borsa'da genellikle en yüksek getiriyi piyasada toplam hisse sayısı düşük senetler sağlıyor. 
     Borsa Yatırımcıları Derneği sitesinde yayınlanan araştırmada, sermayesi küçük, hisse sayısı az olan senetlerin tercih edilmesi öneriliyor. 
     Araştırmadan derlenilen bilgilere göre, hisse senedi yatırımında dikkat edilecek hususlar şöyle sıralanıyor 
     ''Son 3 aylık bilançosunda hisse başına karı, geçmiş yılın aynı dönemine göre enflasyondan arındırıldıktan sonra en az yüzde 20 artmış olması gerek. Karı her yıl istikrarlı bir şekilde artmalı. 
     Genellikle en yüksek getiriyi piyasada toplam hisse sayısı düşük senetler sağlar. Yani sermayesi küçük, borsada işlem gören, hisse sayısı az olan senetler tercih edilmelidir. Üretimi en iyi artan, geleceği çok iyi olması beklenen, sektör içinde lider şirketlerin hisseleri seçilmelidir. Senet seçimi yapılırken kurumsal yatırımcılar tarafından senede ilgi gösterilmesi, alım önerilmesi önemlidir.'' 
     
     İlk seans tavan yapmışsa... 
     Teoremlere de yer verilen araştırmada, eğer bir hisse senedi bir seans tavan yapmış ise ikinci seansta yüzde 3-5 prim yapma ihtimalinin yüzde 80 olacağı belirtiliyor. 
     Son günkü kapanış fiyatı, son 10 günlük gün içi en yüksek fiyatların ortalamasından daha yüksek olduğu takdirde fiyatların artmaya devam edeceği görüşüne yer verilen araştırmada, eğer bir hisse senedinin fiyatı en yüksek gördüğü fiyattan 5 kademe düşmüş, işlem hacmi yüzde 300-500 artmış ise o hisseden çıkıldığı, senedin mutlaka satılması gerektiği savunuluyor. 
     Yatırım uzmanı Çelebi'nin araştırmasında, en önemli unsurlardan birinin piyasanın yönünün bilinmesi olduğu, ne kadar iyi senet seçilmiş olunursa olunsun piyasanın yönü aşağı eğilimli ise senedin piyasanın baskısı nedeniyle iyi bir getiri sağlayamayacağına dikkat çekiliyor. 
     Araştırmada ayrıca, Borsa'da kazanmanın sihirli formülü olarak korkunun oluşmasına sebep olan bilinçaltı güçlerinin korku etkisini en aza indirmek, enerjiyi korkma ve endişe etme yönünde değil, durumu sağlıklı değerlendirme yönünde kullanarak, çeşitli mekanik alım satım tekniklerini öğrenerek, kaybetmenin de doğal olduğunu bilerek hareket etmek gerektiğine işaret ediliyor. 
     






</TEXT>
</DOC>
