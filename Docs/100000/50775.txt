<DOC>
<DOCNO> 50775 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/05/son/sontur13.html </URL>
<DATE> 2001/11/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Gazi sanıkları da aftan yararlandı... 
</HEADLINE>
<TEXT>

     İstanbul'da Gazi Mahallesi'nde 12-13 Mart 1995 tarihinde meydana gelen ve 9 kişinin ölümüyle sonuçlanan olaylarla ilgili olarak iki polis memuruna verilen hapis cezasının Yargıtay'ca bozulması üzerine, kamuoyunda ''Gazi Davası'' olarak bilinen ve Trabzon'da yeniden görüşülen davanın üçüncü duruşmasında, sanıklara toplam 4 yıl 32 ay hapis cezası verildi. 
     Trabzon Ağır Ceza Mahkemesi'nde görülen duruşmaya müdahil yakınları ve avukatları katılmazken, sanık Avukatı İlhami Yelekçi hazır bulundu. Sanık Adem Albayrak duruşmaya geç geldiği için duruşma salonuna alınmadı. 
     Mahkeme Başkanı Dursun Kaya Güleç, sanık avukatı İlhami Yelekçi'nin son savunmasını istemesi üzerine, Yelekçi Yargıtay'ın bozma ilamına uyulmasını isteyerek şunları söyledi 
     ''Daha önce yaptığım savunmalarda da müvekkillerimin suçsuz olduğunu belirtmiştim. Müvekkillerim orada bulunan uydurma tanıklarla suçlu olarak gösterilmiştir. Bir an silah kullandıklarını bile düşünsek, kanunun onlara verdiği yetkiye dayanarak silah kullanmış olurlardı. Bu nedenle Yargıtay'ın bozma gerekçesinde olduğu gibi müvekkillerimin Türk Ceza Kanunu'nun TCK 49. maddesine göre yargılanmalarını ve ayrı ayrı beraatlerini talep ediyorum.'' İddia Makamı da sanıkların görev başındayken ve kanunların onlara verdiği yetkiye göre silah kullandıklarına kanaat getirerek TCK. 49. 
     maddesine göre yargılanmalarını istedi. 
     Yaklaşık birbuçuk saat süren duruşma sonunda Mahkeme Başkanı Dursun Kaya Güleç, sanık avukatı İlhami Yelekçi'nin sanıklar hakkındaki beraat talebini redederek, 4 kişiyi öldürmek suçundan yargılanan Adem Albayrak hakkında 3 kişiyi öldürmek suçundan TCK. 50. 
     maddesine göre indirim yaparak toplam 3 yıl 24 ay hapis ve 9 ay kamu hizmetlerinden geçici mahrumiyet kararı verirken, diğer bir kişiyi öldürdüğüne dair yeterli delil olmadığı gerekçesiyle beraatine karar verdi. Diğer sanık Mehmet Gündoğan ise iki kişiyi öldürmek suçundan ayrı ayrı yargılanarak, bir kişi için 1 yıl 8 ay hapis ve 3 ay kamu hizmetlerinden yasaklı olma cezası alırken, diğer maktulü öldürdüğüne dair yeterli kanıt olmadığı için hakkında beraat kararı verildi. Daha sonra 4616 sayılı İnfaz Yasası'na göre sanıkların cezaları ertelendi. Duruşma sonunda bir açıklama yapan sanıkların avukatı İlhami Yelekçi, mahkemenin Yargıtay'ın bozma ilamına kısmen uyduğunu ve mahkeme kararını tekrar Yargıtay'a götüreceklerini söyledi. Trabzon Ağır Ceza Mahkemesi sanıkları daha önce yargılamış ve 4 kişiyi öldürmekten Adem Albayrak'ın 6 yıl 8 ay ağır hapis cezası ve 4,5 ay kamu hizmetlerinden geçici mahrumiyetine karar vermişti. Diğer sanık Mehmet Gündoğan'ına ise 2 kişiyi öldürmekten 3 yıl 9 ay hapis ve 2 ay 15 gün süreyle kamu hizmetlerinden geçici süreyle mahkumiyetine hükmedilmişti. Trabzon Ağır Ceza Mahkemesi, davada yargılanan diğer 18 polis memuru hakkında ise beraat karararı verilmişti.. Yargıtay Trabzon Ağır Ceza Mahkemesi'nin iki polis memuru hakkında verdiği mahkumiyet kararını, ''Haklarında adam öldürme ile ilgili net bir açıklığın olmadığı'' gerekçesiyle bozarak sanıkların TCK 49. maddesine göre yargılanmasını istemişti. 
     






</TEXT>
</DOC>
