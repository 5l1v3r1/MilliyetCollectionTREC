<DOC>
<DOCNO> 61814 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/11/son/sontur03.html </URL>
<DATE> 2002/01/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Kültür Bakanlığı sitesinde "Ecyad kalesi" protestosu... 
</HEADLINE>
<TEXT>

     Kültür Bakanlığı, Suudi Arabistan'daki Ecyad Kalesi'nin yıkımını protesto etmek amacıyla internet sitesinde kampanya başlattı. 
     Kültür Bakanlığı'ndan yapılan yazılı açıklamaya göre, Bakanlığın ''www.kultur.gov.tr'' adresindeki sitesine giren ziyaretçiler, ''Ecyad Kalesi'ni Yıkanları Siz de Protesto Edin'' başlığı altındaki bölümü tıklayarak konuya ilişkin görüşlerini aktarabilecekler. 
     Kültür Bakanı İstemihan Talay, geçen günlerde Suudi Arabistan'daki Ecyad Kalesi'nin otel ve iş merkezi yapımı amacıyla yıkılmasını protesto etmek amacıyla UNESCO'ya başvurduklarını kaydetti. Talay, ''Tarih boyunca değişik dönemlere ait pekçok uygarlığa evsahipliği yapan ülkemiz, kültürel miras listesinde olsun ya da olmasın bu uygarlıkların özelliklerini taşıyan kültür varlıklarına nasıl sahip çıkıyor ve koruyorsa tüm ülkelerden de aynı duyarlılığı bekleme hakkına sahiptir'' dedi. 
     Talay, kampanya ile dünya kamuoyunu insanlığın ortak mirası olan eserlere sahip çıkmaya davet ettiklerini bildirdi. 
     






</TEXT>
</DOC>
