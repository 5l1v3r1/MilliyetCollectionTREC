<DOC>
<DOCNO> 55282 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/03/spor/ymese.html </URL>
<DATE> 2001/12/03/ </DATE>
<TIME>  </TIME>
<AUTHOR> BİLAL MEŞE  </AUTHOR>
<HEADLINE>
Umut zaferi 
</HEADLINE>
<TEXT>

     BEŞİKTAŞ'ı anlamak mümkün değil... Kartal derbi maça çıkacak, teknik direktörü istifa mesajları verecek, ondan sonra kalkıp bu takımdan başarı bekleyeceksiniz...Yönetim kurulu içinde yaşanan SEÇİM sancıları, adaylık kavgaları işin tuzu - biberi oldu adeta. Tüm bu olumsuzluklara ve Şükrü Saraçoğlu Stadı'nda seyirci baskısına rağmen derbi de ezilmedi, ayakta kaldı, kafa tuttu, pozisyonlar buldu, goller attı. 
     Kartal'ın kaderiyle oynayan Tümer oldu... Futboluna ve kişiliğine hayran kaldığımız Tümer'e dünkü kırmızı kartı hiç yakıştıramadık... Bir an öfkesinin kurbanı olurken, Kartal'ı bu derbi de yalnız bırakmasına hakkı yoktu. Üstelik Erdemir de lehine faulu vermişti... 34. dakikada Tümer soyunma yolunu tutarken, on kişi kalan Kartal'ın mücadelesine hayran kaldık, şapka çıkardık. 
     Oyundan düşmediler, sürekli ofansif oynadılar, rakip kalede pozisyon buldular... Mustafa Doğan, Kartal'ın gol silahı İlhan Mansız'a ne nefes aldırdı, ne de topun yüzünü gösterdi... 
     Kartal'ın dünkü derbi mücadelesinde bir KAHRAMAN çıktı sahneye... Savunmadaki sade oyunuyla tam bir görev adamı olarak ön plana çıkan Ronaldo, iki ölü topta, iki gol attı, Fenerbahçe'nin Şükrü Saraçoğlu Stadı'ndaki yenilmezliğe TAŞ koydu. 
     Beşiktaş'ın maç öncesinde en büyük avantajı RAHATLIĞIYDI... Çünkü kaybedeceği bir şey yoktu... Ama yenilmezlik unvanı Fenerbahçe üzerinde baskı yarattı... 
     İlk yarıda çok pozisyon buldular, ne var ki, son vuruşlarda becerili olamadılar. 
     Beşiktaş derbiden karlı çıkarken, zirve için yeniden umutlandı... Nihat'ın yokluğuna karşın Beşiktaş özellikle savunmada daha akıllı oynadı. Myhre'yi gözümüz tuttu doğrusu... Abdullah'ın golünde hatalı olmasına karşın bize GÜVEN verdi gelecek için... 
     Orhan Erdemir iyi maç yönetti demek haksızlık olur. Çünkü Ali Eren'in ilk yarıdaki pozisyonu bize göre PENALTIYDI... Ronaldo'nun attığı ilk gol OFSAYTTI... Erdemir, Binali Kartal'ın kararına uydu... İki kırmızı kartta HAKLIYDI...Aksi taktirde oyun kontrolünü elinden kaçırırdı... 
     



 SPOR 





























</TEXT>
</DOC>
