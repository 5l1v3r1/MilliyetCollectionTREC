<DOC>
<DOCNO> 70511 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/03/spor/ymese.html </URL>
<DATE> 2002/03/03/ </DATE>
<TIME>  </TIME>
<AUTHOR> BİLAL MEŞE  </AUTHOR>
<HEADLINE>
Ronaldo ve golcüler 
</HEADLINE>
<TEXT>

     Beşiktaş’ın farklı galibiyetine, güzel gollerine ve futboluna asla diyeceğimiz bir şey yok. 
     Ahmet Dursun ve İlhan Mansız yeniden buluştular, biri ilk yarıda, diğeri ikinci yarıda patladı, Kartal’ı galibiyete uçurdu. İkisini de ayakta alkışlıyoruz. Ama Beşiktaş adına olumsuzluklara da, bu farklı galibiyete karşın değinmeden geçmek büyük hata olur kanısındayız. 
     Ronaldo’nun eksikliğini maç süresince hissettik dersek abartmış olmayız. Yozgatspor, iki gol attı, en az üç tane de net pozisyon yakaladı, gole çeviremedi. 
     Ali Eren, Ahmet Yıldırım ve Erman üçlüsü, riske girdiler, arkalarına sürekli adam kaçırdılar. Sumiala elini - kolunu sallaya sallaya gol attı. Nasıl olsa kalede Myhre var 
     Norveçli kaleci yine ileri çıktı, Sumiala üzerinden aşırttı, golü buldu. 
     Maçın gerçek kahramanı Ahmet Dursun’dur. Ahmet Dursun sadece goller atmadı, çok çalıştı, orta sahaya yardım etti, pozizsyonlar üretti. 
     İlhan Mansız’ın da hakkını inkar etmiyoruz. İlk yarıda üç net pozisyonu harcarken, sinirlendi, saçını başını yoldu. O da ikinci yarıda patladı, kendini buldu. 
     
     Yozgatspor’da Sumiala ön plana çıkan isimdi. Doksan dakika süreyle Kartal’ın kalesinde büyük tehlike oluşturdu. Biraz orta alandan destek bulabilseydi, daha fazla gol şansı yakalardı. 
     Beşiktaş, rakibine oranla üstün oynadı. Ancak orta alanın aksadığı anlarda savunma ecel terleri döktü. Beşiktaş’ın en büyük özelliği kazanma hırsı. Yenik duruma düştüler, paniklemediler, mücadeleyi bırakmadılar. Rakibi zaman zaman sahasına sıkıştırdılar, attıkları kadar da kaçırdılar. 
     
     Gelelim maçın ikinci yarısında ilhan Mansız’ın attığı üçüncü gole... Bu pozisyonda Yılnur Önen faulu verdi, siyah - beyazlı futbolcular atışı hemen kullandılar ve gole çevirdiler. Bu pozisyon çok tartışılacak. Bize göre konuk takım oyuncuları itirazlarında haklıydı. Çünkü faul kritik bir yerde oluştu. Top hem yerinden kullanılmadı, hem de hareket halindeydi. Yani Beşiktaş topu yerinden kullanmayarak kendine avantaj sağladı. Gol oldu, Önen durakladı, sonra orta sahayı işaret etti. Yani o da kararsızdı. Bize göre bu bocalama kararın doğru olmadığından kaynaklandı. Hakem triosunda gözümüze çarpan bir başka olay ise Gürhan Güneykaya’nın hatalı ofsayt bayraklarıydı. 
     



 SPOR 




























</TEXT>
</DOC>
