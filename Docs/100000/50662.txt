<DOC>
<DOCNO> 50662 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/05/spor/ysenay.html </URL>
<DATE> 2001/11/05/ </DATE>
<TIME>  </TIME>
<AUTHOR> ERDOĞAN ŞENAY  </AUTHOR>
<HEADLINE>
F.Bahçe viraj aldı 
</HEADLINE>
<TEXT>

     İlk yarıda 90 dakika boyunca kıyasıya puan boğuşması vardı Gaziantep'te... 9 yıldır Antep'i kendi evinde devirme başarısı gösteremeyen Sarı - Lacivertliler, dün ilk yarıda büyük uğraş vererek, buldukları gollerle uzun yılların rövanşını almış oldular bu önemli rakiplerinden... Gerçi genç isimlerle takviyeli Antep, Fener'e karşı açık oyunla karşı tarzını kurarak, anlamsız defans katılığına asla tenezzül etmiyor, tam tersine kurguladığı ani ters ataklarla Fenerbahçe savunmasını ve Rüştü'yü gafil avlamaya çalışıyordu. 
     Ancak Fenerbahçe, özellikle Ömit Özat'ın çok çabuk ve zamanlaması yerli yerinde bastırmalarıyla Gaziantep akınlarını anında sindiriyor, Mustafa Doğan, Mert Meriç, Ali Güneş ve Ali Akdeniz'in kademe çabuklukları ve yerinde kullandıkları fizik güçleriyle de rakiplerinin patlayan atak fırtınalarını ustaca dindirmeyi biliyorlardı... 
     Gerçi Andersson, ileride üstüne atılan bütün birinci sınıf paslar ve oturaklı yan toplara rağmen artık tamamen sırıtmaya başlamış fizik güç yetersizliği ve çelimsizliklerini sergiliyor, ancak Denizli'nin uzun adamdan kaynaklanan gol umutları haftalar haftaları kovalasa da, bitmek bilmiyordu... Gerçi Kenneth'in kafasında öldürdüğü tek yan topla Oktay birleşip, oyunun kilit golünü atıyor ama, Andersson'un fiziksel fukaralığı, oynadığı sürece her halinden belli oluyordu... 
     Maçta başka bir sağ kulvar hastalığı da Lazetiç ile bulaşıyordu oyuna... Gol bölgelerine hiçbir sağlıklı pas üretemeyen bu "pır pır tipli" oyuncuda Mustafa Denizli niçin bu kadar ısrar eder, anlamak gerçekten zor mu zor... Bu arada Abdullah'ın orta alandaki birbirinden özellikli pas güzellikleri ve rakiple yaptığı bire bir çarpışmalar, bu oyuncunun futbolda en oturmuş yıllar yaşadığını anlatıyordu sanki bizlere... Oktay'ın aldığı enfes gol kokularına gücünün yetersizliğinden yetişememesi, geçirdiği talihsiz ameliyattan olsa gerek... Yusuf oynadığı yerde rüyasında bile top taşımalı bizce... Çünkü bu kadar ince tekniğe sahip oyuncunun biraz daha çabuk top taşıması, gücünü toparlaması ve rakipleri aldatıcı son hareketleri yerli yerine koyması halinde Fenerbahçe'de ne pas sorunu kalır, ne de gol meseleleri... Ayrıca iki golle gelen ve Fenerbahçe'yi ligde viraj alırcasına doğru rotaya oturtan sonuç şampiyonluk adına çok önemli mesajdır Fener camiasına. 
     Oyundaki farklı iki güzellik ise hakem Erol Ersoy yönetimindeki trionun maçta hiç sızıntı vermeden mükemmel yönetim göstermesi, ikincisi ise yenilgiye rağmen Gaziantep takımının büyük ekiplere yakışır temiz ve vakur futboluydu bizim gözlerimizde. 
     



 SPOR 

























</TEXT>
</DOC>
