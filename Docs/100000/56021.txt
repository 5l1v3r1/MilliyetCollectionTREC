<DOC>
<DOCNO> 56021 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/07/son/soneko06.html </URL>
<DATE> 2001/12/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Arjantin ''mali çöküş''e doğru...Devlet sigorta fonlarına el koydu 
</HEADLINE>
<TEXT>

     Uluslararası Para Fonu'ndan IMF istediği 1.3 milyar dolarlık acil krediyi alamayan Arjantin'in, mali çöküşe bir adım daha yaklaştığı bildiriliyor. 
     IMF yardımının gelmemesi üzerine, vadesi gelen dış ve iç borç ödemelerini nasıl yapacağı sorun haline gelen Arjantin'de hükümet, memur ve emekli maaşlarını ödeyebilmek için, umutsuz bir çaba olarak, bankalardaki özel sigorta hesaplarına el koyma kararı aldı. 
     Ekonomi Bakanı Domingo Cavallo, bankalarda tutulan özel sigorta fonlarının, devlet bankası Banco de la Nacion tarafından devralınarak Hazine'nin hesabına aktarılacağını ve kamu kurumlarında çalışanlarla emeklilerin maaşlarının bu hesaptan ödeneceğini söyledi. 
     Bankalarda tutulan özel sigorta fonlarının toplamının 3.5 milyar doları bulduğu bildiriliyor. Ancak, hükümetin bu tutardan ne kadarına el koyduğu bilinmiyor. 
     Gözlemciler, hükümetin başvurduğu bu umutsuz çarenin geçici bir rahatlama sağlayacağını, ülkenin tutarı 132 milyar dolara ulaşan kamu borçlarını, bir kaç hafta içinde ödeyemez hale geleceğini söylüyorlar. 
     ''Ülkenin gerçekten ciddi bir durumla karşı karşıya bulunduğunu'' itiraf eden Ekonomi Bakanı Cavallo, IMF ile yeni görüşmelerde bulunmak için bugün yeniden Washington'a uçacağını bildirdi. 
     
     Fiili devaluasyon 

     Bu arada, Arjantin'e on yıldır uyguladığı ''ABD Doları ile Arjantin Peso'sunun bire bir eşitliği ve bu iki para biriminin yan yana kullanılmasına'' dayanan parasal sistemini değiştirmesi ve ulasal para Peso'yu devalüe etmesi için baskı uygulayan IMF'nin, bu şartı kabul edilmeden tutumunu yumuşatması zor görülüyor. 
     Yabancı finans çevreleri tarafından devalüasyonla birlikte telaffuz edilen başka bir çözüm de, Arjantin'in ulusal para olarak ABD Dolarını kabul etmesi. 
     Yabancı finans çevreleri, Arjantin hükümetinin ''piyasaların güvenini kazanması'' ve yaklaşan çöküşten kurtulması için, bu iki çözümden birini seçmesi gerektiğini savunuyor. 
     Enflasyonla ilgili acılı bir tarihe sahip olan Arjantin hükümeti ise on yıldır denetim altına alınmış olan enflasyonu yeniden azdıracağı gerekçesiyle bu iki önleme de soğuk bakıyor. 
     Gözlemciler ve sokaktaki halk ise hükümetin devalüasyona gidilmeyeceğini açıklamasına rağmen, fiili bir devalüasyonun şimdiden başladığını söylüyor. 
     Bir çok döviz büfesinde ABD dolarının resmi karşılığı olan 1 pesonun üzerinde fiyatlarla satıldığı gözleniyor. 
     
     Halk kızgın 

     Arjantin hükümetinin bir başka önlem olarak, geçen hafta bankalardan çekilecek mevduata sırnırlama getirmesinin yarattığı tepkiler de dinmedi. 
     Başkent Buenos Aires'de izin verilen mevduat miktarını derhal çekmek isteyen banka müşterilerinin, banka şubeleri önünde kuyruklar oluşturduğu görülüyor. 
     Ulusal banka sistemi ve hükümete güveni kalmayan Arjantinli tasarruf sahiplerinin, çekebildikleri kadar parayı çekip ülke dışındaki yabancı bankalara yatırmayı amaçladığı kaydediliyor. 
     
     İşçilerin eylemi 

     Bankalara ve hükümete duyulan kızgınlık ise protesto eylemleriyle açığa vuruluyor. 
     Mali kriz ve bunu aşmak için alınan tasarruf önlemlerinin ağırlığını en fazla hisseden kesim olan sendikalı işçiler, Merkez Bankası binasını taş ve yumurta yağmuruna tuttu. 
     






</TEXT>
</DOC>
