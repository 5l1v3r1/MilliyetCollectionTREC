<DOC>
<DOCNO> 91398 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/22/son/sondun13.html </URL>
<DATE> 2002/06/22/ </DATE>
<TIME>  </TIME>
<AUTHOR>  </AUTHOR>
<HEADLINE>
The Times "Saddam yönetimi oğluna devredecek" 
</HEADLINE>
<TEXT>

     İngiltere'de yayınlanan The Times gazetesi, Irak lideri Saddam Hüseyin'in muhtemel bir ABD saldırısandan kurtulabilmek adına ülke yönetimini oğluna devretmeyi planladığı iddiasına yer verdi. 
     Haberi, Bağdat'taki Arap diplomatların aldıkları duyumlara dayandıran gazete, Irak liderinin bir sonraki Devlet Başkanlığı seçiminde aday olmayacağını, yıl sonlarına doğru yapılması beklenen bu seçimde oğlu Kusay Hüseyin'i aday göstereceğini öne sürdü. 
     Saddam Hüseyin'in, son 30 yıldır ülkesini hiçbir ciddi muhalefet olmaksızın yönettiğini ve yerini oğluna devretse de gerçekte Irak'ı yine bizzat yönetmeyi sürdüreceğini savunan The Times, Çin'li lider Deng Şiaoping'in de geçmişte aynı yöntemi uyguladığını hatırlattı. 
     Söz konusu taktiğin ABD'nin öfkesini bir süre yatıştırmaya yarayabileceğini de belirten gazete, ''en azından hiç değilse şimdi kesin görünen askeri harekatı bir süre erteler'' diye yazdı. 
     Gazete, Bağdat'taki rejimin sessizliği ve gizliliği karşısında alınan bu haberleri doğrulatmanın şu ana kadar mümkün olmadığını da belirterek, ''ancak bu, zaten Irak için son mantıklı alternatif olarak görünüyor. Aksi takdirde, bütün diplomatik çözümleri tüketmiş olan Irak'ın bir saldırıya uğraması kaçınılmaz görünüyor'' yorumunda bulundu. 
     





</TEXT>
</DOC>
