<DOC>
<DOCNO> 67855 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/15/son/sonspo12.html </URL>
<DATE> 2002/02/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Berkant, Fenerbahçe maçına bileniyor "Benim için onur maçı.." 
</HEADLINE>
<TEXT>

     Galatasaraylı futbolcu Berkant Göktan, Fenerbahçe ile yarın yapacakları derbi maçla ilgili olarak, ''Gideceğiz, yeneceğiz ve 3 puanla döneceğiz'' dedi. 
     Kendisine ait ''www.berkantgoktan.org'' adlı web sitesinde derbi maçla ilgili görüşlerini anlatan Berkant, kendilerinden çok emin olduklarını vurgulayarak, şunları ifade etti 
     ''Fenerbahçe'yi kendi sahasında, seyircisinin önünde yeneceğimizi düşünüyoruz. Bin küsur taraftarımızın Fenerbahçe'nin 50 bin küsur taraftarından daha şanslı olduğuna inanıyoruz. Sarı-lacivertli yöneticiler de bize karne ile bilet dağıtırken bunu düşündüler sanırım. Birkaç bin taraftarımızın daha gelmesi durumunda 50 bin küsur taraftardan daha baskın olacağını ve maçın skoruna tesir edeceğini hissetiler sanırım.'' 
     
     Onur maçı 
     Fenerbahçe Şükrü Saraçoğlu Stadı'ndan daha büyük statlarda, daha çok seyirciye karşı mücadele etmiş bir takımın futbolcuları olduklarını anlatan Berkant, şunları kaydetti 
     ''Hele ki karşımızdaki rakibimiz ezeli dostumuz ve rakibimiz Fenerbahçe. Maç tam anlamıyla onur maçı. Ne takım arkadaşlarımın, ne de benim bu maçı orada bırakmaya niyetimiz yok. Gideceğiz, yeneceğiz ve 3 puanla döneceğiz. 50 bin küsur seyirciye ilk günün, ilk üzüntüsünü yaşatacağız.'' Berkant Göktan, derbi maçın kendisi için önemine de değinerek, şöyle konuştu 
     ''Bu maç benim ilk Fenerbahçe maçım olacak. Eğer hatırlarsanız, sene başında bana Fenerbahçe de teklifte bulunmuş ve ben tereddütsüz Galatasaray'ı tercih etmiştim. O zamanlar, bana birşey söylemişlerdi. 
     Henüz Galatasaraylı olmadın. Ben Nasıl yani diye şaşkınlıkla düşünürken, bunun nedenini de anlatmışlardı Bir Galatasaraylı futbolcu, Fenerbahçe'ye gol atmadan gerçek Galatasaraylı olamaz. Bu senelerden buyana gelen bir adet, bir kuraldır. Ne zaman ki Fenerbahçe'ye gol atarsın, işte o zaman gerçek Galatasaraylı olursun. 
     İşte o gün bu gündür, kendime koyduğum hedeflerden biri de, gerçek Galatasaraylı olmak oldu. Sezonun ilk yarısında oynanan maçta, maalesef forma giyememiştim ve bu şansı yakalayamadım. Eğer yarın hocam şans verir de, sarı-lacivertli takıma karşı mücadele edebilirsem, bu hedefimi yakalayabileceğimi ve gerçek Galatasaraylı olma unvanını elde edeceğime inanıyorum.'' 
     






</TEXT>
</DOC>
