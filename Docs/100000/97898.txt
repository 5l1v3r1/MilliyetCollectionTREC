<DOC>
<DOCNO> 97898 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/25/son/sondun05.html </URL>
<DATE> 2002/07/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Ünlüler saç konusunda sınıfta kaldı... 
</HEADLINE>
<TEXT>

     Milyonlarca hayranı olan ve imrenilen ünlü güzeller, konu saçlara gelince sınıfta kaldı. People dergisinin anketinde, Shakira, Jennifer Lopez, Nicole Kidman ve Cameron Diaz en kötü saç modeline sahip ünlüler seçildi. 
     Derginin düzenlediği ankette, ''güzel saçlı'' ünlülerden çok, sınıfta kalanlar dikkatleri üzerinde topladı. 
     Her zaman uyguladığı saç modelleriyle beğeni toplayan Jennifer Lopez, son zamanlarda 1950'lerin saçlarıyla hayranlarının karşısına çıkınca kırık not aldı. Bu saçla Oscar törenlerine de katılan Lopez'in kuaförü Oribe de böylece ''en kötü berber'' sıfatını hak etti. 
     Rapunzel gibi upuzun olan saçlarını sarıya boyayan Shakira da eleştiri topladı. Aslında kumral olan, ancak kızıl tonlarını da yakıştıran şarkıcı, kendisinin de saçlarından memnun olmadığını, ''Saçlarımın egzotik havasını özlüyorum'' sözleriyle dile getirdi. 
     Ender bulunan doğal kızıl saçlara sahip Nicole Kidman da göz alıcı kıvırcık saçlarını düzleştirince şimşekleri üzerine çekti. Güzel yıldızın Altın Küre Ödülleri'ndeki ''düz saçları'', ''pırasa gibi ve seyrek'' diye nitelendirildi. 
     Cameron Diaz'ın da diğer güzeller gibi karnesinin ''saç'' hanesinde ''sıfır'' yazılı. Oscar törenlerinde karmakarışık saçıyla görüntülenen Diaz için ''yataktan kalkmış gibi'' yorumu yapıldı. 
     Tanınmış aktris Melanie Griffth de kötü saç modeline sahip ünlüler arasında yer aldı. 
     Derginin anketinde, Madonna, Reese Witherspoon, Selma Blair, Destiny's Child topluluğu elemanları, Jada Pinkett Smith ve Helen Hunt ise sınıfı geçen ünlüler oldu. 
     
</TEXT>
</DOC>
