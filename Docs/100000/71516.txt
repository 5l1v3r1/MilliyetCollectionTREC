<DOC>
<DOCNO> 71516 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/08/son/sonspo07.html </URL>
<DATE> 2002/03/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Lucescu ve Daum'un derbi karneleri zayıf... 
</HEADLINE>
<TEXT>

     Galatasaray Teknik Direktörü Mircea Lucescu'nun derbi karnesi ''zayıf''. 
     Galatasaray, Mircea Lucescu'lu dönemde, ilk derbi maçını Beşiktaş ile Atatürk Kupası'nda yaparken, sarı-kırmızılı takım anlamlı kupayı rakibine 2-1'lik yenilgiyle kaptırmıştı. 
     Lucescu'nun Galatasaray'ı, Beşiktaş ve Fenerbahçe ile toplam 9 maç yaparken, yalnızca 2 galibiyet alabildi. 
     ''Cim Bom'', bu dönemde 4 kez sahadan yenilgiyle ayrılırken, 3 maç da beraberlikle sonuçlandı. 
     
     Beşiktaş maçları 

     Lucescu'nun Galatasaray'ı, Beşiktaş ile yaptığı 4 maçtan 2'sini yitirip, yalnızca 1 galibiyet alabildi. 
     Kendi sahasında geçen sezon Beşiktaş'ı lig maçında 2-0 yenen Galatasaray, bu sezon da deplasmanda 2-2'lik beraberlik elde etti. 
     Galatasaray, Beşiktaş'a bu dönemde 6 gol atarken, kalesinde 7 gol gördü. 
     
     Fenerbahçe maçları 

     Sarı-kırmızılı ekip, Fenerbahçe'ye karşı, Lucescu döneminde iyi bir performans sergileyemedi. 
     Fenerbahçe ile bu dönemde 5 maç yapan Galatasaray, 2 yenilgi, 1 galibiyet, 2 de beraberlik elde etti. 
     Lucescu'nun Galatasaray'ı, Fenerbahçe filelerine 9 gol bırakırken, kalesinde de 10 gol gördü. 
     Daum da başarısız... 
     Beşiktaş, teknik direktör Christoph Daum yönetiminde, yarın 23. derbi maçına çıkacak. 
     Galatasaray ile yarın karşılaşacak olan Beşiktaş'ta, daha önce 1993-94 sezonunun ikinci yarısından, 1995-96 sezonun son 3 haftasına 
     dek takımın başında kalan, geçen sezonun 24. haftasında yeniden siyah-beyazlı takımın başına gelen Christoph Daum, takımıyla çıktığı 22 derbi maçta, 6 kez galip gelirken, 10 kez de ezeli rakipleri 
     karşısında sahadan yenik ayrılmak zorunda kaldı. 6 derbi maçta ise, taraflar birbirlerine üstünlük sağlayamadı. 
     Beşiktaş, bu 22 derbi maçta rakip fileleri toplam 29 kez havalandırırken, kalesinde 35 gol gördü. 
     Bu dönemde siyah-beyazlılar, Galatasaray ile 13, Fenerbahçe ile de 9 maç yaptı. 
     
     Galatasaray derbileri 

     Daum yönetimindeki Beşiktaş, Galatasaray ile lig, Türkiye, TSYD ve Cumhurbaşkanlığı kupalarında yaptığı 13 maçın 4'ünde sahadan galibiyetle ayrılırken, 5'inde yenildi, 4 maçta da taraflar birbirlerine üstünlük sağlayamadı. 
     Yapılan 13 karşılaşmada taraflar 21'er gol attılar. 
     Birinci Futbol Ligi'nde 2 takım arasında yapılan 6 lig maçının, 1'ini siyah-beyazlılar, 3'ünü ise sarı-kırmızılılar kazandı. 
     






</TEXT>
</DOC>
