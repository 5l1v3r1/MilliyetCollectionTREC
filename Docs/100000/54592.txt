<DOC>
<DOCNO> 54592 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/28/son/sontur13.html </URL>
<DATE> 2001/11/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Çiller "Ne Kıbrıs'tan ne AB'den vazgeçilmez" 
</HEADLINE>
<TEXT>

     DYP Genel Başkanı Tansu Çiller, hiçbir iktidarın Kıbrıs konusunda Türkiye'ye bedel ödettirerek iktidarda kalma imkanına veya lüksüne sahip olmadığını bildirerek, ''Türkiye'ye bedel ödeteceğinize, kendiniz bedel ödeyin. Çekin gidin bu ülkenin sırtından'' dedi. Çiller, bu hükümetin zaafından istifade ederek oluşturulabilecek bir anlaşmanın sürdürülebilirliği olmayacağını söyledi. 
     Çiller, partisinin TBMM Grup Toplantısı'nda yaptığı konuşmada, Kıbrıs konusunda gerçekleştirilen gizli oturumdan, ''endişeleri artmış'' bir biçimde ayrıldıklarını belirtti. Çiller, ''dış sorunların üzerini Türk-Yunan dostluğu masallarıyla örten'' Dışişleri Bakanı'nın, Kıbrıs'ta ''AB'ye karşı Kıbrıs'' ve bu durumda da bir silah ambargosunun gündeme gelebileceği gibi bedellerden sözettiğini ifade ederek, ''Böyle bir ambargonun Türkiye'ye getireceği zafiyet zaten bu iktidar kanalıyla bugün milletimizin üzerine yüklenmiştir'' dedi. 
     Çiller, iktisadi krizde olan Türkiye'nin caydırıcılığının esasen büyük ölçüde hırpalandığını öne sürerek, şöyle konuştu 
     ''Türkiye'ye bedel ödetmeye hazırlanananlar aslında demokrasilerde kendileri bedel öderler ve hiçbir iktidar, demokratik ortamda, böylesine kritik bir konumda Türkiye'ye bedel ödettirerek iktidarda kalma imkanına veya lüksüne sahip değildir. Dolayısıyla kendilerini bedel ödemeye davet ediyoruz.'' 
     
     Ne Kıbrıs'tan ne AB'den 
     Çiller, Kıbrıs konusunda Türkiye'nin, kendi içinde farklı seslere şahit olmaya başladığını da ifade ederek, özetle şunları söyledi 
     ''Bir kurum, Kıbrıs için Avrupa'yı kaybetmeyelim diyerek, bize göre umuyoruz ki amacını aşan bir beyanda bulunmuştur. Türkiye kendi içinde, kendi kurumlarını karşı karşıya bırakan bir konuma doğru sürükleniyor. Eğer bu amacını aşan bir ifade değilse, bizim iktidarımız döneminde milletin tümüyle omuz omuza yaptığımız terör mücadelesinde kimilerinin ver kurtul kampanyaları başlattıkları günleri bize anımsatır. Türkiye, geleceği için ne Kıbrıs'tan vazgeçecektir, ne de Avrupa Birliği'nden vazgeçecektir.'' Türkiye'deki kimi kurumların karşı karşıya gelmesinde bugünkü dışişlerinin, bugünkü Hükümet'in aczinin ve sorumluluğunun bulunduğunu savunan Çiller, ''Türkiye'ye bedel ödeteceğinize, kendiniz bedelini ödeyin. Çekip gidin bu ülkenin sırtından'' diye konuştu. 
     Çiller, Kıbrıs meselesinin Türkiye ile Yunanistan arasında geniş kapsamlı bir mesele olarak ele alınacak bir çerçeveye oturtulması gereğine dikkat çekerek, bunun için de Türkiye, Yunanistan ve Kıbrıs'taki her iki yönetimin katılacağı bir oturuma ve böyle bir yaklaşıma şiddetle ihtiyaç buluduğunu söyledi. Çiller, böyle bir oturumda Türk tarafını Denktaş'ın temsil edeceğini vurguladı. 
     






</TEXT>
</DOC>
