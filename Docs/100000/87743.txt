<DOC>
<DOCNO> 87743 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/03/son/sontur11.html </URL>
<DATE> 2002/06/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Kutan, Köşk'te yapılacak AB zirvesine katılacak 
</HEADLINE>
<TEXT>

     - SP Genel Başkanı Recai Kutan, Cumhurbaşkanı Ahmet Necdet Sezer'in başkanlığında Cuma günü yapılacak zirveye katılacağını belirtti. 
     Kutan, partisinin başkanlık divanı toplantısı sonrasında gazetecilere yaptığı açıklamada, Cumhurbaşkanı Sezer'in, Çankaya Köşkü'nde Cuma günü Türkiye'nin AB'ye üyeliğiyle ilgili gerçekleştireceği zirveye katılacaklarını bildirdi. 
     DYP Genel Başkanı Tansu Çiller'in, zirveye Başbakan Bülent Ecevit'in katılmaması halinde, kendisinin de gitmeyeceğini söylediğine ilişkin haberlerin anımsatılması üzerine Kutan, ''Sayın Çiller'in ortaya koyduğu gerekçeler içime sinmedi'' dedi. 
     Cumhurbaşkanı Sezer'in zirveye partileri davet ettiğini, DSP'den de Başbakan'ın gitmemesi halinde başka bir temsilcinin katılabileceğini dile getiren Kutan, SP olarak zirveyle ilgili çalışmalarının sürdüğünü anlattı. 
     Sorunların idam ve anadilde eğitimle sınırlı tutulamayacağını ifade eden Kutan, ''Biz olaylara geniş çerçevede bakıyoruz. 
     Türkiye'nin AB üyeliğini daha geniş bir çerçevede değerlendirmek lazım'' dedi. 
     





</TEXT>
</DOC>
