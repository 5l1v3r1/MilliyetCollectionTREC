<DOC>
<DOCNO> 72698 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/15/spor/spo05.html </URL>
<DATE> 2002/03/15/ </DATE>
<TIME>  </TIME>
<AUTHOR>  </AUTHOR>
<HEADLINE>
F2001'e karşı bir şans daha 
</HEADLINE>
<TEXT>

Pazar günü yapılacak olan Formula 1 Malezya Grand Prix'si öncesinde akıllarda tek bir soru var BMW Williams ve McLaren bu kez Ferrari'nin F2001'ini geçebilecek mi 
     Erinç Eröz 

     Pazar günü, Malezya'nın Sepang pisti tarihinde dördüncü kez Formula 1'e evsahipliği yapacak. Sezonun ikinci ayağı olan bu Grand Prix, BMW Williams ve McLaren Mercedes takımları için oldukça önem taşıyor. 
     Zira iki hafta önce düzenlenen Avustralya Grand Prix'inde, her iki takım da Ferrari karşısında oldukça kötü bir performans sergilemişti. Üstelik Ferrari bu yarışa geçtiğimiz sezon kullandığı F2001 modeliyle katıldı. Tabii ki araçta geçen sezona göre değişiklikler vardı. Oysa BMW Williams ve McLaren 2002 sezonuna yeni araçlarıyla başladılar, fakat M. Schumacher'in kontrolündeki F2001 her iki takımı da geride bıraktı. 
     Aradan geçen iki haftadan sonra Ferrari takımı, Malezya'da da F2001 ile yarışacağını açıkladı. Takım direktörü Jean Todt da "F2001 Avustralya Grand Prix'sinde ne denli rekabetçi olduğunu açık bir şekilde gösterdi, aynı durum Malezya'da da tekrar edecek" diye konuştu. 
     Tabii ki Ferrari takımının kendisine bu denli güvenmesinin nedenlerinden biri de, bu takımın Malezya pistindeki ilk yarıştan beri 1999 liderliği kimseye kaptırmamış olması. 
     Williams ve McLaren takımlarıysa bu yarışta başarının özellikle lastiklere dayandığına inanıyor. 
     Sepang'da yarış oldukça sıcak bir havada geçiyor. Ferrari Bridgestone lastikleriyle yarışırken, bu iki takım Michelin lastiklerini tercih ediyorlar. Michelin lastikleri de sıcak havalarda, kuru zemin üzerinde mükemmel performans gösteriyor. Bir önceki etap olan Avustralya Grand Prix'si serin ve yağmurlu bir havada koşulmuştu. Bu tür havalarda daha başarılı olan Bridgestone'un, daha sıcak bir pistte neler yapabileceğini göreceğiz. 
     McLaren pilotlarına inanıyor. Takım arkadaşı eski Dünya Şampiyonu Mika Hakkinen'in yarışmaya 1 yıl ara vermesinden sonra kendisine güveni oldukça artan ve sezona şampiyon olmak arzusuyla başlayan David Coulthard, Avustralya Grand Prix'sinde istediği sonucu alamadı. 
     Aracın sorun çıkartan vites kutusu, en sonunda İskoç pilotun yarışı yarıda bırakmasına sebep oldu. 
     McLaren'in patronu Ron Dennis de Malezya'da basın toplantısında suçun tamamen takımda olduğunu söyledi. Dennis, sorun çıkartan parçanın dört yıldır kullanıldığını, ancak Mercedes'in yeni, güçlü motorunun yarattığı sarsıntının parçanın hasar görmesine neden olduğunu açıkladı. Soruna tamamiyle McLaren takımının hatasının yolaçtığını ve bunun birkez daha yaşanmayacağını da sözlerine ekledi. 
     Basın toplantısına katılan BMW Williams pilotu Ralf Schumacher de Michelin lastiklerinin rakipleri karşısında büyük avantaj sağlayacağını söyledi. Ayrıca Ralf, takımının arabada bir takım değişiklikler yaptığını ve bu değişikliklerle başarılı olacağına dair güveninin arttığını belirtti. 
     Genel olarak baktığımızda, bütün takımlar Avustralya Grand Prix'sinde yaşanan şanssızlıkların tekrarlanmamasını umut ediyorlar. Yarış öncesi sıralama turlarında yağan yağmur, yarışın başlangıcındaki kazada sekiz aracın birden yarış dışı kalması, takımların ve pilotların Avustralya'da kendilerini göstermelerini engellemişti. 
     Kısaca, eğer herhangi bir terslik olmazsa, pazar sabahı Sepang pistinde takımların gerçek güçlerini görebileceğiz... 
     



 SPOR 


























</TEXT>
</DOC>
