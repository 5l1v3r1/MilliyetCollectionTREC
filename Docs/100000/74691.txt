<DOC>
<DOCNO> 74691 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/26/son/soneko05.html </URL>
<DATE> 2002/03/26/ </DATE>
<TIME>  </TIME>
<AUTHOR>  </AUTHOR>
<HEADLINE>
THY, krizde kara geçti... 
</HEADLINE>
<TEXT>

     Türk Hava Yolları THY havacılık sektöründe büyük bir krizin gerçekleştiği 2001 yılında kara geçti. 
     THY'den Borsa'ya gönderilen açıklamaya göre, 2000 yılında 69 trilyon 519 milyar 636 milyon lira zarar eden THY, özellikle 11 Eylül'de ABD'ye yapılan saldırı sonrası büyük bir krize giren havacılık sektöründe 2001 yılını karla kapamayı başardı. 
     Türk Hava Yolları, Belçika Havayolları Sabena ve İsviçre ulusal havayolu şirketi Swissair ile Fransa'nın en büyük özel havayolu şirketi AOM-Air Liberte'nin iflas ettiği 2001 yılı için, 8 trilyon 127 milyar 303 milyon lira net kar bildirdi. 
     
     Kriz tedbirleri 
     ABD'deki saldırı sonrası hava trafiği azalırken, sigorta primlerinde de artış yaşanmıştı. 
     Savaş nedeniyle yolcu sayısı iç hatlarda yüzde 15.06, dış hatlarda ise yüzde 10.71 azalan THY, krizin etkilerini azaltmak amacıyla birtakım önlemlere başvurdu. Emekliliğe hak kazanan 338 personeli işten ayırdı, 335 ara yönetici kadrosunu iptal etti. 450 part time personelin sözleşmesi 14 Nisan 2002 tarihine kadar askıya alınırken, 2 adet A310 300 uçağı yedek motorlarının satışına karar verildi. 
     Ayrıca, THY ile Hava İş Sendikası arasında varılan anlaşmayla personel ücretlerinde yüzde 10 indirime gidildi. 
     






</TEXT>
</DOC>
