<DOC>
<DOCNO> 81125 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/30/dunya/dun01.html </URL>
<DATE> 2002/04/30/ </DATE>
<TIME>  </TIME>
<AUTHOR>  </AUTHOR>
<HEADLINE>
ISAF’ta mutlu son 
</HEADLINE>
<TEXT>

Bakanlar Kurulu, Afganistan komutanlığını onayladı. Asker sayısı 1300’e çıkacak 
     ANKARA Milliyet 

     Bakanlar Kurulu, Afganistan’da barışın sağlanması için kurulan Uluslararası Güvenlik Destek Gücü ISAF komutanlığının devralınmasına karar verdi. ISAF komutanlığını haziranda İngiltere’den devralacak Türkiye, bölgedeki asker sayısını da 267’den 1300’e çıkaracak. Yaklaşık 5 bin askerden oluşan ISAF’ı yıl sonuna kadar Tümgeneral Akın Zorlu yönetecek. 
     Mart ayında MGK’da konuyu ele alan Türkiye, koşullarının karşılanması şartıyla komutanlığı devralmayı "ilke olarak" kabul etmişti. ABD ve İngiltere ile yapılan müzakerelerin ardından dün Bakanlar Kurulu kararıyla ISAF komutanlığını 6 ay süreyle Türkiye’nin üstleneceği tüm dünyaya duyuruldu. 
     Açıklamada, devir tarihinin BM ve ilgili ülkelerle yapılacak temasların ardından belirleneceği kaydedilirken, askeri kaynaklar 22 Haziran 2002’de ISAF komutasının Türkiye’ye geçeceğini bildirdiler. 6 ay süreyle 5 bin kişilik ISAF’ı yönetecek olan Tümgeneral Akın Zorlu, uzatma olmadığı takdirde komutanlığı 22 Aralık 2002’de bir başka ülkenin temsilcisine devredecek. 
     Kaynaklar, mayıs ve haziran aylarında ISAF bünyesindeki 267 kişilik Türk birliğinin sayısının 1300’e çıkacağını kaydettiler. 
     



 DÜNYA 










</TEXT>
</DOC>
