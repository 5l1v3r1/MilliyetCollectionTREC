<DOC>
<DOCNO> 70306 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/02/ekonomi/eko00.html </URL>
<DATE> 2002/03/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Rüşdü Saracoğlu Koç’ta 
</HEADLINE>
<TEXT>

Koç Holding’de altı grup başkanlığına atama yapıldı. İki başkan emekli olurken, eski Bakan ve Merkez Bankası Başkanı Rüşdü Saracoğlu, Finansman Grubu Başkanlığı’na getirildi 
     EKONOMİ SERVİSİ 

     Koç Holding, üst düzey kadrolarını yeniledi. Holding’in CEO’luğuna 1 Ocak 2002 itibariyle Bülend Özaydınlı getirildi. Bilişim Teknolojileri Grup Başkanlığı’na da Ali Y. Koç atandı. Dayanıklı Tüketim Grubu Başkanı Hasan Subaşı ile Denetim ve Mali Grup Başkanı Nevzat Tüfekçioğlu emekli oldu. TOFAŞ - FİAT Grubu Başkanlığı’na Aydın Çubukçu, Dayanıklı Tüketim Grubu Başkanlığı’na Cengiz Solakoğlu, Denetim ve Mali Grup Başkanlığı’na Nadir Özşahin getirildi. 
     
     İki atama dışarıdan 
     Üst düzey yöneticiliklere yapılan toplam yedi atamanın beşi grup içi kadrolardan gerçekleştirilirken, iki atama dışardan yapıldı. Holding’de boş bulunan Finansman Grubu Başkanlığı’na Devlet eski Bakanı ve Merkez Bankası eski Başkanı Rüşdü Saracoğlu atandı. Ünilever Genel Müdürlüğü ve CEO’luğundan 2000’de ayrıldıktan sonra Koç Üniversitesi’nde öğretim görevlisi olan Hasan Yılmaz da Tüketim Grubu Başkanlığı’na getirildi. Böylece altı yeni başkan atandı. 
     
     Hedef yüzde 14 büyüme 
     Şirketlerde yönetimsel değişikliklerin devam ettiği vurgulanan Koç Holding açıklamasında, Yönetim Kurulu’nun altı yeni Başkan’ın atanma önerisinin kabul edildiği kaydedilerek, "Yılda reel olarak yüzde 14 büyüme hedefleyen Koç Holding, bu hedefe ulaşmak amacı ile kadrolarında yenilenme hareketi başlattı" denildi. 
     Yönetim, Otokar, Aygaz, Kav Danışmanlık, Migros, Pastavilla, Tat Konserve ve İzocam’a, toplam 30.7 trilyonluk brüt nakit k r dağıtımı önerilmesini de kararlaştırdı. Ayrıca Beko Elektronik’ten de 23 trilyon 850 milyar liralık nakit sermaye artırımına gitmesi de istenecek. 
     
     



 EKONOMİ 
















</TEXT>
</DOC>
