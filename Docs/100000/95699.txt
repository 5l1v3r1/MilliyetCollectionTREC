<DOC>
<DOCNO> 95699 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/14/son/sontur05.html </URL>
<DATE> 2002/07/14/ </DATE>
<TIME>  </TIME>
<AUTHOR>  </AUTHOR>
<HEADLINE>
İsmail Cem'den Derviş'e yüklenen Bahçeli'ye tepki... 
</HEADLINE>
<TEXT>

     Dışişleri Bakanlığı ve DSP'den istifa eden İsmail Cem, MHP lideri ve Başbakan Yardımcısı Devlet Bahçeli'nin, Devlet Bakanı Kemal Derviş hakkındaki sözlerine tepki gösterdi. Cem Bahçeli'nin ilgili açıklamalarını "yakışıksız" olarak niteledi. 
     Hükümet'in işlevinin yapamaz duruma gelmesinin kendileriyle ilgili olmadığını söyleyen İsmail Cem, parti ortakları arasında yaşanan mücadelenin hükümeti yıprattığını söyledi. 
     
     "3 aya ihtiyacımız var" 

     Cem, yarın partileşme sürecini başlatacakları ''yeni oluşum''un, seçime hazırlanabilmesi için 3 aya ihtiyaçları olduğunu söyledi. 
     CNN Türk'te canlı olarak yayınlanan ''Kafe Siyaset'' programına katılan Cem, , siyasi partilerin, seçim takvimi konusunda değişik tarihleri önerdikleri hatırlatılarak, ''Seçim tarihi konusunda bir şey söyleyecek misiniz '' diye sorulması üzerine şunları kaydetti 
     ''Eylül sonu sanki bana biraz zor gibi gözükür. Kasım başı olabilir. Benim önereceğim takvim, 3 ay sonrasından başlayıp bugüne doğru inen bir takvim olacaktır. Sanırım bizim rahat bir şekilde seçime hazırlanabilmemiz için 3 aya ihtiyacımız vardır. Onun dışında ne zaman olursa olsun seçim bizim için problem değildir.'' Cem, yarın DSP'den istifa eden milletvekilleri ile biraraya gelerek parti çalışmalarına başlayacaklarını, Devlet Bakanı Kemal Derviş'in özel durumu nedeniyle toplantıya katılamayabileceğini ifade ederek, milletvekilleri ile bir takvim belirleyeceklerini söyledi. Cem, ''Ben 3 aylık bir takvim yapmamızı önereceğim'' dedi. 
     Cem, Kemal Derviş ve Hüsamettin Özkan ile kuracakları partinin, kararların danışılarak alınacağı, çağdaş bir parti olacağını söyledi. Cem asıl amaçlarının hükümeti yıkmak değil, yapıcı , bütünleştirici bir partiyle hedeflere ulaşmak olduğunu belirtti. 
     Yaklaşık 37 bin kişinin katıldığı Milliyet anketinde yüzde 75 gibi büyük bir çoğunluğun desteklediğini söyleyen İsmail Cem, giderek kendilerini daha iyi anlatmaya başladıklarını, siyasi çizgilerinin netleştiğinin altını çizdi. Cem "İki gündür rahat yürüyemez hale geldim." diyerek halktan olumlu sinyaller aldığını belirtti. 
     İsmail Cem, diğer partilerin kendileri ile ilgili açıklamalarını "Kimse halkımızla aramıza girmesin, bizim tercümanlığımızı yapmasın" şeklinde değerlendirdi. Cem partilerin birbirlerini karalayarak cevap verme döneminin kapandığını söyledi. 
     





</TEXT>
</DOC>
