<DOC>
<DOCNO> 85983 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/25/ekonomi/eko04.html </URL>
<DATE> 2002/05/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Betek, Fille büyüdü 
</HEADLINE>
<TEXT>

Filli Boya 15 milyon dolarlık üretim, 14 milyon dolarlık reklam yatırımı yaptı. Krizde ciro rekoru kırdı 
     EKONOMİ SERVİSİ 

     Geçen yıl boya sektörü dolar bazında yüzde 41.5 küçülürken Filli Boya olarak bilinen Betek Boya, yüzde 8 büyüdü. Genel Müdür Tayfun Küçükoğlu, geçen yıl cirolarını 37.5 trilyon liradan 79.3 trilyon liraya çıkararak, sektör lideri olduklarını söyledi. 
     Alman boya üreticisi Caparol ile işbirliğini yüzde 25 hisse satışı ile ortaklığa dönüştüren Betek Boya’nın, hızlı yükselişinde, 15 milyon dolarlık üretim yatırımına karşın 14 milyon dolarlık reklam yatırımının önemli payı olduğunu anlatan Küçükoğlu, "1993 - 2000 yılları arasında yüzde 396 büyüdük" dedi. 
     
     Krizde büyüdü 
     Krizi atılım yılı’ olarak planladıklarını, eleman sayılarını yüzde 20 artırdıklarını anlatan Küçükoğlu, "Yatırımlarımızı öne çektik. Gebze’de 103 dönümlük arazide 30 milyon dolarlık yatırım yapıyoruz. Agresif satış politikamız devam etti. Yıl başında 4 trilyon zarar ettik ama en az 50 trilyonluk güven kazandık. Türkiye’de en hızlı gelişen ilk 10 şirket arasındayız. Mali yapımız çok güçlü" diye konuştu. 
     Şimdi Türkiye’nin çevresindeki, 750 milyon nüfuslu bölgede markalarını yerleştirmeyi hedeflediklerini anlatan Küçükoğlu, Filli Boya adının boyacılar ve halk arasında çok tutulması sonucu, Betek ve Caparol adının önüne geçmesini pazarlamada kolaylık getireceğine inandıkları için tercih ettiklerini söyledi. 
     
     Yöneticiler ortak 
     Dört arkadaşın 1988’de beton katkıları üretimi için kurdukları şirketin, sonradan inşaat sektöründe faaliyet gösteren Celal Akpınar’la ortak olarak 1993’te boya işine girdiğini anlatan şirket yetkilileri, Betek’in yüzde 51’inin Akpınar’a, yüzde 25’inin Caparol’a, geri kalan hisselerin de şirkette yönetici olan altı ortağa ait olduğunu belirttiler. 
     



 EKONOMİ 


















</TEXT>
</DOC>
