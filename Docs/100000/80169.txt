<DOC>
<DOCNO> 80169 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/24/son/sonspo03.html </URL>
<DATE> 2002/04/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Hidolu Kings ateşle oynuyor... Utah'a boyun eğdi, avantajı kaybetti 
</HEADLINE>
<TEXT>

     ABD Profesyonel Basketbol Ligi NBA'de Sacramento Kings, Utah Jazz'a 93-86, Charlotte Hornets da Orlando Magic'e 111-103 yenilince 5 maçlık seride 1-1 eşitlik sağlandı. 
     Sacramento'daki maçta oyuna sonradan giren Hidayet Türkoğlu, 8 şuttan yalnızca 1'ini değerlendirerek 2 sayı attı. Toplam 15 dakika oynadığı maçta 3 kez de 3 sayılık atış deneyen ve bunlarda başarılı olamayan Hidayet, ayrıca hepsi savunmadan 4 ribaunt aldı. 
     Oldukça kötü bir oyun çıkaran ve 1. çeyrekte yalnızca yüzde 30'luk şut yüzdesiyle oynayan Kings, maç boyunca hemen hemen hiç fast-break yapamadı. Takımda Vlade Divaç 21, Chris Webber da 18 sayı attı. Sakatlığı döneminde Hidayet Türkoğlu'nun yerine oynadığı Predrag Stojakoviç de 16 sayı üretti. 
     Utah Jazz'da ise yedek olarak sahaya çıkan Donyell Marshall, 19 sayı ve 8 ribaunt, Karl Malone da 18 sayı ve 12 ribaunt gerçekleştirdi. 
     Gecenin diğer maçında da Charlotte Hornets, Orlando Magic'e tıpkı Sacramento Kings gibi evinde, ancak uzatmada 111-103 yenilince seride 1-1 eşitklik sağlandı. 
     Charlotte'daki maçta Magic'de Tracy McGrady, -üçüncü çeyrekten sonra yalnızca 4 olmak üzere- 31 sayı üreterek maçın ve gecenin en skorer oyuncusu oldu. 23 şuttan 11'ini değerlendiren McGrady, ayrıca 11 ribaunt ve 7 asist, Pat Garrity 18 sayı gerçekleştirdi. Ayrıca Garrity, attığı 3 sayıyla Magic'i 102-99 öne geçirdikten sonra Hornets 4 hücumdan boş dönünce galibiyette önemli rol oynadı. 
     Skorer oyuncusu Jamal Mashburn'dan yoksun mücadele eden Hornets'da, Elden Campbell, 27 sayıyla en çok sayı atan oyuncu olurken David Wesley skora 24 sayı ekledi. 
     Lige yarın Detroit Pistons-Toronto Raptors, Dallas Mavericks-Minnesota Timberwolves maçlarıyla devam edilecek. Seride Pistons ve Mavericks, 1-0 önde bulunuyor. 
     





</TEXT>
</DOC>
