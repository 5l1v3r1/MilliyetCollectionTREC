<DOC>
<DOCNO> 79155 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/18/son/sontur25.html </URL>
<DATE> 2002/04/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Genelkurmay Başkanlığı'ndan Elkatmış'a yanıt... 
</HEADLINE>
<TEXT>

     Genelkurmay Başkanlığı, Türk Silahlı Kuvvetleri'nin TSK bütün harcamalarının 832 Sayılı Sayıştay Kanunu ve 1050 Sayılı Muhasebe-i Umumiye Kanunu ile bunlara bağlı mevzuat gereği denetlendiğini ve sonuçların ilgili makamlara bildirildiğini kaydetti. 
     Genelkurmay Başkanlığı Genel Sekreterliği'nden yapılan açıklamada, ''17 Nisan 2002'de bir milletvekili tarafından yapılan ve bazı bölümleri Türk Silahlı Kuvvetleri'ni TSK hedef alan açıklamanın'' dikkatle incelendiği belirtildi. 
     Açıklamada, 2 Ağustos 1998 tarihli Resmi Gazete'de yayınlanan 4375 sayılı kanun ile daha önce sadece devlet memurlarına yurtdışında tedavi imkanı sağlayan hükümlerin değiştirildiği ve memurların bakmakla yükümlü olduğu aile fertlerini de kapsama dahil eden değişiklikler yapıldığı hatırlatıldı. 
     Bu değişikliklerin herhangi bir kişi veya grup için olmadığı vurgulanan açıklamada, ''Değişiklik, tüm devlet memurlarını kapsayan 657 sayılı kanun ile TSK mensuplarını kapsayan 211 sayılı kanunda ve 
     tüm memur emeklilerini kapsayan 5434 Sayılı Emekli Sandığı Kanunu'nda yapılan düzenlemeleri ihtiva etmektedir'' denildi. Bu 3 kanunda yapılan değişikliklerin birbirleriyle uyum içinde olduğu ve herhangi bir farklılık arz etmediği kaydedilen açıklamada, esasen TBMM tarafından kabul edilen hiçbir kanunun belirli bir kişi veya grup menfaatine yönelik olamayacağının bir hukuk devleti kuralı olduğu vurgulandı. Söz konusu milletvekilinin konuşmasında lojmanlar konusuna da değinildiği belirtilen açıklamada, lojmanların, kişilere sağlanan bir imtiyaz veya ayrıcalık olmadığı, görev ve koşulların gereği faydalanan kişinin metrekare üzerinden kanunla belirlenen miktarda kirasını ödediği bir kamu hizmeti olduğu ifade edildi. 
     
     ''HAKLI GEREKÇEYE DAYANMAYAN BEYANLAR..'' 
     TSK mensuplarının da diğer devlet memurları gibi ilgili mevzuatta belirtilen lojman kirasını ve yakıt masrafların her ay peşin olarak ödedikleri bildirilen açıklamada, şunlar kaydedildi 
     ''Ayrıca, TSK mensupları ve ailelerinin yararlandığı orduevleri ile ilgili ifadelerin yetersiz bilgiden kaynaklandığı veya maksatlı olduğu değerlendirilmektedir. Daha önce de basında yer alan orduevleri ile ilgili haberler konusunda Genelkurmay Başkanlığı'nca kamuoyuna gerekli açıklamalar yapılmıştır. Ancak, bazı kurumlar ile orduevlerinin fiyatlar açısından mukayesesi yapıldığında, milletvekili tarafından yapılan açıklamada ileri sürülen iddianın aksine, birçok hususta orduevleri fiyatlarının emsallerinden daha ucuz olmadığı, bu tesisten yararlananların çok iyi bildiği bir gerçektir. 
     Diğer bir iddia da TSK harcamalarının denetim dışı olduğudur. 
     TSK'nın bütün harcamaları 832 Sayılı Sayıştay Kanunu ve 1050 Sayılı Muhasebe-i Umumiye Kanunu ile bunlara bağlı mevzuat gereği denetlenmekte ve sonuçları ilgili makamlara bildirilmektedir. 
     Hiçbir haklı gerekçeye dayanmayan bu tür beyanların iyi niyetten yoksun ve maksatlı oluğu değerlendirilmiştir. 
     Yapılan bu tür açıklamaların, her fırsatta TSK'yı karalama peşinde olan bazı çevrelerce kasıtlı olarak ortaya atıldığı, hedeflerine ulaşmada en büyük engel olarak gördükleri TSK'yı yıpratmaya yönelik faaliyetler olduğu kamuoyu tarafından da çok iyi bilinen bir gerçektir. 
     Ancak, bundan önce olduğu gibi bundan sonra da bu tür düşünce sahibi kişilerin, aziz milletimizin TSK'ya olan güvenini sarsmaya güçleri yetmeyecektir.'' 
     





</TEXT>
</DOC>
