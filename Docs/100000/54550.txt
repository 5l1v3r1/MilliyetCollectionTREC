<DOC>
<DOCNO> 54550 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/28/son/soneko24.html </URL>
<DATE> 2001/11/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Sabancı'dan Özilhan'a "Kıbrıs" desteği... 
</HEADLINE>
<TEXT>

     Sabancı Holding Yönetim Kurulu Başkanı Sakıp Sabancı, Kıbrıs konusuna TÜSİAD Başkanı Tuncay Özilhan'ın penceresinden baktığını belirterek, ''O pencere ekonomik gelirler, giderler ve yılların kayıplarına bakıyor. Ben de TÜSİAD Başkanı'nın yanındayım'' dedi. 
     Sabancı, Meclis Üyesi olduğu İSO'nun yeni yönetiminin belirleneceği seçimlerde oy kullanmak üzere geldiği Odakule'deki Meclis binasında, basın mensuplarının Kıbrıs ve bazı ekonomik gelişmelere ilişkin sorularını yanıtladı. 
     Sabancı, Kıbrıs meselesinin Türkiye'nin gündeminde önemli bir yer olarak bulunduğunu belirterek, şöyle dedi 
     ''Sadece Kıbrıs'a kaynakları göndermekle kalmıyoruz, yetersiz koşullardaki Hazinemiz oraya da durmadan bir kaynak göndermek mecburiyetinde kalıyor. Ne Hazine mutlu ne de onu oradan alanlar mutlu. Bu gidişat 5-20 sene daha mı gitsin diye kendimize sormalıyız. 
     Daha iyiyi bulmalıyız. Eğer bizim gibi işadamları peneceresinden sorarsanız biz başka pencereden bakarız. Bunu askeri komutanlara ve yetkililere sorarsanız onlar apayrı bir pencereden değerlendirirler. 
     Bürokrat ve siyasetteki insanlara bakarsak, onların da ayrı hesapları vardır.'' Kıbrıs işini konuşurken, politikacıların bazı hesapları olduğunu ve bunu da normal bulduğunu ifade eden Sabancı, ''Bizim pencere için konuşuyorum, diyorum ki kan akıyor. Şakır şakır kolumuzdan. Yıllardan beri bu kaynak gidiyor. Yahu nereye geldik. Nereye gitmeyi ahdediyoruz. Bizim pencere diyor ki, aman biraz dikkatli olalım. Bütün kesimlerin akıllı düşündüklerini masaya koyalım, böyle 10 sene daha gitmesin'' şeklinde konuştu. 
     Bir basın mensubunun TÜSİAD'ın Kıbrıs konusundaki görüşünü hatırlatarak, bu konudaki değerlendirmesini sorması üzerine Sabancı, ''Ben de TÜSİAD Başkanı'nın penceresinden bakıyorum. O pencere ekonomik gelirler, giderler ve yılların kayıplarına bakıyor. Ama, ben de TÜSİAD Başkanı'nın yanındayım'' dedi. Sabancı konuşmasını şöyle sürdürdü 
     
     Arama konferansı önerisi 
     ''O fikrin, o pencereden bakarak yanındayım. Yalnız bizim pencerelerle reçete yazmayın. Askerlerim, bürokratlarım, politikacılarım ne diyor, beraberce yapalım. Bu beceriyi yapmak için ne sebep arıyoruz. Gelip bir arama konferansı yapmalıyız. Kesimler oturmalı, konuşmalı, bir şey bulmalı.'' Kıbrıs'ın hiçbir zaman vazgeçilmeyecek bir yer olduğunu vurgulayan Sabancı, bunun yanında 65 milyon insanın mutluluğunun da önemli olduğunu söyledi. 
     Sakıp Sabancı, TÜSİAD'ın demokratik bir kuruluş olduğunu belirterek, ''O da fikirlerini söyleyecek. İyi niyeti var. Ben o pencere bakımından bakıyorum. Ben orada görüyorum kendimi'' dedi. 
     Bir basın mensubunun ''Yeni vergilerin olduğu söyleniliyor. 
     Kemerde sıkılacak delik var mı '' şeklindeki sorusu üzerine de, Sabancı kemerini göstererek, ''Bu bizim gündemimizde var. Biraz daha, biraz daha...Böyle yaşadık. Çilemiz dolacak inşallah'' dedi. 
     
     Dar gelirlinin kemeri... 
     ''IMF söylüyor, o söyledi diye biz Kıbrıs'tan vazgeçiyor, haşa haşa böyle bir şey yok'' diyen Sabancı, kemerinde iki delik olduğunu belirterek, ''Öyle problemler gelince şişman adam zayıflar, zayıf adam kopar. Biz, zayıflar için kaygılanıyoruz. Ben Sakıp Sabancı, şunu şunu kaybettim diye ölmem. Gene yaşarım. Ben de iki tane daha var, ama dar gelirlilerde kalmadı'' dedi. 
     Sakıp Sabancı, herkesin gündeminde devleti küçültmenin bulunduğunu anlatırken, ''bunu ahdediyoruz ve doğrusu bu diyoruz. Ama devleti küçültmek için yeterince yola çıktık mı, A, B, C, D düzenlemeleri yaptık mı Onu ufukta göremiyorum'' diye konuştu. 
     






</TEXT>
</DOC>
