<DOC>
<DOCNO> 56240 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/09/ekonomi/eko01.html </URL>
<DATE> 2001/12/09/ </DATE>
<TIME>  </TIME>
<AUTHOR>  </AUTHOR>
<HEADLINE>
TÜSİAD, tabanın sesini dinleyecek 
</HEADLINE>
<TEXT>

Üç günlük bir toplantı düzenleyen TÜSİAD, üyeleri ile grup grup görüşecek. Toplantıda herkes her konuda fikrini söyleyecek. Özellikle üye küçük işletmelerin eleştirileri dinlenecek 
     EYLEM TÜRK 

     Türk Sanayicileri ve İşadamları Derneği TÜSİAD yönetimi, üç gün süreyle üyelerinin eleştiri, öneri ve dertlerini dinleyecek. 10, 12 ve 13 Aralık tarihlerinde İstanbul Ceylan Otel’de düzenlenecek dert dinleme toplantılarının ana gündemi ekonomik kriz’ ve yabancı sermaye sorunları’ olacak. Ancak görüşmeler bu iki ana başlıkla sınırlı kalmayacak. İsteyen üyeler, diğer konularda da görüşlerini açıklayacaklar. Toplantıda, küçük ölçekli işletmelerin, kendileri ile daha az ilgilenildiği yönünde şik yetlerini dile getirmesi de bekleniyor. 
     
Herkes eteğindeki taşı dökecek      TÜSİAD üyelerinin konsültasyon’ olarak değerlendirdikleri toplantıda yönetim, üyeleriyle gruplar halinde görüşecek. Toplantının amacının, kriz şartlarında şirket sorunlarının ve yönetimin paylaşılması olduğunu belirten bir TÜSİAD üyesi, "Hem Yüksek İstişare Konseyi toplantılarında, hem de komisyon çalışmalarında üyeler bir araya geliyor. Ama yaşanan kriz konusunda ortak akıl oluşturmak gerekli. Bu nedenle daha fazla bir araya gelinerek, daha fazla tartışma ihtiyacı doğdu" dedi. 
     Toplantı konularının önceden belirlenmediğine dikkat çeken TÜSİAD üyesi, "Tabanın neleri ön plana getireceği önemli. Herkes eteğindeki taşı dökecek" diye konuştu. 
     Tüm üyelerin katılacağı toplantılarda, TÜSİAD’ın üyesi küçük sermayeli şirket temsilcilerinin yönetime çeşitli eleştirilerde bulunacağı konuşuluyor. 
     Üyelerin, derneğin küçük ölçekli şirketlerin sorunlarıyla daha fazla ilgilenmesini isteyecekleri belirtiliyor. 
     
15 AB ülkesi başbakanına mektup gönderilecek      Avrupa Sanayi ve İşverenler Konfederasyonları Birliği UNICE Başkanlar Konseyi toplantısına katılan TÜSİAD, şimdi de Türkiye - AB ilişkilerindeki son durumla ilgili görüşlerini 15 ülke başbakanına iletmeye hazırlanıyor. Türkiye’nin AB’ye adaylık süreci ile ilgili olarak kapsamlı bir mektup yazmaya hazırlanan TÜSİAD’ın mektubu en geç çarşamba gününe kadar gönderilecek. 
     Türk özel sektörünün görüşlerini AB’deki siyasi otoriteye aktarmayı amaçlayan mektup Laaken Zirvesi’ne yönelik bir görüş mektubu olacak. 
     
Kıbrıs için siyasi incelik istendi      Öte yandan başkanlığını Tuncay Özilhan’ın yaptığı TÜSİAD heyeti, geçtiğimiz hafta düzenlenen Avrupa özel sektör zirvesindeki görüşmelerinde, Türkiye - AB ilişkilerinin 11 Eylül sonrasındaki yeni perspektiflerini değerlendirdi. Heyet, ikili görüşmelerde de Avrupa tek pazarının geleceği ve kıtanın siyasi istikrarı açılarından Türkiye’nin AB üyeliğine ilişkin görüşlerini iletti. AB’yi sert bir dille eleştiren heyet, Birliğin tarihi sorumluluk içinde rasyonel olması gerektiğini’ dile getirirken, Kıbrıs konusunda siyasi incelik’ istedi. 
     



 EKONOMİ 











</TEXT>
</DOC>
