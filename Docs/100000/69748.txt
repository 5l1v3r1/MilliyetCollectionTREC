<DOC>
<DOCNO> 69748 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/27/yasam/ayas.html </URL>
<DATE> 2002/02/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Şimdilik sadece hokus’ diyorlar 
</HEADLINE>
<TEXT>

Ustalarını izlerken gözlerini bile kırpmayan bizim minik Harry Potter’lar illüzyonun bütün inceliklerini öğrenince Pokus’ demeyi de becerecekler... 
     SEMRA KARDEŞOĞLU İstanbul 

     Şimdilik sadece mendilleri kaybetseler de gönüllerinin bir yanında büyük usta David Copperfield gibi, yetişkin bir insanı kaybetmek yatıyor. 
     Kadıköy Sihirevi Magic Fan Club’un üyesi çocuklar, eğitmenleri illüzyonist Erdem Bulungiray’dan gözlerini bir an olsun ayırmaksızın öğrendikleri bütün numaraları her gün yeniden yeniden tekrarlıyorlar. 
     Dört yıldan bu yana illüzyon gösterileri yapan Bulungiray, aslında bir makine mühendisi. Sihir malzemeleri mağazasında kurduğu kulüpte yaşları 3 ila 50 arasında değişen üyelerine illüzyonun inceliklerini öğretiyor. En büyük ilgiyi çocuklardan gördüğünü söyleyen Bulungiray şunları anlatıyor "En önemli şartımız sır tutmayı bilmek, illüzyona meraklı olmak ve öğrencilerin derslerinde başarılı olması. Merak varsa çok kısa bir sürede ilüzyonu öğrenip gösteri yapabilecek noktaya gelebiliyorlar. Dünyada illüzyon bir sanat. Biz insanları aldatmıyoruz işin sırrı el çabukluğu. İllüzyona olan ilgi, David Copperfield’in Türkiye’ye gelişinden sonra arttı. Burada eğitim görenler arasında mutlaka Copperfield gibiler çıkacaktır." Peki öğrendikleri numaraları iştahla tekrarlayan küçük ilüzyonistler ne diyor 
     Burak Sanlı İlk illüzyon numaralarımı 3 - 4 yaşımda yapmaya başladım. Televizyonda gördüğüm numaraların sırlarını kendim buluyordum. Sonra Sihirevi’ne üye oldum ve kursa devam ettim. Okuldaki öğretmen ve arkadaşlarım gösterimin sırrını öğrenmek için kimi zaman baskı yapıyor. 
     İsmail Örs Kısa sürede çeşitli hareketleri öğrendim. Benim için şu anda hobi ama meslek olarak da seçebilirim. 
     Nedim Güzel İllüzyon çalışmaları derslerimi olumlu etkiledi. 2.5 senedir kulübe üyeyim, gösterilere çıkmak çok heyecanlı. Fırsat bulunca soluğu burada alıyorum. 
     Saygun Mataracı 3 - 4 yaşında iken anneme illüzyonistlerin kullandığı şapka ve sopa yaptırmıştım. Değişik numaralar bulmaya çalışıyordum. ABD’ye gittiğimde orada ilüzyona çok önem verildiği ve sayısız kulüp olduğunu gördüm. 
     Onur Gün 3 yıl önce illüzyonla tanıştım, 2 - 3 aydır gösterilere çıkıyorum. Annem babam da işin sırrını öğrenmek istiyor ama hepsi sır. 
     



 YAŞAM 





















</TEXT>
</DOC>
