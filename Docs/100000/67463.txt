<DOC>
<DOCNO> 67463 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/13/son/sonspo03.html </URL>
<DATE> 2002/02/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Ülkerspor yarın Avrupa'daki en kritik sınavına çıkacak 
</HEADLINE>
<TEXT>

     Basketbolda Erkekler Avrupa Ligi'nde Yunanistan'ın BC Peristeri Atina takımıyla karşılaşacak olan Ülkerspor, Avrupa'da 138. randevusuna çıkıyor. 
     1993-94 sezonundan itibaren Avrupa kupalarında mücadele eden 
     turuncu-yeşilliler, bugüne dek yaptığı 137 maçta, 62 galibiyet ve 74 yenilgi aldı. Turuncu-yeşilliler, 3 Kasım 1993 tarihinde Avrupa Radivoj Koraç Kupası 2. turunda Hırvat KK Cibona Zagreb ile yaptığı rövanş maçında ise 74-74 berabere kaldı. BC Peristeri Atina ile İstanbul'da karşılaşacak olan Ülkerspor, Avrupa'da ''Kupa 1''de kendi sahasında daha başarılı sonuçlar alıyor. Türk ekibi, 8 yıllık Avrupa serüveninde, 1'er kez Avrupa Şampiyon Kulüpler Kupası ve Suprolig, 5 kez de Avrupa Ligi, olmak üzere 7. kez mücadelede ettiği ''Kupa 1''de kendi sahasında yaptığı 60 maçın 36'sını kazanırken, 24 maçta ise salondan yenik ayrıldı. Turuncu-yeşilliler, kendi sahasındaki en farklı skorlu galibiyetini de bu sezon grupta ilk maçında İngiltere'nin London Towers takımını 43 sayı farkla 107-64 yenerek elde etti. 
     Kritik viraj 
     Grupta 13'er maç sonrası Ülkerspor 21 puanla 3. sırada, BC Peristeri Atina ise 16 puanla 7. sırada bulunuyor. 
     2. tura çıkmak için aynı puana sahip 4. sıradaki Sloven Union 
     Olimpija Ljubljana ve 5. sıradaki Alman Opel Skyliners Frankfurt takımıyla çekişen Ülkerspor, ilk maçta deplasmanda 95-82 yendiği Yunan ekibini İstanbul'da da yenerse tur vizesini alacak. 
     Turuncu-yeşillilerin BC Peristeri Atina'ye yenilmesi durumunda, Olimpija ve Frankfurt da maçlarını yitirirse, Türk ekibi yine 2. tura çıkacak. 
     






</TEXT>
</DOC>
