<DOC>
<DOCNO> 82300 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/05/son/sontur32.html </URL>
<DATE> 2002/05/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Kutan "Partimizin teröre karşı duyarlılığı bellidir" 
</HEADLINE>
<TEXT>

     SP Genel Başkanı Recai Kutan, dün gerçekleştirilen SP Gençlik Şöleni'nde, terörist Usame Bin Ladin lehinde tezahüratlar yapıldığı haberleriyle ilgili olarak, ''Partimizin terör konusundaki duyarlılığı bellidir'' dedi. 
     SP İl Başkanları toplantısı, İl Teşkilat Binası'nda, Genel Başkan Kutan başkanlığında, yaklaşık 6 saat süren bir toplantı yaptı. 
     Kutan, toplantının bitiminde binadan ayrılırken, gazetecilere yaptığı açıklamada, gündemlerine ilişkin bilgi verdi. 
     Mayıs-Haziran ayları içinde ilçe, Eylül-Ekim-Kasım ayları arasında il, 2003 yılında da Büyük Olağan Kongre'nin yapılması görüşünün benimsendiğini ifade eden Kutan, toplantıda ayrıca Siyasi Partiler Yasası'nda yapılan değişiklikler çerçevesinde gençlik ve kadın kollarının yeniden düzenlenmesi konusunun da görüşüldüğünü bildirdi. 
     Kutan, ayrıca ''Afet Kararnamesi''ni eleştirerek, hükümetin iktidar partili belediyelere daha çok önem verdiğini savundu. 
     Afet Kararnamesi'ni Meclis gündemine taşıyacaklarını anlatan SP Lideri Kutan, hükümet hakkında, bu konuda gensoru vereceklerini bildirdi. 
     Kutan, bir gazetecinin, dün gerçekleştirilen SP Gençlik Şöleni'nde terörist Usame Bin Ladin lehinde tezahüratlar yapıldığı şeklindeki haberleri hatırlatması üzerine, partisinin terör konusundaki hassasiyetini herkesin bilgini söyledi. 
     Terörün kim tarafından yapılırsa yapılsın onaylanmayacak bir insanlık suçu olduğunu belirten Kutan, ''Orada bir sinevizyon gösterisi vardı. Terör lanetleniyordu. Dünya Ticaret Merkezi'ne yapılan saldırılar da vardı. Partimizin terör konusundaki duyarlılığı bellidir'' diye konuştu. 
     





</TEXT>
</DOC>
