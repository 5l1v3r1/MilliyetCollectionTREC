<DOC>
<DOCNO> 84033 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/15/siyaset/asiy.html </URL>
<DATE> 2002/05/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Ortaklar Ecevit’e neden uğramıyor 
</HEADLINE>
<TEXT>

Ankara kulislerinde, Devlet Bahçeli ve Hüsamettin Özkan’ın, Rahşan Hanım’dan çekindikleri için Oran Sitesi’ne gitmedikleri konuşuluyor 
     ELÇİN ERGÜN Ankara 

     Bağırsak enfeksiyonu teşhisiyle yattığı Başkent Hastanesi’nden 10 gün önce taburcu olarak Oran Sitesi’ndeki evinde dinlenmeye çekilen Başbakan Bülent Ecevit’in geçen sürede yıllardır beraber çalıştığı üç yardımcısı tarafından ziyaret edilmemesi dikkat çekiyor. Başbakan yardımcıları Devlet Bahçeli ve Hüsamettin Özkan’ın Rahşan Ecevit’le mesafeli ilişkileri nedeniyle Başbakan’ın evine gidemedikleri, Mesut Yılmaz’ın da bu durumda tek başına ziyareti uygun bulmadığı söyleniyor. 
     
     TELEFONLA YÜRÜTÜYOR 
     4 Mayıs günü İstanbul’dan hemen Ankara’ya hareket eden ve Başbakan’ı hastanede ziyaret eden Özkan, Rahşan Hanım’la arasındaki gerginlik nedeniyle geride bıraktığımız 10 gün boyunca her sabah Ecevit’i telefonla arayarak hükümet - meclis köprüsünü kurmaya çalıştı. Başbakan Yardımcısı Bahçeli de, Rahşan Ecevit’in koalisyonun kuruluşu aşamasında verdiği demeçle başlayan ve son olarak MHP yönetimine dönük olarak evinde yaptığı sert açıklamalarla doruk noktasına ulaşan gerginlik nedeniyle Başbakan’ı ziyarete gitmiyor. 
     
     ÇİLLER BİLE GİTTİ 
     Yakın çevresinden gelen bilgilere göre, Rahşan Hanım’la arası hiç hoş olmayan MHP lideri Devlet Bahçeli, ziyarete gitmek için Başbakan Ecevit’ten davet bekliyor. Öte yandan Mesut Yılmaz, Devlet Bahçeli ve Hüsamettin Özkan bile günlerdir Ecevit’i göremezken, Başbakan’a her gün "istifa et" diye çağrıda bulunan DYP Lideri Tansu Çiller’in nasıl olup da Oran’daki eve kabul edildiği ayrı bir merak konusu. 
     
Resmi konutunda kalsa böyle olmaz      Başbakan Ecevit’le yardımcılarının hastalık durumunda bir türlü buluşamamasına gerekçe olarak Başbakanlık Resmi Konutu’nun kullanılmaması de gösteriliyor. Ecevit çiftinin resmi konutta ikamet etmeleri halinde bu buluşmanın daha rahat gerçekleşebileceği, hatta Bakanlar Kurulu dahil birçok toplantının bu mekanda yapılabileceği belirtiliyor. 
     
Ecevit’le görüştük YPK’yı erteledik      ANKARA Milliyet 

     DEVLET BAKANI Kemal Derviş, Başbakan Bülent Ecevit’e danıştıktan sonra Yüksek Planlama Kurulu YPK toplantısını OECD Bakanlar Kometesi toplantısından birkaç gün sonraya bırakmaya karar verdiklerini açıkladı. Derviş, OECD Bakanlar Komitesi toplantısının önümüzdeki çarşamba ve perşembe günlerinde gerçekleştirileceğini de sözlerine ekledi. 
     
Sırt adalemde tutulma oldu’      Nekahat dönemini birkaç gün daha uzatması nedeniyle sağlığı hakkında çeşitli spekülasyonlar doğan Başbakan Bülent Ecevit, dün yaptığı açıklamada gerekçesini şöyle açıkladı "Sağlık durumum gayet iyi. Herhalde ters bir hareket yapmış olacağım. O yüzden sırtımda adale tutulması var. Bunun geçmesi zaman alıyor. O nedenle evde çalışmaya özen gösteriyorum. İnşallah önümüzdeki birkaç gün içinde normal çalışmaya başlayabilirim." 
     
     Bıktım, usandım’ 
     Başbakanlık’ta çalışmaya başlayacağı tarih konusunda net birşey söylemesinin doğru olmayacağını vurgulayan Ecevit, Pakistan ve Afganistan ziyaretinin ertelenmesi konusunda bir engel çıkmamasını umduğunu söyledi. Ecevit, erken seçim tartışmaları için de şöyle konuştu "Artık bunlardan bıktım usandım. Türkiye ağır bir ekonomik dönem geçirdi. Artık esenliğe çıktık. Erken seçim havası bu kazanımları yok eder. Seçimin adını bile anmamak gerekir." 
     
İstirahat uzadı, dolar fırladıYPK’nın ertelenmesi, Ecevit’in sağlığı hakkında soru işaretlerine neden olunca dolar 10 bin lira yükseldi... 
     EKONOMİ SERVİSİ 

     Devlet Bakanı Kemal Derviş’in, Yüksek Planlama Kurulu YPK toplantısının birkaç gün daha erteleneceğini açıklaması piyasalarda tedirginlik yarattı. Bu açıklama ile birlikte Başbakan Ecevit’in sağlığıyla ilgili endişelerin artması üzerine, önceki gün 1 milyon 392 bin liraya çıkan dolar dün de 10 bin lira artarak 1 milyon 402 bin liraya yükseldi. Bono piyasasında ise en çok işlem gören 9 Nisan 2003 vadeli kağıdın faizi 2.28 puanlık artışla yüzde 58.16 faizden işlem gördü. 
     Hazine’nin düzenlediği iki yıllık üç ayda bir kupon ödemeli tahvil ihalesinde ise, reel faizlerin yükselmesini önlemek için satış sınırlı tutuldu. 1 katrilyon 55 trilyon liralık teklifin geldiği ihalede 590.8 trilyon liralık satış yapıldı. Üç aylık dönemsel faiz yüzde 13.74 oldu. 
     
     Borsa sallandı, toparlandı 
     YPK’nın iptali haberi borsaya da satış olarak yansıdı. Ecevit’in sağlığıyla ilgili spekülasyonlarla gün içinde yüzde 2.2’lik düşüş gören İMKB 100 Endeksi, ikinci seansta gelen alımlarla günü yüzde 0.47’lik kayıpla kapattı. İkinci seansta yaşanan yükselişte spekülatörlerin düşen fiyatlardan mal alması etkili oldu. 
     



 SİYASET 












</TEXT>
</DOC>
