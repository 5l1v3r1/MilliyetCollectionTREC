<DOC>
<DOCNO> 94640 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/09/son/sondun24.html </URL>
<DATE> 2002/07/09/ </DATE>
<TIME>  </TIME>
<AUTHOR>  </AUTHOR>
<HEADLINE>
AB 18 Temmuz'daki Türkiye ziyaretini erteleyebilir 
</HEADLINE>
<TEXT>

     Brüksel'de, AB Komisyonu kulislerinde, Türkiye'deki son siyasi gelişmelere ilişkin çeşitli yorumlar yapılırken, AB sözcüleri ve yetkilileri, yorumlarını resmi açıklamaya dönüştürmek istemiyor, ''gelişmelerin dikkatle izlendiğini'' söylemekle yetiniyorlar. 
     Komisyon Sözcüsü Jonathan Faull, ''Ankara'dan ve Brüksel'deki Türk Dışişleri yetkililerinden sürekli bilgi aldıklarını, gelişmeleri çok yakından izlediklerini, AB Komisyonu Başkanı Romano Prodi'nin gelecek hafta Türkiye'ye yapacağı resmi ziyaretin şimdilik iptal edilmediğini, önümüzdeki saat ve günlerde görülecek gelişmelere göre durum değerlendirmesi yapılacağını'' söyledi. 
     Öte yandan edinilen bilgiye göre, Prodi, 18 Temmuz'da Türkiye'de çok sayıda üst düzey temaslarda bulunarak, "önemli ve acil konuları" görüşmeyi öngörürken, ''sağlıklı bir mesaj alışverişi ortamı bulunmadığı takdirde'' ziyaretin ertelenmesinin düşünülebileceği, ancak bugünkü koşullarda, ziyaret takviminde bir değişiklik olmadığı ifade ediliyor. 
     AB Komisyonu'nun, Ekim ayında, Türkiye'nin İlerleme Raporu'nu yayımlayacağı hatırlatılırken, ''Bütün bu gelişmeler işimizi zorlaştırıyor. Anlaşılan raporun içeriği son ana kadar belli olmayacak'' yorumu yapılıyor. 
     Türkiye'nin AB'ye tam üyelik sürecinde gerçekleştirdiği ve gerçekleştirmesi gereken reformların önemine sürekli değinen Komisyon kaynaklarının, yorumlarında Kopenhag Zirvesi beklentilerinden söz etmekten özenle kaçındıkları dikkat çekiyor. 
     Türkiye'deki siyasi gelişmelerin, ''AB adayı Kıbrıs'a ilişkin sorunlar açısından da önem taşıdığı'' belirtilirken, Kıbrıs konusunun, Türkiye-AB ilişkilerinde ''barut fıçısı'' olarak görüldüğü, siyasi gelişmelerin Ankara'da ortaya çıkaracağı tablonun bu açıdan da büyük önem taşıdığı anlatılıyor. 
     AB Komisyonu sözcüleri, günlük olağan basın toplantısında, Türkiye konusuna değinmediler. Sözcüler, konuya ilişkin sorulara, ''gelişmelerin izlendiğini, bugünkü aşamada her türlü açıklamanın spekülasyon olacağını'' söyleyerek yanıt veriyorlar. 
     





</TEXT>
</DOC>
