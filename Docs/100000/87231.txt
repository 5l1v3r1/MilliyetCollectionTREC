<DOC>
<DOCNO> 87231 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/31/son/sonspo07.html </URL>
<DATE> 2002/05/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe yönetimi, şirketleşme için yarın onay isteyecek 
</HEADLINE>
<TEXT>

     95 yıllık geçmişi bulunan Fenerbahçe Kulübü, yarın tarihi günlerinden birisini daha yaşayacak. 
     Sarı-lacivertli kulübün olağanüstü genel kurul toplantısı yarın yapılacak. 
     Beşiktaş ve Galatasaray kulüplerinden sonra, Fenerbahçe Kulübü Yönetim Kurulu da şirketleşme için genel kurul üyelerinden onay isteyecek. 
     Acıbadem İSTEK Vakfı'nda saat 10.30'da başlayacak genel kurul, çoğunluğa bakılmaksızın gerçekleştirilecek. 
     Fenerbahçe Kulübü Yönetim Kurulu'nun, 8 Mayıs'ta aldığı kararla gerçekleştireceği olağanüstü toplantının en önemli gündem maddesini şirketleşme çalışmaları oluşturuyor. 
     Şirketleşme ve hisselerin bir bölümünün halka arzı için genel kurul üyelerinden onay isteyecek kulüp yönetim kurulu, bu konunun yanı sıra Fenerbahçe Üniversitesi'nin kurulması ve yapılması gereken harcamalar ve Fenerbahçe Şükrü Saracoğlu Stadı'nın Gençlik ve Spor Genel Müdürlüğü'nden satın alınması konularında üyelerden yetki isteyecek. 
     





</TEXT>
</DOC>
