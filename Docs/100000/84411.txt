<DOC>
<DOCNO> 84411 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/16/son/sontur13.html </URL>
<DATE> 2002/05/16/ </DATE>
<TIME>  </TIME>
<AUTHOR>  </AUTHOR>
<HEADLINE>
İHD'den Fatih Altaylı için suç duyurusu... 
</HEADLINE>
<TEXT>

     İnsan Hakları Derneği İHD , gazeteci Fatih Altaylı, Kanal D Televizyonu ve Radyo D hakkında, ''müstehcen yazı yazma, yayınlama, suç işlemeye açıkça tahrik ve umum adaba aykırı yayın yapmak'' iddiasıyla suç duyurusunda bulundu. 
     İHD MYK üyesi Feray Sayman, genel merkez binasında yaptığı açıklamada, Altaylı'nın, 18, 20 ve 21 Mart tarihlerinde Radyo D ve Hürriyet Gazetesi'nde yayınlanan, İHD İstanbul Şubesi Başkanı Avukat Eren Keskin için sarf ettiği sözlerinden dolayı ''etik değerler ve ceza yasası açısından suç işlediğini'' savundu. 
     Sayman, Altaylı'nın, Eren Keskin hakkında sarf ettiği, ''Eren Keskin'den çirkin iftira... Aslında bu kadınları hiç ciddiye almamak lazım. Almanya'nın Köln kentinde bir toplantıda konuşan İHD İstanbul Şube Başkanı Avukat Eren Keskin, 'Türkiye'de askerler kadınlara cinsel taciz uyguluyor, sadece işkence olsun diye evli kadınlara bile bekaret testi yaptırıyor' diye iftiralarda bulunmuş. Ben Eren Keskin'i ilk gördüğüm yerde cinsel tacizde bulunmazsam namerdim. Türkiye ile ilgili gerçekleri şöyle anlatsan, yeteri kadar sorun var zaten. Abartmanın ne alemi var ... Herhalde şunu demek istiyor Eren Keskin, bana niye tacizde bulunmuyorsunuz demek istiyor'' şeklindeki sözleri anımsattı. 
     Sayman, şunları kaydetti 
     ''Olayda, bir kadının politik görüşlerinin aşağılanması dışında kadın olmaktan dolayı bir erkek basın mensubu tarafından çirkin sözler sarf edilerek aşağılanmasını üzüntüyle karşıladık. Biz basın özgürlüğünü böyle algılamıyoruz. Basının sorumluluklarının bilincinde olan, gazetecilik ilkelerine uygun davranan diğer meslek mensuplarının aralarına yakışmayan, kan ve kin üzerinden beslenen bu gazeteci hakkında gerekli yasal işlemleri yapmak üzere harekete geçtik.'' Sayman, Altaylı hakkında Ankara Cumhuriyet Başsavcılığı'na suç duyurusunda bulunduklarını sözlerine ekledi. 
     





</TEXT>
</DOC>
