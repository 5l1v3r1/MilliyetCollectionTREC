<DOC>
<DOCNO> 62500 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/16/spor/aspo.html </URL>
<DATE> 2002/01/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Rüzgar gibi döndü 
</HEADLINE>
<TEXT>

Kocaelispor karşısında fırtına gibi esen Galatasaray, Beşiktaş’a emanet ettiği liderliği geri aldı. Cim - Bom ikinci yarı öncesi rakiplerine de gözdağı verdi 
     SARI - Kırmızılı ekip, erteleme maçında Kocaelispor’u adeta dağıttı ve ilk yarının resmi lideri oldu. Taraftar desteği ile Körfez ekibini ilk yarım saatte adeta esir alan Galatasaray, Batista ile perdeyi açtı. Ümit Karan farkı ikiye çıkardı. Orhan Ak’ın kırmızı kartıyla rahatlayan Cim - Bom, konsantrasyonunu kaybedince Ayew’in golüne engel olamadı. Ancak Cihan’ın kendi kalesine golü ilk yarı skorunu belirledi. İkinci devre temposunu düşürmeyen ev sahibi, Berkant ve Perez’in harika golleriyle skora noktayı koydu. 
     
Mircea Lucescu Mükemmeldik      GALATASARAY Teknik Direktörü Mircea Lucescu, dünkü karşılaşma sonrası yaptığı açıklamada, oyuncularının performansından çok memnun olduğunu söyledi. Rumen teknik adam şöyle konuştu "İlk yarıyı lider bitirdik. Puan farkı daha da fazla olabilirdi. Biz liderliği haketmiştik. Bütün oyuncularım formda ve sanırım bundan sonra kadro kurarken güçlük çekeceğim. Batista ve Berkant, futbollarıyla Galatasaray’a ne kadar faydalı olacaklarını gösterdiler." 
     

</TEXT>
</DOC>
