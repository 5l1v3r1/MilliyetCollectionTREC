<DOC>
<DOCNO> 64168 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/25/son/sonspo02.html </URL>
<DATE> 2002/01/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Daum ''Son ayların en kötü futbolunu oynadık'' 
</HEADLINE>
<TEXT>

     Beşiktaş Teknik Direktörü Christoph Daum, Bursaspor karşısında son ayların en kötü futbolunu oynadıklarını söyledi. 
     Daum, karşılaşma sonrası düzenlediği basın toplantısında, futbol hayatında ilk kez boş tribünler karşısında bir maça şahit olduğunu belirterek, "Tribünlerin boş olması nedeniyle maç adeta antrenman havasında geçti. Oyuncularım maça bir türlü konsantre olamadı. Umut ediyorum, artık taraftarlarımız bazı şeylerin bilincine varmıştır. Sahaya atlamanın bize bir katkısı olmadığını da görmüşlerdir" dedi. 
     Bu akşam kendileri için tek eksiğin atmosfer olduğunu vurgulayan Alman Teknik Adam, şunları söyledi 
     "Bizde tek başına maçı alacak oyuncu yok. Biz takım oyunu oynuyoruz. Bu nedenle de taraftar desteği bizim için önemli. Eğer oyuncularım bu kötü performanslarını Diyarbakır'da da sürdürürlerse, Diyarbakırspor karşısında işimiz çok zor olur." Kaleci Asper'in performansından çok memnun olduğunu da kaydeden Daum, "Myhre ile birlikte çok iyi iki kaleciye sahibiz. Hangisini oynatacağım, benim için çok zor bir karar. İkisi de her an oynayabilir. Buna da layıklar" dedi. 
     Alman çalıştırıcı, yeni transfer Marinho'yu Diyarbakır'a götüreceğini, ancak kadroya alıp almayacağına henüz karar vermediğini bildirdi. 
     Diyarbakırspor deplasmanının kendileri için çok zor geçeceğini vurgulayan Daum, "Marinho'yu, bize alışması açısından Diyarbakır'a götüreceğim. Çok zor bir maç olacak. Belki kadroya da alabilirim" dedi. 
     Daum, bir gazetecinin "Üst üste 9. galibiyeti aldınız. Ne düşünüyorsunuz " sorusuna şöyle yanıt verdi 
     "Bu beni çok fazla ilgilendirmiyor. Beni ilgilendiren, sezon sonunda bulunacağımız yer. Takımımız 13 maç üst üste galip geldi de sezon sonunda neredeydi. Önemli olan sezon sonunda olduğunuz yer. Yoksa, üst üste galibiyetlerle çok fazla ilgilenmiyorum." Marinho dışında transfer olup olmayacağıyla ilgili bir soruya da Alman Teknik Adam, "Eğer yeni oyuncu transferi takımdaki ödemeleri aksatacaksa istemem. Eğer ekonomik olarak alacak güçteysek alırız. Ekonomik olarak bizi zorlayacaksa almayız" diye yanıt verdi. 
     Daum, Kulüp Başkanı Serdar Bilgili'nin, sözleşmesini uzatmak istemesiyle ilgili bir soruya da "Ben bu konuları basın önünde tartışmam. Serdar Bilgili ile oturur konuşurum" yanıtını verdi. 
     Beşiktaş'ın sol kanat oyuncusu Bayram Bektaş, karşılaşmanın son dakikalarında sol baldırına aldığı darbeyle sakatlandı. 
     Kulüp doktoru Ayhan Optur, Bayram'ın yarın röntgeninin çekileceğini ve durumunun açıklık kazanacağını söyledi. 
     Bu arada, bir grup siyah-beyazlı taraftar, maç sonrası Fulya Tesisleri'nde takımlarını karşılayarak, futbolcuları alınan galibiyet nedeniyle tebrik etti. 
     Siyah-beyazlılar, Diyarbakırspor maçı hazırlıklarına yarın sabah Fulya Tesisleri'nde yapacağı antrenmanla başlayacak. 
     






</TEXT>
</DOC>
