<DOC>
<DOCNO> 93773 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/05/ekonomi/eko06.html </URL>
<DATE> 2002/07/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Emeklinin farkı taksite bağlanıyor 
</HEADLINE>
<TEXT>

İşçi emeklisine ağustosta ödeneceği belirtilen 19 - 23 günlük maaş farkının SSK’nın ödeme güçlüğü içinde bulunması nedeniyle taksite bağlanması gündemde 
     ATİLLA ÖZSEVER 

     İşçi emeklisine ağustosta ödeneceği belirtilen 19 - 23 günlük maaş farkının dört taksitte verilmesi gündemde. Çalışma Bakanı Yaşar Okuyan, Ocak 2000’deki enflasyondan kaynaklanan farkların ağustota faiziyle birlikte ödeneceğini açıklamasına rağmen, konunun SSK Yönetim Kurulu’nda karara bağlanmadığı öğrenildi. 
     Maaş farkları emekli başına 90 ile 175 milyon lira arasında değişiyor. Bakan Okuyan bu farkların ödenmesi için Hazine’den 26 - 27 trilyonluk bir paraya ihtiyaç duyduklarını belirtmişti. 
     
     Vergi iadesi ile çakıştı 
     SSK yönetiminin ödeme yapılması konusunda Yargıtay’dan yazılı görüş beklediği, maaş ödemede sıkıntı çekilmesi nedeniyle farkların dört taksitte verilebileceği kaydedildi. Ağustos ayında ayrıca emeklilere vergi iadesi de ödeneceğinden farkların takside bağlanması görüşü ağırlık kazanıyor. 
     4447 sayılı Yasa’da işçi emeklilerine Ocak 2000’den itibaren enflasyon oranındaki TÜFE’deki artışa göre maaş ödenmesi öngörüldü. TÜFE’deki artış, her ay maaşlara yansıtılmaya başlandı. Ancak emeklilerle ilgili maaş ödeme günleri ayın 19 ile 23 arasında değiştiğinden bu kadarlık fark, emeklilere ödenmedi. Kimi emekliler, mahkemelerde açtıkları dava ile bu farkları almaya hak kazandılar. Sonuçta Çalışma Bakanlığı, bu farkların faiziyle ödeneceğini açıkladı. SSK yönetimi, ödeme konusunda Yargıtay’dan görüş istedi. Yargıtay, bu farkın tüm emeklilere ödenmesinde bir sorun olmadığını sözlü olarak bildirdi, ancak yazılı yanıt henüz ulaşmadı. 
     
Memura yüzde 5’lik yarıyıl zammı      Enflasyonun Haziran’da da düşük çıkması nedeniyle memur maaşlarına bu ay, enflasyon farkından doğan zam yapılmayacak, ancak normal ikinci yarıyıl zammı verilecek. 1 Temmuz’dan itibaren geçerli olacak ikinci yarıyıl zammı, Bakanlar Kurulu’nda ele alınıp açıklanacak. Zammın yüzde 5 civarında olması bekleniyor. 
     İşçi emeklilerinin temmuz aylıkları da belirlendi. En düşük aylık 226 milyon 39 bin lira, en yüksek aylık ise 435 milyon 165 bin lira oldu. 
     



 EKONOMİ 



















</TEXT>
</DOC>
