<DOC>
<DOCNO> 73333 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/19/guncel/gun05.html </URL>
<DATE> 2002/03/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Dost işi telekulak 
</HEADLINE>
<TEXT>

Karabük’teki bir dost işi’ telefon dinleme olayı, müfettişleri şaşkınlığa uğrattı. Bir şirketin yetkilisi, Emniyet’in iki istihbarat görevlisinden telefonlarını dinleme ricasında bulunmuş 
     TOLGA ŞARDAN Ankara 

     Karabük Emniyet Müdürlüğü İstihbarat Şubesi’nin, kentteki bir şirketin isteği üzerine, mahkeme kararı olmadan aynı şirketin telefonlarını dinlediği ortaya çıktı. Emniyet Genel Müdürlüğü Disiplin Kurulu, iki görevliye "maaş kesim" cezası verdi. İl emniyet müdürlüklerindeki istihbarat şubelerinde denetleme yapan müfettişler, Karabük İstihbarat Şubesi’nde görevli iki memurun mahkeme kararı olmadan telefon dinlediğini tespit etti. Görevlilerin ifadesine başvuran müfettişler, şirket yetkililerinin, şirkette çalışan bir personelin PKK ile bağlantısı olduğu şüphesinden hareketle "telefon dinleme ricasında" bulunduğunu ve istihbarat şubesinde görevli iki kişinin de mahkeme kararı olmadan bir süre söz konusu şahsın telefonlarını dinleyip takip işlemi yaptığını saptadı. "Dost işi telekulak"ı inceleyen polis başmüfettişleri, inceleme raporlarında olayda kasıt olmadığı kanaatine varıp görevliler hakkında ceza istemedi. Ancak, Emniyet Genel Müdürlüğü Disiplin Kurulu, "örnek olması" amacıyla işlemi yapan iki görevliye "dört günlük maaş kesimi" cezası verilmesini uygun buldu. 
     



 GÜNCEL 




















</TEXT>
</DOC>
