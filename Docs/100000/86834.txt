<DOC>
<DOCNO> 86834 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/29/son/sontur09.html </URL>
<DATE> 2002/05/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Tarkan'ın çıplak fotoğraflarında karar.. 
</HEADLINE>
<TEXT>

     Pop müzik sanatçısı Tarkan Tevetoğlu'nu tehdit ettiği gerekçesiyle yargılanan Süleyman Şahin, 1 yıl 3 ay hapis ve 1 milyar lira ağır para cezasına çarptırıldı. 
     İstanbul 4. Asliye Ceza Mahkemesi'ndeki duruşmaya, tutuksuz sanık Süleyman Şahin ile müdahil Tarkan Tevetoğlu katılmadı. Tarafları duruşmada avukatları temsil etti. 
     Esas hakkındaki savunmasını yapan sanık avukatı Murat Tarhan, Tarkan Tevetoğlu'nu, davaya konu olan fotoğraflarıyla ilgili eleştirdi. 
     Müvekkilinin Tevetoğlu'nu tehdit etmediğini savunan avukat Tarhan, suçun maddi ve manevi unsurlarının oluşmadığını öne sürerek, Süleyman Şahin'in ''şüpheden tanık yararlanır'' ilkesi de göz önüne alınarak beraatına karar verilmesini istedi. 
     
     KARAR 
     Mahkeme Hakimi, suç tarihinden önce ABD'de yaşayan sanığın bir şekilde müştekinin arkadaşıyla çektirdiği fotoğrafları ele geçirdiğinin belirlendiğini kaydetti. 
     Şahin'in bu fotoğraflarla ''şantaj yaparak çıkar sağlamayı amaçladığını'' ve ABD'deyken bazı girişimlerde bulunduğunun anlaşıldığını ifade eden Hakim, daha sonra Türkiye'ye gelen sanığın, sanatçının yakınlarıyla bu konuda görüştüğünü ve fotoğraflar karşılığında 235 bin dolar istediğini belirtti. 
     Aksi halde fotoğrafları basına vereceği yönünde tehdit eden Süleyman Şahin'in, istediği paranın miktarını 135 bin dolara kadar düşürdüğünü ifade eden Hakim, daha sonra sanığın bu fotoğrafları bir televizyon kanalına verdiğini kaydetti. 
     Hakim, sanık Süleyman Şahin'i ''tehdit ederek çıkar sağlamak'' suçunu düzenleyen TCK'nın 192. maddesi uyarınca, 1 yıl 3 ay hapis ve 1 milyar lira ağır para cezasına çarptırarak davayı bitirdi. 
     





</TEXT>
</DOC>
