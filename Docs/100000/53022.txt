<DOC>
<DOCNO> 53022 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/19/son/sondun02.html </URL>
<DATE> 2001/11/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Bin Ladin yakalanırsa hemen idam edilecek 
</HEADLINE>
<TEXT>

     Terör davalarında askeri mahkemelerin devreye sokulmasına onay veren ABD Başkanı George Bush'un, bu askeri mahkeme önüne kimin çıkartılacağına karar verme yetkisini de kendisine tanıdığı belirtildi. 
     Amerikan Newsweek dergisi, Bush'un yardımcılarına dayanarak verdiği haberinde, Bush'un mahkemeye ilişkin imzaladığı karar metninde, askeri mahkemeler aracılığıyla ABD hükümetinin, yabancı bir teröristi yargılama, mahkum etme ve hatta idam etme yetkisinin bulunduğu da belirtildi. Habere göre, mahkeme önüne kimin çıkacağına Bush karar verecek. Yeni düzenlemeye göre, bu kararın temyizi de olamayacak. 
     Dergi, 11 Eylül terörist saldırılarından hemen sonra, ABD Adalet Bakanlığı'nın, ABD Başkanı'na ''savaş dönemi'' yetkileri verildiğini içeren bir belge hazırladığını ve Bush'un da, askeri mahkemelere ilişkin gücü, bu belgeden aldığını yazdı. Newsweek'e göre Bush, Afganistan'ın bombalanması emrine ilişkin yasal temeli de bu belgeden aldı. 
     ABD'nin, ele geçirdiği teröristleri uçak gemilerinde, ıssız adalarda yargılayabileceği belirtiliyor. Askeri mahkeme fikrinin ilk olarak, ABD adalet Bakanlığı avukatlarından William Barr tarafından ortaya atıldığı da dergide kaydedildi. 
     Barr'ın bu fikri, İkinci Dünya Savaşı'nda Naziler'i yargılamak için kurulan özel askeri mahkemelerden aldığı da haberde anlatıldı. 
     Suudi asıllı terörist Usame bin Ladin'i yakalamaya çok yakın olduğu belirtilen ABD'nin, Bin Ladin'i yakalamakta başarılı olursa, hemen kurulacak askeri mahkeme aracılığıyla, 11 Eylül dahil, Amerikan hedeflerine yönelik terörist saldırıların mimarını yargılayıp idam etmeyi planladığı belirtiliyor. Aynı şekilde, El Kaide terör örgütünün mensuplarının da ABD'ye getirilmeden idam edilmesi söz konusu bulunuyor. 
     






</TEXT>
</DOC>
