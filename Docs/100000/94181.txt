<DOC>
<DOCNO> 94181 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/07/ekonomi/eko06.html </URL>
<DATE> 2002/07/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Çiftçinin traktörüne lüks mal KDV’si 
</HEADLINE>
<TEXT>

     İkinci el otoda KDV’nin yüzde 18’den yüzde 1’e düşürülmesine karşın, traktörde hala yüzde 18 olarak uygulanması, çiftçi kuruluşlarını harekete geçirdi. Uygulamaya tepki gösteren İzmir Ticaret Borsası İZTB Başkanı Tuğrul Yemişçi, "Bu tarımın diğer sektörlere oranla ne kadar dikkate alındığının göstergesidir" dedi. 
     Uygulamaya traktör satışlarının da dahil edilmesini isteyen Yemişçi, "Bölgede kuru üzümde pestisit ve kurşundioksit kalıntısına rastlanıyor. Buna egzoz gazlarının neden olduğu tespit edildi. Çiftçi çevreye zarar vermeyen, yeşil motorlu traktör almak istiyor. Ama alım gücü olmadığı için çevreci araçları kullanamıyor. KDV oranı yüksek olunca, ikinci el traktör fiyatları yükseliyor. İkinci el traktör alımındaki KDV oranı da yüzde 1’e düşürülmeli, hatta traktör piyasasının canlandırılması için kampanya düzenlenmelidir" dedi. 
     
     Oto değil ki’ 
     Uygulamanın zaten sıkıntıda olan tarım kesimini, daha sıkıntıya sokacağını belirten Yemişçi şöyle konuştu 
     " Otomobil ile traktör mukayese bile edilemez. Her yıl trafiğe 100 bin yeni otomobil çıkıyor ama kullanıma çıkan yeni traktör sayısı 10-15 bini geçmiyor. Yeni traktör alımında bile KDV’nin yüzde 1’e indirilmesi gerekir. İkinci el traktör satışında da oran düşürülürse, bu eski traktörün elden çıkarılmasını, yeni teknoloji kullanımının tarıma girmesine yardımcı olur." 
     
Hükümete indirin’ mektubu      Ege Çiftçiler Derneği Başkanı Hulusi Tanman, ikinci el traktördeki KDV oranının da, otomobilde olduğu gibi yüzde 18’den yüzde 1’e düşürülmesi gerektiğini bildirerek, "Bu konuda dernek olarak toplantı yaptık ve hükümete bir mektup göndererek, ikinci el traktör satışındaki oranın indirilmesini isteyeceğiz. Bu konuda karar aldık" dedi. KDV oranının indirilmesi halinde, traktör satışlarının canlanacağını ileri süren Tanman, otomobilin "lüks olduğunu" ancak traktörün iş makinası konumunda değerlendirilmesi gerektiğini kaydetti. Tanman, çiftçinin mazot bile alamadığını belirterek, kararın yanlış olduğunu tekrarladı. 
     



 EKONOMİ 

















</TEXT>
</DOC>
