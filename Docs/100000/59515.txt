<DOC>
<DOCNO> 59515 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/28/son/sontur15.html </URL>
<DATE> 2001/12/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Sezer, tasarruf için yılbaşı resepsiyonunu iptal etti 
</HEADLINE>
<TEXT>

     Cumhurbaşkanlığı Özel Kalem Müdürü ve Dışişleri Başdanışmanı Tacan İldem, Devlet Denetleme Kurulu'na, 10 ayrı konuda araştırma ve denetleme görevi verildiğini, bunlardan 8'inin tamamlanarak rapor hazırlandığını bildirdi. 
     İldem, Çankaya Köşkü'nde düzenlediği basın bilgilendirme toplantısında, Devlet Denetleme Kurulu'nun çalışmaları hakkında bilgi verdi, Cumhurbaşkanı Ahmet Necdet Sezer ve Cumhurbaşkanlığı ile ilgili basında yer alan haberler konusunda açıklamalarda bulundu. 
     İldem, Devlet Denetleme Kurulu'na, 10 ayrı konuda araştırma ve denetleme görevi verildiğini, bunlardan 8'inin tamamlanarak rapor hazırlandığını ve gereği için Başbakanlığa gönderildiğini söyledi. 
     Tacan İldem, iki konudaki araştırma ve denetlemenin ise sürdüğünü kaydetti. 
     Marmaris'teki Cumhurbaşkanlığı Konukevi konusunda basında yer alan haberlere de işaret eden İldem, konukevinde 6 değil, sadece 2 kişinin çalıştığını, buranın elektrik dışında hiçbir giderinin bulunmadığını söyledi. 
     Soruları da yanıtlayan ildem, bir soru üzerine, Cumhurbaşkanı Sezer'in Gölbaşı'nda aldığı eve peşin olarak 250 milyar lira ödeme yaptığını belirtti. 
     Cumhurbaşkanı Sezer ve eşi Semra Sezer'in, evi, şahsi birikimleriyle aldıklarını ifade eden İldem, Sezer çiftinin yaklaşık 40 yıldır memuriyet hayatları bulunduğunu vurguladı. 
     İldem, bir başka soruya karşılık da Cumhurbaşkanı Sezer'in, tasarruf tedbirleri çerçevesinde, bu yılki yılbaşı resepsiyonunu iptal ettiğini bildirdi. 
     






</TEXT>
</DOC>
