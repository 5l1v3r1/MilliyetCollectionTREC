<DOC>
<DOCNO> 82538 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/07/spor/spo04.html </URL>
<DATE> 2002/05/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Yuvaya dön çağrısı 
</HEADLINE>
<TEXT>

Trabzonspor, öze dönüş operasyonu için düğmeye bastı. Yönetim, hafta içinde alt yapıdan yetişen Fatih Tekke, Selahattin, Hüseyin, Muzaffer ve Mehmet Yılmaz’la masaya oturacak 
     ERGUN ATA 

     Temasa geçildi 
     SÜPER Lig’de geride kalan başarısız sezonu unutmaya çalışan Trabzonspor, yuvaya dönüş operasyonu başlattı. Yönetim, alt yapıdan yetişen, ancak farklı takımlarda forma giyen oyunculara kucak açıyor. Başkan Özkan Sümer’in talimatıyla Gaziantepsporlu Fatih Tekke, Denizlisporlu Muzaffer, Samsunsporlu Mehmet Yılmaz, Antalyasporlu Hüseyin ve bu kulüpte yaşadığı sorunlar nedeniyle bonservisini bedelsiz alan Selahattin ile temas kuruldu. 
     
     Nabız yoklanacak 
     YÖNETİM, beş futbolcu ile birkaç gün içinde ayrı ayrı görüşerek, fikirlerini alacak. Trabzonspor’a yeniden dönmek istemeleri halinde transferde öncelikli olarak bu isimler üzerinde durulacak, yuvaya dönmeleri için her türlü fedakarlık yapılacak. Öte yandan gönderilecek, kalacak ve jübile yapması söz konusu olacak oyuncular konusunda son kararı yeni teknik heyet verecek. Yönetim, çarşamba günü Ersun Yanal’la yeniden bir araya gelecek. 
     
     Jübile kararsızlığı 
     BEŞİKTAŞ’LA el sıkışan Zafer’den umudunu kesen Karadeniz ekibi, özel gerekçeler sunan kiralık Bulgar Markov’un ülkesine dönme kararına da ses çıkartmayacak. Rizespor ile sözleşmesi devam eden Kürşat’ın durumu ise kulübünün tavrına göre netleştirilecek. Ayrıca Hami ve Osman’ın önümüzdeki sezon kadroda yer alıp, almaması konusunda yönetim kararsızlığa düştü. İki futbolcuya jübile yapılması kararı yeni teknik direktörü bırakıldı. 
     
     Program hazır 
     BORDO - Mavili takımın gelecek sezon programı belirlendi. 17 Haziran’da toplanıp, üç gün sağlık kontrolünden geçecek olan oyuncular, 20 Haziran - 7 Temmuz’da Türkiye’de, 7 - 23 Temmuz’da da Almanya’da kamp yapacak. Daha sonra Trabzon’a dönecek olan Karadeniz ekibi, 11 Ağustos’a kadar tesislerinde çalışacak ve burada iki de hazırlık karşılaşması oynayacak. 
     
     Gökdeniz isyanı 
     TRABZONSPOR Başkanı Özkan Sümer, Fenerbahçe’nin ikinci kez listesinde yer almadığını açıkladığı Gökdeniz’le ilgili çıkan transfer haberlerine ateş püskürdü. Sümer, "O bizim kaptanımız. Adı Trabzonspor ile özdeşleşen bir isim. Bırakın transfer dönemlerini, sezon içinde de bu futbolcu ile yapılan spekülasyonlardan bıktık. Bu konudaki son sözümüzü söylüyoruz bırakmayacağız" 
     



 SPOR 


























</TEXT>
</DOC>
