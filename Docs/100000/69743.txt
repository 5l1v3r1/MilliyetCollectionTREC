<DOC>
<DOCNO> 69743 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/27/spor/spo99.html </URL>
<DATE> 2002/02/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber turu 
</HEADLINE>
<TEXT>

     Tarık, Çin yolcusu 
     GEREMİ’Yİ, Real Madrid’e satarak bir ilke imza atan Gençlerbirliği, şimdi de Tarık’ı, Çin’e gönderecek. 1. Lig takımlarından Dalyan’a transfer olmak için bugün Çin’e gidecek Tarık’ın 400 bin, Başkent ekibinin 200 bin dolar alacağı bildirildi. Başkan İlhan Cavcav, Dabo’yu da G.Kore’nin SK takımına verdiklerini açıkladı, "Bu oyuncu pasaport sorununu çözünce, gidecek. Muhammet Lawal’ı da, G.Kore’ye kiralık olarak göndereceğiz" dedi. n NECMİ KEPÇETUTAN 
     
     Uyanıklar 
     17. Dünya Kupası finallerine daha iyi hazırlanmak için Çin Futbol Ligi’nde bu sezon için düşme uygulaması kaldırıldı. Milli Takımımız ile aynı grupta yer alan Çin’in Futbol Federasyonu’ndan yapılan açıklamaya göre, 2002-2003 sezonu sonunda ise A1 Ligi’nden 2 takım düşecek. Bu arada Çin Milli Takımı’nın sol beki Sun Jihai, İngiltere’nin Manchester City takımına transfer oldu. 
     
     Samsun pusuda 
     LİGDE kötü günler yaşayan Samsunspor, Gaziantep sınavına büyük önem veriyor. Antrenör Hakkı Bayrak, cumartesi oynayacakları maçı galibiyetle tamamlamaktan başka çarelerinin olmadığını söyledi. Kaptan Ercan ise uzun süre sonra forma giyeceğini belirtti, "Yaralı aslan gibiyiz. Acilen üç puan almamız gerekir" dedi. 
     
     Vanspor’un dramı 
     VAN, İkinci Ligi B Kategorisi 5. Klasman Grubu’nda mücadelesini sürdürebilmek için ücretsiz teknik direktör arayışına girdi. Turgay Karatekin’in istifasını haklı bulan yönetim adına açıklama yapan Zeki Karakuş, "Futbolcuların karnını doyurmak için esnafları dolaşıp reçel, ekmek ve zeytin topluyoruz. Maddi destek alamıyoruz. Federasyon da bizi gözden çıkardı" dedi. 
     
     İsrail’de Türk randevusu 
     İSRAİL Bayanlar Birinci Basketbol Ligi’nde Elitzur Ramla, Asa Jerusalem’i 95 - 70 yenerken üç Türk oyuncusu da sahada yer aldı. Elitzur Ramla’da 28 sayı kaydeden Dilek Kutlu sahanın en skorer ismi oldu. Asa Jerusalem’de oynayan iki Türk oyuncusundan ise Filiz Yükrük 23, Betül Zindan da 13 sayı kaydettiler. 
     
     Salonda sınav 
     AVUSTURYA’NIN Viyana kentinde 1-3 Mart’ta yapılacak Avrupa Salon Şampiyonası’na Türkiye, 5 bayan, 3 erkek sporcuyla katılacak. Avusturya’ya bugün gidecek kafilede şu sporcular yer alıyor Nora Güner, Aksel Gürcan, Candeğer Kılınçer, Anzhela Astrohchenka, Esen Kızıldağ, Reşat Oğuz, Erol Mutlusoy, Metin Durmuşoğlu. 
     
     İki temsilci 
     TÜRKİYE, Norveç’in Hamar kentinde 3-10 Mart’ta düzenlenecek Dünya Artistik Buz Pateni Şampiyonası’na iki sporcuyla katılacak. Kafilede antrenör olarak Timuçin Özbükücü, sporcu olarak da Alper Uçar ve Duygu Salur bulunacak. 
     
     



 SPOR 






























</TEXT>
</DOC>
