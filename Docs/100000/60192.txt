<DOC>
<DOCNO> 60192 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/02/son/soneko15.html </URL>
<DATE> 2002/01/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Yeni yılla birlikte "marul" kıymete bindi... 
</HEADLINE>
<TEXT>

     Antalya'da yeni yılda fiyatı en çok artan sebze marul oldu. 
     Geçen hafta 700 bin liraya satılan marul, bu hafta 1 milyon 300 bin liradan işlem gördü. Yeni yılda, domates fiyatını korudu, biber, kabak ve salatalık fiyatları ise düşüş gösterdi. 
     Antalya Büyükşehir Belediyesi Toptancı Hal Müdürlüğü'nden alınan bilgiye göre, en fazla fiyatı artan sebzeler arasında marul ilk sırada yer aldı. Marulu, ikinci sırada brokoli, üçüncü sırada kereviz izledi. 
     Geçen hafta 1 milyon 300 bin liradan alıcı bulan sera ürünü sivri biberin fiyatı 200 bin lira düştü. 1 milyon 400 bin liradan alıcı bulan dolmalık biberin fiyatı da 100 bin lira düştü. 
     Turistik oteller ve tatil köyleri için yetiştirilen kapya cinsi biber, fiyatı yüzde 8.5 oranında artarak 3 milyon 800 bin liradan alıcı buldu. Kaliforniya cinsi biber ise geçen haftaki fiyatını koruyarak 4 milyon 750 bin liradan satıldı. 
     Cam sera ürünü domates fiyatını koruyarak 700 bin liradan, salkım domates ise fiyatı 50 bin lira düşerek 750 bin liradan işlem gördü. 
     Brokolinin fiyatı da, geçen haftaya göre yüzde 36 oranında arttı. 
     Brokoli, 1 milyon 500 bin liradan, taze fasulye de, yüzde 11 oranında artarak 2 milyon liradan satıldı. 
     İstanbul Ticaret Odası rakamlarına göre, Aralık ayının zam şampiyonu olarak gösterilen kabağın fiyatı Antalya'da düşüş gösterdi. 
     Geçen hafta 1 milyon 500 bin liradan satılan kabak, 200 bin lira düştü. 
     Marul ise fiyatı en fazla artan sebzelerin başını çekti. Geçen hafta 700 bin liradan satılan aysberg cinsi marulun fiyatı 1 milyon 300 bin liraya yükseldi. Kereviz, yüzde 33 artışla 1 milyon 200 bin 
     liradan satıldı. Beyaz lahananın fiyatı 700 bin liradan 650 bin liraya düştü. Fiyatı geçen haftaya göre yüzde 18 oranında artan patlıcan, 1 milyon 300 bin liradan satılırken, topak patlıcan değerini korudu ve aynı fiyattan alıcı buldu. Pırasanın fiyatı da, 50 bin lira düşüşle 700 bin liradan satıldı. Geçen hafta 1 milyon 300 bin liradan alıcı bulan salatalık ise 700 bin liradan işlem gördü. Kuru soğan ile sarmısak ise geçen haftaki fiyatlarını korudu. Muzda gümrük vergisindeki artış ise yerli muz fiyatlarında artışa neden oldu. Geçtiğimiz hatfa Toptancı Hali'nde 1 milyon 500 bin liradan satılan yerli muz, yeni yıla 2 milyon liradan girdi. İthal muz fiyatı ise geçen haftaki değerini koruyarak kolisi 37 milyon liradan satıldı. Avakoda, fiyatı 200 bin lira artarak 500 bin liradan alıcı buldu. Çileğin kasesi 1 milyon 500 bin, kilogramı ise 6 milyon liradan satıldı. Antalya Toptancı Hali'nde buzhane elma 450-850 bin lira arasında satılırken, greyfurtun kilogramı 300 bin liradan, paketi ise 500 bin liradan satılıyor. Mandalin fiyatları da 100 ile 150 bin lira arasında artışla kilogram ve paket fiyatları da 300-700 bin lira arasında işlem görüyor. 
     






</TEXT>
</DOC>
