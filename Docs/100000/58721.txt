<DOC>
<DOCNO> 58721 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/24/son/sondun08.html </URL>
<DATE> 2001/12/24/ </DATE>
<TIME>  </TIME>
<AUTHOR>  </AUTHOR>
<HEADLINE>
İtalyan bakan televizyonda yapılan şakaya sinirlendi 
</HEADLINE>
<TEXT>

     İtalyan devlet televizyonu RAI2'de yayınlanan ''Quelli che il calcio...'' adlı spor-magazin programına telefonla katılan İletişim Bakanı Maurizio Gasparri, kendisine şaka yapılması üzerine canlı yayında tartıştı. 
     Her Pazar günü lig maçlarının olduğu sırada yayınlanan programda tanınmış kişilere şakalar yapan ünlü komedyen Gene Gnocchi'ye programın sunucusu Simona Ventura tarafından, ''Bakan Gasparri'nin yeğeni olduğu için RAİ'de çalışıyor'' şakası yapılıyordu. Pazar günkü programda Bakan Gasparri ile canlı telefon bağlantısı yapıldığında ''işte dayım'' diyen Gnocchi, İletişim Bakanı'nın büyük tepkisini çekti. 
     Aşırı sağ görüşlü Ulusal İttifak AN partisinden bakan olan Gasparri, ''RAI'de eşini, sevgilisini çalıştıranlar var. Ben, tüm bunlara yabancı bir kültürden geliyorum'' dedi. 
     Programın sunucusu Ventura, ''Şaka, kültürümüzün bir öğesi. Eğer kabul ederseniz sanırım sizin kurumsal imajınız kazanır'' diyerek cevap verince, aralarında RAI Başkanı Roberto Zaccaria'nın da bulunduğu stüdyo konukları Ventura'nın bu sözünü alkışladı. 
     ''Zaccaria'yı görüyorum şu anda alkışlıyor. Bu uygunsuz bir görünüş'' diyen Bakan Gasparri, kişiliğine saldırı olduğunu öne sürdü. 
     Programın sonunda RAI Başkanı Zaccaria, konuya açıklık getirmek için yaptığı konuşmasında, ''Kişiliğime dokunan ağır suçlamalar olsa bile yönettiğim televizyonu kullanmıyorum'' dedi. 
     İletişim Bakanı Gasparri, ''RAI'de eş, dost, akrabanın çalıştırılması'' konusunu yönetim kuruluna götüreceğini belirtirken İtalya'da da ''Televizyonda bakana şaka yapılabilir mi '' tartışması başladı. 
     






</TEXT>
</DOC>
