<DOC>
<DOCNO> 67688 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/14/son/sontur16.html </URL>
<DATE> 2002/02/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Polis derbide holiganlara terörist muamelesi yapacak 
</HEADLINE>
<TEXT>

     İstanbul Emniyet Müdürü Hasan Özdemir, Fenerbahçe ile Galatasaray arasında oynanacak derbi maç için polis olarak ''kulun alabileceği bütün tedbirleri'' aldıklarını söyledi. 
     İstanbul Emniyet Müdürlüğü'nden çıkarken, basın mensuplarının derbi maça ilişkin sorularını yanıtlayan Özdemir, ''Biz polis olarak, kulun alabileceği bütün tedbirleri alıyoruz'' dedi. 
     Galatasaray taraftarlarının rahatlıkla ve güven içinde stada gelerek, maçı seyredebileceklerini belirten Özdemir, Galatasaraylı taraftarlara, gerekirse polise ayrılan kumanyalardan dağıtacaklarını söyledi. 
     ''Holiganlarla, yasadışı örgütlerle mücadele eder gibi mücadele edeceğiz'' diyen Özdemir, holiganların, toplumsal bir olay meydana getirerek huzur ve güvenliği bozduklarını, bu konuyla mücadelenin de çok önemli olduğunu vurguladı. 
     Özdemir, önümüzdeki günlerde ''Holiganlarla Mücadele Birimi'' adı altında bir polis bürosu kuracaklarını sözlerine ekledi. 
     






</TEXT>
</DOC>
