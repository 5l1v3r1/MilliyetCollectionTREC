<DOC>
<DOCNO> 75209 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/29/siyaset/siy04.html </URL>
<DATE> 2002/03/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye-Yunanistan doğalgaz hattı tamam 
</HEADLINE>
<TEXT>

285 kilometrelik doğalgaz boru hattı konusunda Ankara ve Atina anlaştı. Hattan İran gazı taşınacak... 
     ANKARA Milliyet 

     Türkiye - Yunanistan arasında maliyeti 300 milyon doları bulacak olan ve 2005’te faaliyete geçmesi beklenen, toplam uzunluğu 285 kilometrelik doğalgaz boru hattı inşası kararı alındı. İran gazını Türkiye üzerinden Yunanistan’a taşıyacak hat sayesinde, birbirleriyle politik sorunlar yaşayan 3 ülke uzun vadeli ekonomik işbirliğinde buluşmuş oldu. Enerji Bakanı Zeki Çakan ile Türkiye’ye gelen Yunanistan Kalkınma Bakanı Apostolos Çuhacopulos’un yaptığı görüşme sonucu BOTAŞ ve Yunanistan’daki muhatabı DEPA’nın işbirliğiyle Karacabey - Komotini Doğalgaz Boru Hattı Projesi’nin gerçekleştirilmesi konusunda mutabakat zaptı imzalandı. 
     200 kilometresi Türkiye tarafında, 85 kilometresi de Yunanistan tarafında inşa edilecek hattan yılda 500 milyon metreküp gaz taşınacak... Hattan ilk etapta Yunanistan’a Türkiye’nin Trakya’da çıkardığı doğalgaz satılacak. Gazın geri kalanı ise İran tarafından satılacak. Türkiye, İran’ın Yunanistan’a yaptığı doğalgaz satışından da geçiş ücreti alacak. İki ülke arasında 400 kilovoltluk Filipe - Babaeski elektrik nakil hattı kurulması konusunda da yetkili kurumlar tarafından mutabakat zaptı imzalandı. 
     



 SİYASET 















</TEXT>
</DOC>
