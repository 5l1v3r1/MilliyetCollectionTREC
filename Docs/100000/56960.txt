<DOC>
<DOCNO> 56960 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/13/yasam/yas13.html </URL>
<DATE> 2001/12/13/ </DATE>
<TIME>  </TIME>
<AUTHOR>  </AUTHOR>
<HEADLINE>
İŞTE ACININ FOTOĞRAFI 
</HEADLINE>
<TEXT>

Parasızlıktan 4 aylık oğlunu hastaneye geç yatıran baba, ölen bebeğini valilik yardımıyla gömebildi... 
     DEMET ÖZTÜRK DHA 

     Kayseri'de, 27 yaşındaki Aziz Türkmen, üst solunum yolları enfeksiyonu geçiren 4 aylık oğlu İsmail'i parasızlıktan tedavi ettirmekte gecikince bebek kurtarılamadı. Acılı baba şöyle konuştu "İşsizim. Oğlum sürekli kusuyordu ve ateşi vardı. Yeşil Kart için yaptığım istek geri çevrildi. Önceki gün komaya girince hastaneye götürdüm. Bebeğin yatmasıyla ilgili işlem yapılırken 300 milyon lira güvence parası istendi. Önce çocuğumu hastaneye yatırmak için zorlandım, 2 saat sonra bebeğim ölünce de 47 milyon lira hastane masrafını veremedim. Kimliklerimizi bırakıp cenazeyi almamıza razı olmadılar. Çaresizlikten halk gününde valiliğe başvurdum. Vali Yardımcısı Zübeyir Kemelek, Sosyal Yardımlaşma ve Dayanışma Vakfı fonundan 100 milyon liralık çek verdi. Çocuğumun mezar parası bile yoktu. Böyle adalet olur mu " 
     



 YAŞAM 






















</TEXT>
</DOC>
