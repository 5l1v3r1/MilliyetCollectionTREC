<DOC>
<DOCNO> 58169 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/20/son/sontur12.html </URL>
<DATE> 2001/12/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Gazetecinin gurur intiharı 
</HEADLINE>
<TEXT>

     Bankalara olan kredi borçlarını ödeyemediği için intihar eden Sinop'un Gerze İlçesi'nde yayınlanan ''Hür Gerze Gazetesi''nin sahibi Hasan Sayar, meslektaşları ve sevenlerinin gözyaşları arasında Gerze'de toprağa verildi. 
     Bankalara olan kredi borçalarını ödeyemediği için dün evinde tabancayla intihar eden evli ve 2 çocuk babası Sayar'ın cenazesi, Hamdiye Mahallesi'ndeki evinden alınarak Merkez Camii'de kılanan öğle namazının ardından Şehir Mezarlığı'na defnedildi. 
     
     Gurur intiharı 
     Baskı makineleri için aldığı kredinin faizleri nedeniyle borçlarını ödeyemez duruma düşen ve dün sabah gazetelerini dağıttıktan sonra yaşamına son veren Sayar, gazetedeki köşe yazısında ''Banka hortumlamalarının parasını bizler yaşamımız pahasına ödüyoruz'' diyerek adeta intiharının haberini verdi. 
     Gerze'de uzun yıllar çeşitli gazete ve ajansların muhabirliğini de yapan Sayar, gazetesinin ''Başyazı''sında, ekonomik kriz nedeniyle insanların umutlarını yitirdiğini belirterek, şunları yazmıştı 
     ''Dedik ya, insanlar umutlarını yitirdiler. Sadece umutlarını mı, yaşamlarını da yitirmeye başladılar. Esnafı, memuru, emeklisi, işçisi, polisi, bile canına kıymaya başladı. Hırsızlık ve ahlaksızlık dizboyu. 
     Ekonominin çöktüğü bir ülkede bunların arttığına hepimiz şahit olmuşuzdur. Bir ülkenin çöküşü böyle oluyor işte. Peki, bunların sorumluları neredeler Bazıları göstermelik olarak içerdeler, ama yakında onlar da ellerini kollarını sallaya sallaya dışarı çıkacaklar. 
     Banka hortumcularını kurtarmak için elinden geleni yapan üç ahbap çavuşlar bunu da başaracaklar merak etmeyin. Milyar dolarla ölçülen banka hortumlamalarının parasını yine bizler ödüyoruz işte. Yaşamımız pahasına da olsa...'' 
     






</TEXT>
</DOC>
