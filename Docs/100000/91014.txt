<DOC>
<DOCNO> 91014 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/20/son/sonspo10.html </URL>
<DATE> 2002/06/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Bush Türk milli takımına başarılar diledi 
</HEADLINE>
<TEXT>

     ABD Başkanı George W.Bush'un babası, eski başkanlardan George Bush, Türk Milli Futbol Takımı'na başarılar diledi. 
     Konferans vermek üzere Japonya'nın Osaka kentine gelen George Bush, Devlet Bakanı Fikret Ünlü ve Futbol Federasyonu yöneticilerini görünce durarak, bakan Ünlü ile bir süre sohbet etti. A Milli Takım'ın maçlarını izlediğini ve çok iyi bulduğunu ifade eden Bush, ''Bundan sonraki maçlarda da Türkiye'ye başarılar diliyorum'' dedi. 
     Devlet Bakanı Fikret Ünlü'ye, Başbakan Bülent Ecevit'i de soran George Bush, ''Ecevit'e de çok selam gönderiyorum'' dedi. Ayrıca baba Bush, Başbakanlık Başmüşaviri Ömer Gürsoy'un üzerinde bulunan milli takım formasını da isteyerek aldı. 
     
     TÜRKİYE İLGİ ODAĞI 
     Öte yandan, Türk Milli Takım kafilesi, Japonya'da ilgi odağı oldu. 
     Bu sabah Rus TV'sine röportaj veren Devlet Bakanı Fikret Ünlü'ye, milli takımın bu başarılarının Türkiye'deki etkisi sorulurken, Ünlü de Rus TV'sine ''Tüm milletçe çok büyük bir gurur yaşıyoruz'' diyerek yanıt verdi. Birçok uluslararası ve ulusal medya mensubu da bakan Ünlü ile görüştü. 
     Bu arada Ünlü, kaldıkları Ritz Carlton Oteli'nde, davet edildikleri Japon bir çiftin düğününde, gelinle damadın isteği üzerine fotoğraf çektirdi. 
     A Milli Takım futbolcuları da bugünkü idman öncesinde Osaka kent merkezinde dolaşarak alışveriş yaptı. Bazı futbolcular, Dotonbori Nehri kıyısında bulunan alışveriş merkezlerine giderken, burada gazetecilerin sorularını ise takım olarak toplu karar aldıklarını ifade ederek yanıtsız bıraktılar. 
     





</TEXT>
</DOC>
