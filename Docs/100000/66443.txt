<DOC>
<DOCNO> 66443 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/07/son/sonspo13.html </URL>
<DATE> 2002/02/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Trabzonspor yönetimi istifalara rağmen görevinin başında 
</HEADLINE>
<TEXT>

     Trabzonspor Kulübü Basın Sözcüsü Mehmet Ongan, bazı yönetim kurulu üyeleri istifa etse dahi 31 Aralık 2000 tarihinde genel kuruldan aldıkları yetkiyle kendilerine yüklenen görevi sonuna kadar götürme kararında olduklarını bildirdi. 
     Trabzonspor Yönetim Kurulu adına açıklama yapan Ongan, son günlerde bazı basın organlarında kulüpte olağanüstü genel kurul kararı alınacağı biçiminde haberlerin çıktığını belirterek, ''Bu söylentiler asılsız, şu an için söz konusu değil'' diye konuştu. 
     Ongan, Trabzonspor futbol takımının aldığı kötü sonuçlar nedeniyle birtakım çevreler tarafından istenen genel kurulun, yönetim kurulu tarafından düşünülmediğini ifade ederek, şunları söyledi 
     ''Sadece basınla ilgili yetki sahibi yönetim kurulu üyelerine sormadan bu tür asılsız haberlerin medya kuruluşlarında yayınlanmasını ve yazılmasını esefle karşılamaktayız. Bu haberler bizi ziyadesiyle üzmektedir. Bazı yönetim kurulu üyelerimiz istifa etse dahi 31 Aralık 2000 tarihinde genel kuruldan aldığımız yetkiyle bize yüklenen görevi 
     sonuna kadar götürme kararındayız.'' 
     






</TEXT>
</DOC>
