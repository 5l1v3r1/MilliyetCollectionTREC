<DOC>
<DOCNO> 84108 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/15/son/sondun18.html </URL>
<DATE> 2002/05/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Pakistan "Hindistan'ın topçu ateşinde 2 kişi öldü" 
</HEADLINE>
<TEXT>

     Pakistan, Keşmir'in kendi toprakları içindeki bölümüne Hindistan topçusu tarafından düzenlenen saldırıda 2 kişinin öldüğünü bildirdi. 
     Polis, Keşmir'in ateşkes hattı civarındaki köylere düzenlenen saldırılarda, Battal köyünde 16 yaşındaki bir gençle 5 yaşındaki bir çocuğun öldüğünü açıkladı. 
     Hindistan askerlerinin herhangi bir kışkırtmayla karşı karşıya kalmamasına rağmen saldırı düzenlediğini ileri süren polis, saldırılara karşılık verilip verilmediğini ise belirtmedi. 
     Asya'daki iki nükleer güç Hindistan ve Pakistan, Kontrol Hattı da denilen ateşkes hattında birbirlerine sık sık taciz atışı yapıyorlar. 
     İki ülke arasındaki gerginlik, dün Hindistan'ın Cammu-Keşmir eyaletine pakistan militanları tarafından düzenlendiği iddia edilen ve saldırganlar dahil 34 kişinin öldüğü saldırıdan sonra daha da artmıştı. 
     





</TEXT>
</DOC>
