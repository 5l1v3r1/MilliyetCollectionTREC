<DOC>
<DOCNO> 73615 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/20/son/soneko12.html </URL>
<DATE> 2002/03/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Bakan Gökalp, Ecevit'ten "Et Balık"ı istedi 
</HEADLINE>
<TEXT>

     Tarım ve Köyişleri Bakanı Hüsnü Yusuf Gökalp, Başbakan Bülent Ecevit'ten, özelleştirme kapsamında Sümer Holding'e devredilen Et ve Balık Ürünleri A.Ş'nin, rehabilite edilerek, bakanlığı ile ilgilendirilmesini istedi. 
     Gökalp, 1 Mart 20002'de, Başbakan Ecevit, Özelleştirme Yüksek Kurulu ve Devlet Bakanı Yılmaz Karakoyunlu'ya gönderdiği yazıda, şimdiki adı Et ve Balık Ürünleri A.Ş. olan Et ve Balık Kurumu'nun, ülke hayvancılığının gelişmesi ve halkın gıda güvenliği açısından devlet elinde ekonomiyi yönlendirici bir araç olarak düşünüldüğünü ve bu amaçlara yönelik politikaların uygulanmasında etkin görev yaptığını hatırlattı. 
     Kurumun, ulusal et endüstrisinin kurulmasında, hayvancılık ve veteriner hizmetlerinin gelişmesinde oynadığı rolü de anlatan Gökalp, yazasında, ülke geneline dağılan 27 kombinanın, besicililere, kendi bölgelerinde hayvanlarını kestirerek girdi maliyetlerini düşürme avantajı sağladığını kaydetti. 
     Özellikle Doğu ve Güneydoğu Anadolu'da kesim yapan kombinaların, Türkiye'ye girmesi muhtemel hayvan hastalıklarının yurtiçinde yayılmasını da önlediğine dikkat çeken Gökalp, Et ve Balık Ürünleri'nin müdahale alımı yaparak, üreticiyi, aynı zamanda tüketiciyi koruma görevini yerine getirdiğini vurguladı. 
     ET ve Balık Ürünleri'nin satılması halinde, Türkiye'de hayvancılığa yön verecek ve fiyat istikraranı sağlayacak, haksız rekabetin önlenmesine yönelik tedbirler önerecek bir organizasyonun kalmayacağını kaydeden Bakan Gökalp, 1995 sonrası özelleştirilen kombinaların bir bölümünün bugün hibermarkete dönüştüğünü hatırlattı. 
     Başta Doğu ve Güneydoğu Anadolu olmak üzere ülke genelinde besi hayvanı üretecileri için belli bir pazar garantisi sağlayan Et ve Balık'ın Sümer Holding'e devredilerek piyasadan çekilmesi halinde, canlı hayvan, et, süt ve yem fiyatlarında istikrarsızlık ve üretimlerinde dalgalanmalar olacağını kaydeden Gökalp, bu durumun, zaten zor durumda olan yetiştirici ve besicileri yoksulluğa iterken, aynı zamanda tüketici sağlığını tehdit edeceğini, alım gücünü düşüreceğini vurguladı. 
     Et ve Balık Ürünleri'ni ''besicinin ve tüketicinin sigortası'' olarak nitelendiren Bakan Gökalp, Başbakan Ecevit'e hitaben yazısında, şunları belirtti 
     ''Ülkemizda hayvancılığın dünay standartlarında olması ve ticaretinin eşdeğer boyutta yapılabilmesi için sektörde iştigal eden hayvan yetiştiricileri birliklerinin gerçek işlevlerini yerine getirmesine kadar geçecek süre içerisinde, halen yürüttüğü hizmetleri ile devletimize vergisini ödeyip, üstelik kar eden ve ülkemiz refahına katkı sağlayan Et ve Balık Ürünleri A.Ş'nin bütünlüğü bozulmadan rehabilite edilerek, bugünkü haliyle veya hayvancılık konusunda ilgili ve görevli olan bakanlığımız ile ilgilendirilmesinin uygun olacağı görüşündeyiz. Bu hususta alınacak kararı, emir ve takdirlerinize arz ederim.'' Tarım ve Köyişleri Bakanlığı'nın, EBK'nın bakanlığa bağlanması konusunda, Şubat 1999, Ağustos 2000 ve Haziran 2001'de de Başbakanlık'a yazı yazarak talepte bulunduğu belirtiliyor. 
     






</TEXT>
</DOC>
