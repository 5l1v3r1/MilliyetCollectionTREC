<DOC>
<DOCNO> 51989 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/13/siyaset/asiy.html </URL>
<DATE> 2001/11/13/ </DATE>
<TIME>  </TIME>
<AUTHOR>  </AUTHOR>
<HEADLINE>
AB ile terörist krizi 
</HEADLINE>
<TEXT>

11 Eylül saldırılarından sonra Avrupa’nın teröre bakışının değişeceğini uman Türkiye hayal kırıklığına uğramak üzere. Ankara, PKK ve DHKP-C’nin de terörist örgütler’ listesine alınmasını istiyor, AB ayak diriyor 
     GÜVEN ÖZALP Brüksel 

     11 Eylül saldırılarının ardından Avrupa’nın teröre bakışının değişeceğine inanan ve kendisinin terörist olarak gördüğü gruplara Avrupalı müttefiklerinin de aynı gözle bakacağını düşünen Türkiye hayal kırıklığına uğramak üzere. 
     Yaklaşık bir ay önce Türkiye tarafından Avrupa Birliği nezdinde başlatılan ve PKK ile DHKP-C’nin terör listesine dahil edilmesini sağlamayı amaçlayan girişimlere yönelik olarak gelen sinyaller hayli olumsuz. 
     
     Ankara umutsuz 
     AB’nin oluşturacağı terör listesi konusunda bir bakıma sırtını ABD Dışişleri tarafından hazırlanan listeye dayayan Ankara’nın şu ana kadar yaptığı ve her geçen gün dozu artan girişimlerden sonuç alamaması umutsuzluk havasının giderek yoğunlaşmasına neden oluyor. 
     Türk diplomasisi, Türk halkının son derece duyarlı olduğu bu konuda AB’nin takınacağı olası bir negatif yaklaşımın ilişkilerde yaratacağı sonuçlar bakımından şu günlerde sıkıntılı. Üst düzey bir yetkili PKK ve DHKP - C’nin terörist örgütler listesine dahil edilmemesinin Türkiye - AB ilişkileri için "çok büyük bir darbe olacağı" değerlendirmesini yaptı. 
     AB kaynakları bu konuda kaçamak yaklaşımlar içinde. Konuya yakın AB diplomatları gerek üye ülkelerden gerekse aday ülkelerden gelen taleplerin halen değerlendirilme aşamasında olduğunu ve şimdiden bir şey söylemenin yanlış olacağına vurgu yapmakla yetiniyorlar. 
     
     Cem uyardı 
     Birleşmiş Milletler Genel Kurul çalışmaları için New York’ta bulunan Dışişleri Bakanı İsmail Cem de "kötü gidiş" nedeniyle Avrupalı meslekdaşlarına net bir uyarıda bulundu. Cem, Avrupalı meslekdaşlarıyla yaptığı temaslarında ABD Başkanı’nın açıklamalarını ve BM’nin bu konudaki karar tasarısını hatırlatarak "Türkiye, PKK ve DHKP-C gibi örgütlerin AB terör listesinde yer aldığını görmek istiyor. Bunun takipçisi olacağız" mesajı verdi. 
     



 SİYASET 











</TEXT>
</DOC>
