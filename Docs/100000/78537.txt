<DOC>
<DOCNO> 78537 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/16/dunya/adun.html </URL>
<DATE> 2002/04/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Umut ışığı 
</HEADLINE>
<TEXT>

Son üç haftada kan gölüne dönerek çığrından çıkan Ortadoğu’da, ilk kez bir barış umudu göründü. İsrail Radyosu, 6 hafta içinde Ortadoğu barış konferansı yapılabileceğini duyurdu 
     DIŞ HABERLER SERVİSİ 

     İsrail’in 29 Mart’ta Filistin lideri Yaser Arafat’ı kararg hında hapsetmesi ve Batı Şeria’daki Filistin kentlerini işgaliyle patlayan Ortadoğu’daki kara bulutlar dağılmaya ve zayıf da olsa ilk kez barış umudu belirmeye başladı. 4 günden beri bölgede temaslarda bulunan ABD Dışişleri Bakanı Colin Powell’ın bastırması sonucu, 6 hafta içinde Ortadoğu barış konferansı düzenlenmesi görüşü, taraflar nezdinde ciddi destek buldu. 
     İsrail Radyosu, ABD’nin himayesinde Ortadoğu barış konferansı yapılabileceğini bildirdi. Kimliğini açıklamadığı üst düzey yetkililere dayanan radyo, İsrail Başbakanı Ariel Şaron’un önerdiği bölgesel konferansın, 6 haftaya kadar ABD’de toplanabileceğini kaydetti. Radyo, konferansa, Rusya ve Avrupa Birliği’nin AB katılımının ise henüz kesinlik kazanmadığını belirtti. Konferansta Filistin, Mısır, Ürdün, Fas, Suudi Arabistan ve Körfez ülkelerinden temsilcilerin yer alabileceği belirtilirken, Şaron tarafından terörist olarak nitelenen Arafat’ın katılıp katılamayacağı netlik kazanmadı. 
     
Arafat kabul etti      Filistin Devlet Başkanı Yaser Arafat, bölgesel barış konferansı düzenlenmesi yönündeki İsrail önerisini, ABD’nin de fikri desteklemesi halinde kabul etmeye hazır olduğunu söyledi. ABD Başkanı George W. Bush’un desteğini alan ve barışı sağlayabilecek nitelikte olan her girişimi kabul edebileceğini kaydeden Arafat, bununla beraber, İsrail askerlerinin Batı Şeria’dan bir an önce çekilmesini istedi. Fransa Cumhurbaşkanı Jacques Chirac, Ortadoğu’da barış konulu herhangi bir konferansa AB ve Rusya temsilcilerinin dahil olması gerektiğini söyledi. 
     
Powell mekik dokudu      ABD Dışişleri Bakanı Colin Powell, dün Lübnan ve Suriye’ye kısa ziyaretlerde bulunarak, İsrail - Filistin çatışmasında ateşkes için nabız yokladı. Lübnan’da Başbakan Refik El Hariri ile görüşen Powell, Şam’da Suriye Devlet Başkanı Beşşar Esad ile bir araya geldi. Hizbullah saldırıları yüzünden İsrail - Lübnan sınırında savaş tehlikesi uyarısında bulunan ABD Dışişleri Bakanı Powell, yeniden Kudüs’e döndü. 
     Öte yandan, İsrail güvenlik kabinesi, Filistin’de tampon bölge kurmaya karar verdi. İddiaya göre, ortalama 5 kilometre genişliğindeki tampon bölge, Cenin kentinin kuzeyinden başlayıp güneydeki Cudea Çölü’ne kadar uzanacak. 
     



 DÜNYA 










</TEXT>
</DOC>
