<DOC>
<DOCNO> 77668 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/11/guncel/gun02.html </URL>
<DATE> 2002/04/11/ </DATE>
<TIME>  </TIME>
<AUTHOR>  </AUTHOR>
<HEADLINE>
15 dakika gözaltı yeter 
</HEADLINE>
<TEXT>

İstanbul Emniyet Müdürlüğü, e - devlet’ çalışmalarını hızlandırdı. Parmak izi ve balistik karşılaştırmalar, DNA analizleri, kan ve doku tahlilleri tek tuşla ortaya çıkarılacak 
     ERDAL KILINÇ İstanbul 

     İstanbul Emniyet Müdürlüğü, e - devlet sistemine uyum sağlayabilmek için altyapı çalışmalarını sürdürürken, her türlü işlemin bilgisayar ortamında yapılması durumunda, ortalama 24 saat olan gözaltı süresinin 10 - 15 dakikaya kadar düşeceği belirtiliyor. 
     Hizmet kalitesini yükseltmeyi amaçlayan İstanbul Emniyet Müdürlüğü, ilk olarak ISO 9000 Kalite Belgesi aldı. Kurum içi yazışmaları ağırlıklı olarak bilgisayar ortamında gerçekleştirmeye başlayan emniyet, bu konuda personelini de eğitiyor. 
     Hayata geçecek projeyle personelin daha etkin ve verimli kullanılması amaçlanıyor. 
     Yazışmaların tümü zamanla bilgisayar ortamına geçirilerek, birimler arasındaki koordinasyon daha çabuk sağlanacak. Bürokrasi de ortadan kaldırılarak işlerin maliyeti düşürülecek. 
     Parmak izi ve balistik karşılaştırmalar, DNA analizleri, kan ve doku tahlilleri gibi laboratuvar işlemleri de tek tuşla ortaya çıkabilecek. Karakollar arasında kurulmuş olan on line’ sistemle tüm birimler birbirinden haberdar olacak. 
     
     Polisler açığa alındı 
     Bu arada İstanbul Emniyet Müdürü Hasan Özdemir, sarkıntılık suçundan gözaltına alınan Ahmet Arslan’ın, nezarethanede kendini kazakla asarak intihar etmesine ilişkin Hasanpaşa Polis Karakolu’nda görevli 2 polisin açığa alındığını bildirdi. 
     Olayla ilgili soruşturma başlattığını, bölgeden sorumlu İstanbul Emniyet Müdür Yardımcısı Hasan Kaynar’ı da "muhakkik" tayin ettiğini anlatan Özdemir, ayrıca konuyla ilgili müfettiş talebinde bulunduğunu bildirdi. 
     Özdemir, "Gözaltındaki kişilerin mutlaka gözle görülecek, kulakla duyulabilecek mesafede kontrol altında tutulması gerekir. Bu tür olayların olmaması gerekir" dedi. 
     



 GÜNCEL 




















</TEXT>
</DOC>
