<DOC>
<DOCNO> 89292 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/11/son/sontur17.html </URL>
<DATE> 2002/06/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Yaz tatili için geri sayım başladı... 
</HEADLINE>
<TEXT>

     İlköğretim, ortaöğretim ve yaygın eğitim kurumlarındaki yaklaşık 16 milyon öğrenci, 14 Haziran Cuma günü yaz tatiline girecek. 
     10 Eylül 2001 tarihinde başlayan 2001-2002 eğitim-öğretim yılı, 14 
     Haziran Cuma günü sona erecek. Öğrenciler ve öğretmenler, yaklaşık 3 ay dinlenme fırsatı bulabilecekler. 2002-2003 öğretim yılı, 9 Eylül Pazartesi günü başlayacak. 
     
     SINAVLAR VE HEYECANLI BEKLEYİŞ 
     Yaz tatili, ilköğretim son sınıf öğrencilerinin bir bölümü ile lise son sınıf öğrencileri için heyecanlı bir bekleyişe sahne olacak. 
     Öğretmenler de bu heyecanın içinde yer alacak. Milli Eğitim Bakanlığı'nın gelecek öğretim döneminde yapacağı 30 bin öğretmen ataması için, adayların, Kamu Personel Seçme Sınavı'na KPSS 
     girmeleri gerekiyor. 
     6-7 Temmuz 2002 tarihlerinde gerçekleştirilecek KPSS'de 
     öğretmenlik için ''Genel yetenek, genel kültür ve eğitim bilimleri'' alanlarında üç ayrı test uygulanacak. 
     Ortaöğretim Kurumları Öğrenci Seçme ve Yerleştirme Sınavı'na giren öğrenciler de sınav sonuçlarını bekliyor. Sonuçların, Temmuz ayının son haftası içinde açıklanması planlanıyor. 
     
     ÖSS 
     Lise son sınıf öğrencileri de tatile girdikten 2 gün sonra kaderlerini belirleyecek Öğrenci Seçme Sınavı'nda ÖSS ter dökecek. 
     16 Haziran Pazar günü yapılacak sınava, 1 milyon 540 bin 244 aday 
     katılacak, ancak, devlet üniversitesinin lisans programlarına toplam 149 bin 549, vakıf üniversitelerinin lisans programlarına 17 bin 717 ve KKTC'deki üniversitelerin lisans programlarına da 9 bin 760 öğrenci alınacak. Sınav, Türkiye'de tüm iller ve bazı ilçe merkezleri ile KKTC'nin başkenti Lefkoşa'da, saat 09.30'da başlayacak ve 3 saat sürecek. Sınavda adaylara, sözel ve sayısal alanlarda çoktan seçmeli test şeklinde sorular yöneltilecek. Sözel bölümde adayların Türkçe'yi kullanma güçleri ile sosyal bilimlerdeki temel kavram ve ilkelerle düşünme becerilerini ölçen sorular bulunacak. Sayısal bölümde ise adayların matematiksel ilişkilerden yararlanma güçleri ile fen bilimlerindeki temel kavram ve ilkelerle düşünme becerilerini yoklayan sorular yer alacak. Sınav sonuçlarının, Temmuz ayının son haftası içinde duyurulması planlanıyor. 
     
     YDS 
     Üniversitelerin yabancı dil ile ilgili bölümlerinde okumak isteyen öğrenciler de 23 Haziran Pazar günü Yabancı Dil Sınavı'na girecekler. 
     YDS'ye girecek adayların, 16 Haziran'da yapılacak ÖSS'ye de katılmaları gerekiyor. YDS sonuçları da ÖSS sonuçlarıyla aynı anda açıklanacak. 
     
     DEVLET PARASIZ YATILILIK SINAVI 
     İlköğretim ve ortaöğretim kurumlarının ara sınıflarındaki öğrencilerin katılacağı Devlet Parasız Yatılılık ve Bursluluk Sınavı ise 22 Haziran Cumartesi saat 10.00'da başlayacak. 
     Sınav, yurtiçinde 81 il ve bazı ilçe merkezleri ile yurtdışında Lefkoşa, Trablus, Riyad, Medine ve Cidde'de gerçekleştirilecek. 
     Sınav sonuçları Ağustos ayının birinci haftasında açıklanacak ve adayların adreslerine postalanacak. 
     





</TEXT>
</DOC>
