<DOC>
<DOCNO> 90892 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/20/spor/spo22.html </URL>
<DATE> 2002/06/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Dünya Kupası Notları 
</HEADLINE>
<TEXT>

Trapattoni bırakmıyor      2002 Dünya Kupası’nda, birçok teknik direktör ve futbolcunun aksine, elenen İtalya’nın Teknik Direktörü Giovanni Trapattoni görevine devam edeceğini açıkladı. Turnuvadan elenen takımlarda yaşanan antrenör ve futbolcuların veda mesajlarına uymayan Trapattoni, soyunma odasında ağladığını itiraf ederek "Fair - play’den bahsediyorlar ama bir de sahada olan bitene bakın. Hakem, ona verilen görevi tam anlamıyla yerine getirdi ve Güney Kore’yi çeyrek finale çıkardı" dedi. 
     
Çıplaklar tutuklandı      TÜRKİYE’NİN ikinci turda safdışı bıraktığı ev sahibi Japonya yenilginin üzüntüsünü yaşarken, mağlubiyeti hazmedemeyen bir grup Japon Osaka şehrinde olay çıkardı. Osaka limanının yakınında polisle çatışan ve çıplak vaziyette denize giren Japon taraftarlardan 11’i tutuklanarak cezaevine gönderildi. 
     
Hakemlere destek      FIFA, turnuvanın başından bu yana birçok kez eleştiri oklarının hedefi olan hakemlerine yine arka çıktı. FIFA Basın Sözcüsü Keith Cooper, hakemlerin de tıpkı teknik direktörler ve oyuncular gibi maç içerisinde hata yapabileceğini belirterek, "Daha önce de söylediğimiz gibi hatalar olabilir. Biz de bu hataları minimumda tutmaya çalışıyoruz. Ancak herkes birbirine anlayışlı olmak durumunda. Acımasızca eleştirilerle biryere varmamız imkansız" dedi. 
     
Kahraman İrlanda      İSPANYA’YA elenen S.İrlanda’nın futbolcuları, dönüşte kahramanlar gibi karşılandı. S.İrlanda takımının Dublin’e inişi sonrası Phoenix Park’ta toplanan 100 bini aşkın İrlandalı, düzenlenen konserle oyuncuları bağrına bastı. Teknik Direktör McCarthy, karşılaştığı manzara sonrası "İrlandalı olmaktan bir kez daha gurur duyuyorum" dedi. 
     



 SPOR 


































</TEXT>
</DOC>
