<DOC>
<DOCNO> 54941 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/30/son/sontur06.html </URL>
<DATE> 2001/11/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Yağışlar tüm yurtta hafta sonunda da devam edecek 
</HEADLINE>
<TEXT>

     Yurdun güney ve batı bölgelerinde görülen yağışlar, hafta sonunda da devam edecek. 
     Devlet Meteoroloji İşleri Genel Müdürlüğü'nden yapılan açıklamaya göre, genellikle yağmur ve sağanak şeklinde görülecek yağışların, önümüzdeki üç gün içinde Akdeniz bölgesinde etkili ve sürekli olacağı tahmin ediliyor. 
     Açıklamaya göre, Pazar ve Pazartesi günü poyraz, Marmara, Ege ve Batı Karadeniz'de zaman zaman fırtına şeklinde esecek, hava sıcaklığı ise mevsim normallerinde seyredecek. 
     Yetkililer, Akdeniz bölgesinde beklenen etkili ve sürekli yağış ve Marmara, Ege ve Batı Karadeniz'de beklenen fırtına nedeniyle vatandaşları tedbirli olmaları konusunda uyardılar. 
     Önümüzdeki üç gün içerisinde yurt genelinde tahmin edilen hava durumu şöyle 
     Yarın, Doğu Karadeniz kıyıları dışında tüm yurtta yağış bekleniyor. Yağışlar, Doğu Akdeniz'de etkili ve sürekli olmak üzere, yağmur ve sağanak, Trakya ile Batı Karadeniz'in iç kesimlerinin yüksek yerlerinde karla karışık yağmur, Doğu Anadolu'nun doğusunda kar şeklinde olacak. 
     Pazar günü, Marmara, Ege, Akdeniz, İç Anadolu, Batı Karadeniz'in İç Kesimleri, Güneydoğu Anadolu ile Doğu Anadolu'nun Güneyi yağışlı, diğer yerler parçalı bulutlu geçecek. Yağışlar, yağmur ve sağanak, Trakya ile Batı Karadeniz'in iç kesimlerinin yüksek yerlerinde karla karışık yağmur, Doğu Anadolu'nun güneydoğusunda kar şeklinde olacak. 
     Yağışlar Akdeniz'de etkili ve sürekli olurken, Marmara, Ege ve Batı Karadeniz'de poyraz, Akdeniz'de lodos zaman zaman fırtına şeklinde esecek. 
     Pazartesi günü ise Marmara'nın Batısı ile Kıyı Ege dışında tüm yurt yağışlı geçecek. Yağışlar, yağmur ve sağanak, Batı Karadeniz'in iç kesimlerinde karla karışık yağmur, Doğu Anadolu'nun doğusunda kar şeklinde olacak. Yağışlar, Doğu Akdeniz, Doğu ve Güneydoğu Anadolu bölgelerinin Batısı ile Marmara'nın Doğusu ve Batı Karadeniz kıyılarında etkili olacak. Poyraz, Marmara, Ege ve Batı Karadeniz'de zaman zaman fırtına şeklinde esmeye devam edecek. 
     






</TEXT>
</DOC>
