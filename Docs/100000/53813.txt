<DOC>
<DOCNO> 53813 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/24/ekonomi/eko06.html </URL>
<DATE> 2001/11/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Yabancı yatırımcıyı Ecevit ikna edecek 
</HEADLINE>
<TEXT>

Başbakan Ecevit, uluslararası kampanya açarak yabancı işadamlarını Türkiye’ye yatırıma çağıracak 
     ANKARA Milliyet 

     Başbakan Bülent Ecevit, yabancı sermayenin Türkiye’ye davet edilmesi için uluslararası bir kampanya başlatılması talimatı verdi. Sanayi ve Ticaret Bakanı Ahmet Kenan Tanrıkulu, Endüstri Bölgeleri Yasa Tasarısı’nın TBMM’de kabul edilmesinden sonra Başbakan Ecevit’in de katılımıyla bir uluslararası kampanya düzenleneceğini, yabancı sermayeye Türkiye’de tanınan kolaylıkların anlatılacağını bildirdi. 
     Endüstri Bölgeleri Kanunu Tasarısı, TBMM Sanayi, Ticaret, Enerji, Tabii Kaynaklar, Bilgi ve Teknoloji Komisyonu tarafından Alt Komisyon’a gönderildi. Sanayi Bakanı Tanrıkulu, komisyonda yaptığı konuşmada, tasarının yasalaşmasından sonra, Başbakan Bülent Ecevit’in, uluslararası çevrelere çıkarak yabancı işadamlarını Türkiye’ye yatırım yapmaya çağıracağını bildirdi. 
     
Vekilden bahşiş’ uyarısı      Komisyonda konuşan DSP’li üye Ahmet Arkan ise idari engellerin iş takipçiliği sisteminin yaygınlaşmasına neden olduğunu savundu ve Türkiye’deki "bahşiş sisteminin" kalkmasını istedi. 
     DSP’li Eyüp Doğanlar da tasarının mevcut haliyle Türkiye’nin yabancı sermaye politikasına ve Anayasa’nın eşitlik ilkelerine aykırı olduğunu, AB uygulamalarıyla da çeliştiğini savundu. 
     Doğanlar, 45 yıllık sanayici olarak nakit teşvik sisteminin uygulanmaması gerektiğini düşündüğünü belirterek, "Nakit teşvik sistemi haşa peygamber olsanız fikrinizi bozar" dedi. 
     



 EKONOMİ 























</TEXT>
</DOC>
