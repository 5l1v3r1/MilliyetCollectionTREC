<DOC>
<DOCNO> 59774 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/31/ekonomi/eko02.html </URL>
<DATE> 2001/12/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Banka değil, sahibini kurtarma operasyonu 
</HEADLINE>
<TEXT>

Hazine’nin özkaynak yetersizliği olan bankalara sermaye benzeri kredi vermesinin yanlış olacağını belirten Akbank Genel Müdürü Kurtul, Bu, bankanın sahibini kurtarmak olur’ dedi 
     FİNANS SOHBETLERİ KADİFE ŞAHİN 

     Reel sektörün borçlarının yeniden yapılandırılması için yapılan çalışmalara özkaynak ihtiyacı olan bankalara Hazine’nin destek vermesini içeren önergenin de eklenmesi Meclis’te ve sektörde tartışmalara yol açtı. 
     Bankacılık sektörünün lider bankalarından Akbank’ın Genel Müdürü Zafer Kurtul, uygulamanın haksız rekabete yol açacağını, kamu vicdanını rahatsız edeceğini ve banka değil sahibini kurtarmak olacağını söyledi. 
     Bankaların sermaye ihtiyacına destek verilmesine katıldıklarını belirten Kurtul, "Sermaye erozyonuna uğramış bankaların sektöre sistematik risk yüklememesi açısından destek verilmesi ve bankacılığın yeni ve sağlıklı bir döneme başlayabilmesi için atılması gereken önemli bir adım. Ancak bunun nasıl bir yöntemle yapılacağı ve Hazine’nin karşılayacağı maliyet ve uygulanacak yöntemin kamuoyu tarafından kabul edilmesi ve ahlaki bulunması çok daha önemli bir konudur" dedi. 
     
     Kamu vicdanı önemli’ 
     İdeal olanın mevcut hissedarların bankalarına sermaye takviyesinde bulunması olduğunu bildiren Kurtul, "Mevcut hissedar sermaye koyamıyor ve yeni hissedar ve ortak da bulamıyorsa Hazine özkaynak desteğinde bulunabilir. Ancak, özkaynak enjeksiyonunun Hazine tarafından ne şekilde yapılacağı ve bunun yönteminin belirlenmesi ve kamuoyunca kabul edilebilirliği çok önemli" diye konuştu. 
     
     Ödüllendirmek olur’ 
     Hazine’nin bu desteği Dünya Bankası’ndan sağlanacak bir kaynağı kullanarak yapacağı yönünde bir takım duyumlar olduğunu olduğunu belirten Kurtul, sözlerini şöyle sürdürdü 
     "Bu fonların düşük faizli, uzun vadeli sermaye benzeri krediler olarak zor durumdaki bankalara kullandırılması büyük bir haksızlığa yol açar. Böylesi bir kaynağın uzun vadeli olarak bu bankalara kullandırılması söz konusu bankaları rasyonel ve doğru bir şekilde idare edemeyen hissedarların kamu kaynakları ile sübvanse edilerek ödüllendirilmesi anlamına gelir. Böyle bir uygulama hem kamu vicdanını yaralar hem de haksız rekabete sebep olur. Düşük faizli ve uzun vadeli sermaye benzeri kredi olarak verilmesi haksız rekabete sebep olacak. 
     Burada bir banka kurtarmak var bir de hissedarı kurtarmak var. Bu tür sermaye benzeri kredi olarak verilmesi bankayı değil, hissedarı kurtarmak olur. Bankayı kurtarmak farklı bir şey." 
     
Hazine hissedar olmalı      Hazine’nin özkaynak rasyolarını tutturamayan bankalara doğrudan kaynak vererek hissedar olmasının en doğru yöntem olacağını bildiren Kurtul, şöyle konuştu 
     "Dünya Bankası’ndan sağlanacak kaynak zor durumdaki bankaya kredi değil sermaye şeklinde verilmeli. Karşılığında da Hazine, bankaya vereceği kaynak kadar ortak olmalı, yani hisse senedi almalıdır. İşlem gerçekleştirilirken bankanın ana hissedarı, grup ve ailenin doğrudan ve dolaylı sahibi olduğu hisseleri, Hazine lehine bloke edilmeli. Bu blokaj Hazine’nin elindeki hisseleri satıncaya kadar sürmeli. Böylelikle çoğunluk hissedarların ikincil halka arz ve blok veya kayıtlı satışlar gibi hisse senedi arzına izin verilmemeli. Sermaye piyasasının ihtiyacı sadece Hazine’nin elindeki senetler ile karşılanmalı." 
     
     Haksız rekabet 
     Hazine’nin sahipliğinin geçici olması ve hisselerinin piyasa şartlarına göre blok satış veya ikincil halka arz yoluyla elden çıkarılmasına öncelik verilmesi gerektiğini bildiren Kurtul, "Aksi takdirde bu açıklandığı gibi yapılırsa haksız rekabet ve mevcut ana hissedarı kurtarma operasyonu olur" dedi. 
     
Yabancıları bireysel çekiyor      Yabancı bankaların gösterdiği ilginin ekonomi ve Türk bankaları için iyi bir fırsat olduğunu belirten Kurtul, bu grupların hedeflerinin bireysel bankacılıkta büyümek olduğunu kaydetti. 
     "Yabancı bir banka çok şubeli bir banka ile ilgileniyorsa bu yabancı banka bireysel bankacılık operasyonlarını büyütmeyi amaçlıyordur" diye konuşan Kurtul, "Türkiye’de bireysel bankacılığın gelişebilmesi için enflasyonun düşmesi gerekiyor. Enflasyon düşmeden bireysel bankacılıkta beklediğimiz hacimlere gelmemiz çok zor" dedi. 
     Türkiye’de enflasyonun Avrupa seviyesine muhakkak geleceğine inandığını bildiren Kurtul, "Bu gerçekleştiği zaman bireysel bankacılıkta çok önemli gelişmeler olacak" şeklinde konuştu. Akbank’ın uluslararası derecelendirme kuruluşu Fitch tarafından ülke kredi derecesi üzerinde kredi notu alan ilk kuruluş olduğunu belirten Kurtul, yabancı ortaklığın kendileri için bir zorunluluk olmadığını söyledi. 
     
Vakıfbank’la ilgileniyoruz      Akbank’ın 2002’de daha önce başlattığı değişim projesi ile pazarlama odaklı büyümeye devam edeceğini bildiren Kurtul, Axess kredi kartı ile pazarda önemli bir paya sahip olacaklarını söyledi. 
     
     Sinerji katkısı önemli 
     Akbank’ın kamu bankaları ile ilgilendiğini belirten Kurtul, Vakfbank’ı inceleyeceklerini söyledi. 
     Kurtul, "Biz bu tip muhtemel fırsatlara ciddiyet ile yaklaşıyoruz ve inceliyoruz" dedi. Kurtul, "İncelediğimiz bu bankaların Akbank’a bir sinerji sağlaması gerekiyor. Böyle bir sinerji var ve fiyatlama da doğru ise elbette ki ilgileniriz. Ancak bu konularda emin olmamız gerekiyor. Fon’daki bankalar için bu çalışmaları yaptık ama o dönemde bir sinerji göremedik. Önümüzdeki dönemde bu çalışmaları yapacağız" dedi. 
     



 EKONOMİ 














</TEXT>
</DOC>
