<DOC>
<DOCNO> 99699 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/02/son/sontur26.html </URL>
<DATE> 2002/08/02/ </DATE>
<TIME>  </TIME>
<AUTHOR>  </AUTHOR>
<HEADLINE>
YDP, Cem Uzan'ın Genel Başkan adaylığını kabul etmedi... 
</HEADLINE>
<TEXT>

     YDP Olağanüstü Büyük Kongresi toplandı. Toplantıda, Cem Uzan'ın genel başkan adaylığı, divan tarafından kabul edilmedi. 
     Kongre, güvenlik güçlerince boşaltılan parti binasına delegelerin yeniden alınmasından sonra Genel Başkan Vekili ve Genel Sekreter Mehmet Ali Akgül tarafından açıldı. 
     Kongrede ilk tartışma, divan başkanlığı seçimleri nedeniyle yaşandı. 
     Orhan Uğuroğlu'nun divan başkanlığına ilişkin önerge, delege olmadığı, bu nedenle de Divan Başkanı seçilemeyeceği itirazlarına neden oldu. 
     Uğuroğlu ve bazı partililer, bu itiraza karşı çıktılar. 
     Hükümet komiserinin, tüzüğe göre, divan başkanının delege olması gerektiğini belirtmesi üzerine, Ahmet Büyükakkaşlar başkanlığındaki liste, divanı oluşturdu. 
     Bu arada, zaman zaman karşılıklı küfürleşmeler ve yumruklaşmalar yaşandı. 
     Verilen bir önergeyle, gündeme, genel başkan adaylarının konuşma yapabilmesi maddesi de eklendi. 
     Bu çerçevede söz alan adaylardan Hasan Celal Güzel, daha önce devlette çeşitli görevlerde bulunmasına karşın ''bir tek haram lokma yemediğini'' belirterek, ''Bilirim ki partisini satmak karısını satmaktan daha kötüdür'' dedi. 
     Güzel, bazı delegelere, ''kendisinin haberi olmadan, ancak ismi kullanılarak partinin devrine olumlu baktığının'' söylendiğini ifade etti. Güzel, kişisel bir meselesi olmadığını belirttiği Cem Uzan'ı da eleştirerek, ''10 gün sonra Türkiye Cumhuriyeti vatandaşlığından çıkarılacak bir kişiye niye itimat edeceksiniz. GİK toplantısını Amman'da mı Ürdün de mi yapacaksınız'' diye konuştu. 
     Hasan Celal Güzel, bu konuyla ilgili gelişmelerin başbakanlık muhabiri iken tanıdığı Orhan Uğuroğlu'nun kendisiyle yaptığı görüşmeden sonra başladığını söyledi. 
     Güzel'in konuşmasının ardından gündemin seçim maddesine geçildi. 
     Divan başkanlığına Hasan Celal Güzel, Mehmet Ali Akgül ve Cem Uzan'ın genel başkan adaylığına ilişkin 3 önerge verildi. 
     Cem Uzan'ın üye olmadığı ve başka bir partinin genel başkanlığını yaptığının belirtilmesi üzerine, salonda yine tartışma çıktı. Divan Başkanı Büyükakkaşlar, Uzan'ın adaylığını kabul etmedi. 
     Tartışmaların yumruklaşmaya dönüşmesi üzerine polis, salonu boşalttı. 
     Divan Başkanı Büyükakkaşlar, daha sonra yaptığı açıklamada, usulüne uygun olarak üye yapılmadığı gerekçesiyle Uzan'ın adaylığına ilişkin önergeyi dikkate almadığını kaydetti. 
     Bu arada, YDP Genel Başkanı Ahmet Rüştü Çelebi, yaptığı yazılı açıklamada, toplantıya, ağır rahatsızlığı ve doktorların izin vermemesi nedeniyle katılamadığını belirterek, kongrenin hayırlı ve uğurlu olmasını diledi. 
     





</TEXT>
</DOC>
