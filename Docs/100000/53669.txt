<DOC>
<DOCNO> 53669 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/23/magazin/mag02.html </URL>
<DATE> 2001/11/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Tarkan’ın öpücüğü ekran yakacak 
</HEADLINE>
<TEXT>

Hüp’teki ateşli öpüşme sahnelerini müstehcen bulan RTÜK, klibi yayınlayan kanallara cezaya hazırlanıyor... 
     GÜNSELİ ÖNAL Ankara 

     Radyo Televizyon Üst Kurulu’nun RTÜK Tarkan’ın "Hüp" adlı şarkısının klibine ilişkin şik yetler üzerine hazırlatılan raporda, öpüşme sahnesi müstehcen’ bulundu. 
     Raporu önümüzdeki hafta görüşerek karara bağlayacak olan Üst Kurul’un, klibi yayınlayan veya klipteki öpüşme sahnesinin görüntülerini kullanarak haber yapan televizyon kuruluşlarına ceza verme eğiliminde olduğu belirtildi. Üst Kurul’a dün sunulan ve görüşülmek üzere gündeme alınan raporda şu değerlendirme yapıldı 
     
Taklit edilebilir      "Özellikle ortaöğretim çağındaki çocuk ve gençler tarafından takip edilen ve sevilen, konserlerini binlerce kişinin izlediği, kasetleri yüz binlerce satan Tarkan’ın Hüp klibinde yer alan öpüşme sahnelerinin müstehcen olduğu düşünülmektedir. Her hareketi, giydiği ve yaptığı örnek olan ve taklit edilen Tarkan’ın klibindeki öpüşme sahnelerinin çocuk ve gençler tarafından taklit edileceği dikkate alındığında, olumsuz birtakım sonuçlar ortaya çıkabilecektir." 
     Raporda, klibi yayınlayan veya klibi haber yapan kurumların, RTÜK Yasası’ndaki "Çocukların ve gençlerin fiziksel, zihinsel, ruhsal ve ahlaki gelişimini olumsuz yönde etkileyebilecek yayın yapılmaması" ilkesini ihlal ettiği kaydedildi. 
     Kurulun rapordaki görüşlerle paralel bir karar vermesi halinde söz konusu klip yayınlanamayacak, yayınlayan televizyon kanallarına da ceza gelecek. 
     



 MAGAZİN 















</TEXT>
</DOC>
