<DOC>
<DOCNO> 95133 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/11/son/sonspo03.html </URL>
<DATE> 2002/07/11/ </DATE>
<TIME>  </TIME>
<AUTHOR>  </AUTHOR>
<HEADLINE>
İşe geç kalma korkusu madalyalı sporcu yaptı... 
</HEADLINE>
<TEXT>

     Adapazarı'nda, vagon sanayi işçilerinden Nail Çekiç, işe gitmedeki gecikme korkusu yüzünden hergün artırdığı temposuyla madalyalı bir sporcu oldu. 
     Türkiye Vagon Sanayi A.Ş Adapazarı Fabrikası imalat bölümünde 32 yıldır çalışan Nail Çekiç, Akıncılar Mahallesi'ndeki evinden işe giderken geç kalmamak için önceleri bisikletle tempo kazandı. 
     Bisikletinin çalınması üzerine bir süre de koşarak işe giden Çekiç, 6 yıl önce yeğenlerinin ısrarıyla kentte düzenlenen bir atletizm yarışmasına katıldı ve yaşlılar kategorisinde birinci gelerek ilk madalyasını kazandı. 
     Çekiç, spor malzemeleri üreten ünlü Nike firmasının İstanbul'daki bir yarışında birinci olduğunu da belirterek, şöyle konuştu 
     ''İşe geç kalmamak için başlattığım bisiklete binme ve koşma sayesinde iyi kondisyon elde ettim ve ardından da peşpeşe şampiyonluklar kazandım. Bugüne kadar 3 kez Balkan, 3 kez de Türkiye şampiyonluğu elde ettim. 2 kez uluslararası yarışmalarda kürsüyeçıktım. Toplam 6 kupa ve 43 madalyanın da sahibi oldum. Son olarak 4 gün önce Konya'da yapılan yarışlara katıldım. Burada bin 500 metre birincisi ve 800 metre ikincisi oldum.'' Çalışma arkadaşlarının ''şampiyon işçi'' lakabını taktıkları Nail Çekiç, sabah saatlerindeki alışkanlığını sürdürmesinin yanı sıra, hafta sonları ormanda koşuyor. 
     





</TEXT>
</DOC>
