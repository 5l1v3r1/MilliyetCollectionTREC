<DOC>
<DOCNO> 58664 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/24/guncel/gun07.html </URL>
<DATE> 2001/12/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Devrim şehidi Kubilay anıldı 
</HEADLINE>
<TEXT>

     Cumhurbaşkanı Ahmet Necdet Sezer, Cumhuriyet'e karşı çevrelerin, her dönemde ortaya çıktığını, ancak yurttaşların Cumhuriyet'e, Atatürk ilke ve devrimlerine inancı nedeniyle hiçbirinin yaşama şansı bulamadığını bildirdi. 
     Sezer, Kubilay'ın şehit edilişinin 71. yılı dolayısıyla yayınladığı mesajda, "Devrim şehidi Kubilay, Türk Ulusu'nun çağdaşlaşma ülküsünün simgesi olarak, yurttaşlarımızın gönlünde ölümsüzleşmiştir" dedi. 
     Başbakan Bülent Ecevit de, mesajında, Atatürk'ün izinde Türk Ulusu'nun, laik cumhuriyeti sonsuza kadar koruyacağını bildirdi. 
     Törene bir mesaj gönderen Genelkurmay Başkanı Orgeneral Hüseyin Kıvrıkoğlu ise,"Aziz Kubilay, irticaya karşı mücadelede şahadetinle yakmış olduğun meşale Atatürk ilke inkılaplarının ve Türkiye Cumhuriyeti'nin ilham kaynağı olmaya devam edecektir" dedi. 
     



 GÜNCEL 













</TEXT>
</DOC>
