<DOC>
<DOCNO> 95735 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/15/siyaset/siy02.html </URL>
<DATE> 2002/07/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye, Irak için modeldir 
</HEADLINE>
<TEXT>

ABD Savunma Bakan Yardımcısı Paul Wolfowitz, gelecekteki demokratik Irak’a etnik ve dini lider arayışında olduklarını söyledi 
     ELİF KORAP İstanbul 

     ABD Savunma Bakanı Yardımcısı Paul Wolfowitz, Türkiye’ye yaptığı ziyarette AB üyeliği için Türkiye’yi desteklediklerini, Irak konusunda ise Türkiye’nin görüşlerine büyük önem verdiklerini belirtti. Kuzey Irak’ta bir Kürt devletinin kurulmasının Türkiye’nin hoşuna gitmeyeceğini belirten Wolfowitz, "Bu ABD için de kabul edilemez" dedi. 
     Wolfowitz, Türkiye Ekonomik ve Sosyal Etüdler Vakfı’nca TESEV Conrad Oteli’nde düzenlenen toplantıda, "ABD - Türkiye İlişkileri" konulu konferans verdi. 
     Washington’a Türkiye’nin Irak’a ilişkin fikirlerini aktaracağını belirten Wolfowitz, "Şu andaki Irak yönetimi ABD için bir tehlike ve bununla sonsuza dek yaşayamayız. Türkiye’nin de Bağdat rejimiyle yakından ilgili olduğunu biliyoruz. Türkiye, Irak için demokratik bir modeldir. ABD, demokratik bir Irak için etnik ve dini lider arayışındadır. Türk liderlerinin Irak’la ilgili düşünceleri bizim için çok önemli" dedi. 
     Türkiye’nin AB’ye tam üyeliğinin hem Avrupa hem Türkiye hem de ABD için faydalı olacağını belirten Wolfowitz şöyle konuştu "Bazıları Avrupalılar Türkiye ile rekabetten korkuyor ve bu konuda olumsuz bir tavır takınıyor. Türkiye IMF’nin yardımıyla bir reform programı uygulamakta. Ekonomide cesaret verici gelişmeler var. Politik belirsizlik giderildiğinde olumlu gelişmeler devam edecek." Türkiye’ye 28 milyon dolar askeri, 200 milyon dolar da ekonomik destek sözü verdiklerini hatırlatan Wolfowitz, bu talebin şu anda ABD Kongresi’nde olduğunu söyledi. 
     Konuşmasında Kürt sorununa da değinen Wolfowitz, "Kuzey’de ayrı bir Kürt devleti kurulması Türkiye’nin hoşuna gitmez. Bu, ABD için de kabul edilemez. Kürtler de artık bunu anlıyor ve kendilerini bir Iraklı olarak görmenin önemini kavrıyorlar" diye konuştu. 
     Wolfowitz, Ortadoğu sorununun bomba ve tanklarla çözülemeyeceğini ifade ederek, barışın yalnızca politik yollarla sağlanabileceğinin altını çizdi. 
     
Derviş’le sır görüşme      Fotoğraf Yurttaş Tümer 

     Devlet Bakanı Kemal Derviş, akşam 19.30’da işadamı Mustafa Koç’un Kanlıca’daki evine geldi. Basının içeriye alınmadığı gecede alınan bilgilere göre Koç’un evinde ABD Savunma Bakan Yardımcısı Wolfowitz, Büyükelçi Pearson ve İstanbul Konsolosu Urbancic’in yanı sıra DTP lideri Mehmet Ali Bayar, işadamı Cem Boyner yer aldı. Derviş, burada saat 22.30’a kadar kaldı. ABD heyetinin çıkışının ardından Kemal Derviş, işadamı Bülent Eczacıbaşı’nın evine gitti ve yarım saat kaldıktan sonra Tarabya Nurol Sitesi’ndeki evine geri döndü. 
     



 SİYASET 















</TEXT>
</DOC>
