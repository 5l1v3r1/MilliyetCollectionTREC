<DOC>
<DOCNO> 71910 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/11/spor/yspoz1.html </URL>
<DATE> 2002/03/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Gözlem 
</HEADLINE>
<TEXT>

     YALÇIN TÜRK 

     Bir hafta boyunca elde kalem kağıt hesap yapan Fenerbahçe, iki gün üst üste maç stresine girdiği lig haftasının ikinci gününde, hemşehrilerinin derbisini liderlik hayalleriyle geçirdi. Derbi günü Antalya’ya gelen Fenerbahçe taraftarları çeşitli mekanlarda maçı seyrederken, Falez Otel’de uğradıkları hakarete cevap vermek dışında oldukça sakin pazar gününü beklediler. Öyle ki, uzun zamandan beri ilk kez bir Galatasaray galibiyetinde suratlarında buruk da olsa tebessüm vardı. Demekki Fenerli, Beşiktaş’ı şampiyonluk yarışında Galatasaray’dan daha ciddi rakip olarak görüyor. Maç günü kafile 17.00’ye kadar kamp yaptığı Merit Arcadia Oteli’nde gününü geçirirken, takım 11.00’de ter idmanı yapıp çalıştı. Görev bölümü yapması beklenen yönetim ise çalışmayarak sohbetle idare etti. 
     
     Yazık bu şehre 
     İstanbul takımı ile maç yapmak "bereket" demek. Hele bir de gelen şampiyonluk kovalayan Fener olunca. Galatasaray ve Beşiktaş maçlarında 12 milyon olan bilet, bu maçta Fener taraftarına 30 milyon. Demek ki mali açıdan en iyi Fenerbahçe diye yazıldıkça, olan taraftarına olacak. Bizce, bu kadar güzel bir şehrin takımının küme düşmemeye oynaması çok acı. Konuştuğumuz Antalyalılar, yanlışların ve parasızlığın bu hale yol açtığından yakındılar. Böyle potansiyeli olan bir şehrin para sorunu yaşaması yönetim ayıbı olarak düşünülmeli, ama alınabilecek 24 puan varken, Antalyaspor kesin yolcu olarak görülmemeli. 
     
     Azgın azınlık 
     Gelelim stat çevresine. Maçtan saatler önce tribünün önüne gelen taraftarlar genelde sakince içeri girerlerken, bir kısım "azgın azınlık" yapacağını yaptı ve arbede yaşandı. Sonunda da iki kişi yaralandı. Prensip olarak copla önlem alan polis - taraftar gerginliğini önlemek de olayların göbeğine düşen Fenerbahçe yönetim otobüsünden inen idarecilere düştü. Stadın içinde Antalya taraftarı maraton, kale arkası ve kapalının yarısında yer alırken, kapalının diğer yanı ise konuk takıma ayrılmıştı. Çevre illerden, İstanbul’dan ve Antalya’dan Fener’i desteklemeye gelen taraftarlardan Antalyalı Ali, kale arkasında Antalyasporlular arasında olan abisini arkadaşına göstermeye çalışırken, kale arkası tempo tutmaya başladı "Hepiniz o... çocuğusunuz". Ali fazla önemsemedi bu tezahüratı. Ama ben merak ettim, acaba ağabeyi de bağırıyor muydu umarsızca, kardeşinin de bulunduğu tribüne doğru. 
     
     Gezerek puan 
     Başkan Yıldırım artık iyi futbol değil, üç puan önemli dedi ya, Fenerli futbolcu iyice rahatlamış. Ellerinden gelse "Şurada gezinsek de bize üç puan verseler" diyecekler. Taraftar koca bir ilk yarıda rahatsızlanan arkadaşına ambulans çağırırken heyecanlandı, devre arasında halk oyunu gösterisiyle neşelendi. Fener, Oktay ile üç puan daha kazandı. Ama çıkışta herkesin aklında şu soru vardı "Rize maçında mı daha kötüydük, yoksa bu maçta mı " 
     



 SPOR 
























</TEXT>
</DOC>
