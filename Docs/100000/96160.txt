<DOC>
<DOCNO> 96160 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/17/ekonomi/eko06.html </URL>
<DATE> 2002/07/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Bütçeyi yeni hükümet çıkarır’ 
</HEADLINE>
<TEXT>

Maliye Bakanı Oral, IMF heyetine, kasımda erken seçime gidilmesi halinde, 2003 bütçesinin yeni gelecek hükümet tarafından çıkartılmasının gerekeceğini söyledi 
     HARUN GÜREK Ankara 

     IMF heyeti, erken seçim sonunda kurulacak hükümetin 2003 yılı bütçesini çıkartıp çıkartamayacağını, geçici bütçenin gerekip gerekmediğini araştırıyor. 
     Avrupa Bölgesi İcra Direktörü Willy Kiekens ve Türkiye Masası Şefi Başkanı Juha Kahkonen başkanlığındaki heyet, önceki gün Maliye Bakanı Sümer Oral ile yaptığı görüşmede, erken seçim olursa 2003 bütçesinin, anayasal takvim olan aralık ayı sonuna kadar Meclis’ten çıkarılamayabileceğine dikkat çekerek, "Bu durumda geçici bütçe gerekir mi Nasıl ve ne süreyi kapsayacak geçici bütçe çıkar " dedi. 
     Oral ise 2003 bütçesini Anayasa gereği 17 Ekim’e kadar Meclis’e sunmak zorunda olduklarını söyledi. 
     Ancak sunulacak tasarının seçim nedeniyle aralık sonuna kadar yasalaşmasının zor olacağını belirten Oral, bu durumda, yeni hükümetin iki - üç aylık geçici bütçe çıkarma yoluna gitmesinin kaçınılmaz olacağını kaydetti. Yeni hükümetin bunun ardından 2003 yılı bütçesi yılın ilk aylarında yasalaştırabileceğini belirten Oral, bir hükümetin politikalarını belirleyen en önemli araç olduğu için 2003 bütçesine son şeklini yeni hükümetin vermesinin gerekeceğini de dile getirdi. 
     
     Bölge müdürlüğü sorusu 
     Erken seçime ilişkin soruları Hazine’deki görüşmelerde de soran IMF heyeti bölge müdürlüklerinin neden kapatılmadığı üzerinde de duruyor. 
     Yetkililer, görüşmelerde, devletin organizasyonu gözden geçirilmeden, bir ön çalışma yapılmadan bölge müdürlüklerinin kapatılmasının istenen tasarrufu sağlamayacağının, hatta tersi bir sonuç yaratacağının anlaşılması nedeniyle taahhüdün şimdilik yerine getirilemediğini söyledi. Ancak yetkililer, bölge müdürlüklerinin kapatılmasına yönelik çalışmanın sürdürüleceğini de bildirdi. 
     



 EKONOMİ 





























</TEXT>
</DOC>
