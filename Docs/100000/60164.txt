<DOC>
<DOCNO> 60164 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/02/son/sondun08.html </URL>
<DATE> 2002/01/02/ </DATE>
<TIME>  </TIME>
<AUTHOR>  </AUTHOR>
<HEADLINE>
İsrail Filistinlilere ablukayı azalttı 
</HEADLINE>
<TEXT>

     İsrail, dün gece aldığı kararla, Filistin topraklarına yönelik ablukayı hafifletmeye başladı. 
     İsrail radyosunun bildirdiğine göre, Başbakan Ariel Şaron, Savunma Bakanı Binyamin Ben Eliezer ve Genelkurmay Başkanı General Şaul Mofaz, Batı Şeria ve Gazze Şeridi'ndeki Filistin yerleşim yerlerine yönelik ablukanın gevşetilmesini ve yollardaki barikatların sayısını azaltarak, trafiği daha akıcı hale getirmeyi kararlaştırdılar. 
     İsrail makamları, ablukanın hafifletilmesi kararına karşın bugün çok sayıda saldırı uyarısı yapıldığını belirterek, özerk Filistin yönetimini, terörist örgütlerin altyapısını çökertmek için hala mücadele etmemekle suçladılar. 
     Bu arada, İsrail Başbakanlık makamından yayınlanan bir bildiride, Başbakan Şaron'un, ABD'nin ''Tenet planı'' isimli ateşkes uygulamasını yürürlüğe sokmadan önce 7 günlük bir ''tam sükunet'' konusunda ısrar ettiği belirtildi. 
     Açıklamada, Amerikan Merkezi Haberalma Teşkilatı'nın CIA , çatışmaların durdurulması için bir mekanizma oluşturulmasını öngören ve Haziran'da ölü doğan planının uygulanması için 7 günlük bir tam sükunet sağlanması konusunda Başbakan Şaron'un ısrarcı olduğu kaydedildi. 
     İsrail tarafından alınan ablukayı hafifletme kararı, ABD'nin Ortadoğu Özel Temsilcisi Anthnoy Zinni'nin yarın bölgede yeni temaslara başlamasına denk geliyor. 
     Zinni'nin ilk temasları sırasında, aşırı dinci Hamas örgütü İsrail'de bir dizi intihar saldırısı düzenlemişti. 
     






</TEXT>
</DOC>
