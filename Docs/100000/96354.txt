<DOC>
<DOCNO> 96354 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/17/son/sonspo01.html </URL>
<DATE> 2002/07/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Yunan Futbol Federasyonu Başkanı'ndan umut dolu mesajlar... 
</HEADLINE>
<TEXT>

     Yunanistan Futbol Federasyonu Başkanı Vassilis Gagatsis, 2008 Avrupa Futbol Şampiyonası'nı Türkiye ile birlikte organize edeceklerine ve UEFA'nın bu organizasyonu bu 2 ülkeye vereceğine inandıklarını söyledi. 
     Türkiye Futbol Federasyonu Başkan Vekili Ata Aksu ve federasyon yetkilileri ile Yunanistan Futbol Federasyonu Başkanı Vassilis Gagatsis ve yardımcıları, Sheraton Antalya Otel'de bir araya gelerek 2008 Avrupa Futbol Şampiyonası organizasyonunun son hazırlıklarını 
     tamamladılar. 
     Ata Aksu ile birlikte otelde basın toplantısı düzenleyen Yunanistan Futbol Federasyonu Başkanı Gagatsis, Türk Futbol Federasyonu ile Yunanistan Futbol Federasyonunun 2008 Avrupa Futbol Şampiyonası organizasyonu için adeta tek federasyon olarak çalıştığına dikkati çekti. 
     Gagatsis, 8 aydır çok sıkı bir çalışma içinde olduklarına işaret ederek, şunları söyledi 
     ''2008 Avrupa Futbol Şampiyonası hazırlık çalışmaları çok iyi gitti. Aday ülkeler arasında UEFA'ya teslim edilen en iyi dosyayı hazırladık. UEFA'ya kendimizi çok iyi tanıttık. Çalışmalarımız şu anda son aşamaya geldi. Artık UEFA'yı ikna etmemiz gerekiyor. Bunun için çok çalışmak gerekli. Biz işimizi başladığımız gibi bitireceğiz. Biz inanıyoruz ki UEFA bu organizasyonu aralık ayında bize verecektir. 
     Türkiye'nin, Dünya Kupası'nda 3. oluşu ve Yunanistan'ın 2004 yaz olimpiyatlarını düzenleyecek olması bir avantajdır. Bu organizasyonu biz Türkiye ile birlikte yaparız. Adaylığımızı inandığımız için koyduk. Biz organizasyona hazırız. UEFA, ekim ayında geldiğinde, hazır olduğumuzu görecektir.'' Gagatsis, Türkiye Futbol Federasyonu ve Türk halkını Dünya Kupası'nda kazandığı üçüncülüğü nedeniyle kutladığını da belirterek, 2008 Avrupa Futbol Şampiyonası organizasyonunu yapma görevi verildiği 
     takdirde finallerin bir ayağının Antalya'da olacağını, Antalya'da büyük bir misafirperverlik ile karşılandıklarını, bunun için herkese teşekkür ettiklerini belirtti. 
     
     AKSU ''BU ORGANİZASYONU ALACAĞIZ'' 
     Türkiye Futbol Federasyonu Başkan Vekili Ata Aksu ise 2008 Avrupa Futbol Şampiyonası uğrunda sporun evrenselliğini, dostluğu pekiştirmek amacıyla iki ülke federasyonunun tek bir federasyon tek bir yönetim anlayışıyla çalışmalarını sürdürdüğünü kaydederek, şöyle konuştu 
     ''Ekim ayında UEFA'ya bir tanıtım yapacağız. Muhtemelen 14 veya 15 Aralık 2002 tarihinde 2008 Avrupa Şampiyonası'nın hangi ülkeye verileceği açıklanacaktır. Bu organizasyonun bir ayağı da Antalya'da yapılacak. Antalya'da stat eksikliği var ancak Federasyon , Bakanlık, Valilik ve Belediye el birliği ile en kısa sürede bir stat yaparız. Bu organizasyonu hak ettiğimize inanıyoruz. Türkiye'nin futboldaki başarısı bize avantaj sağlamaktadır. 2004 yaz olimpiyatlarının ise Yunanistan'da yapılacak olması bu gücümüzü pekiştirecektir. Herhangi bir olay meydana gelmediği takdirde biz bu organizasyonda çok şanslıyız. Bu organizasyon göstermektedir ki Türk ve Yunan halkları arasında suni bir düşmanlık vardır. Bunu giderdik. Türkiye ile Yunanistan bu organizasyonu alacaktır.'' Aksu, iki ülke federasyonu tarafından hazırlanan ''hellas-turkiye 2008.com'' web adresini günde 200 bin kişinin ziyaret ettiğini, bu 
     organizasyona büyük ilginin olduğunu da sözlerine ekledi. 
     





</TEXT>
</DOC>
