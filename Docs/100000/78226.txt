<DOC>
<DOCNO> 78226 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/13/son/sontur17.html </URL>
<DATE> 2002/04/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Sendika başkanına gözaltı... 
</HEADLINE>
<TEXT>

     Eğitim-Sen Kayseri Şube Başkanı Halil Ünal, İyileştirme Zammı Kararnamesi'ni protesto için yaptığı basın açıklamasının ardından gözaltına alındı. 
     Ünal, bir grup sendika üyesiyle Mimarsinan Parkı'nda basın açıklaması yapmak için toplandı. Basın açıklamasında, kararnameyi protesto eden Ünal, Cumhurbaşkanı Ahmet Necdet Sezer tarafından imzalanarak yürürlüğe giren kararnamenin, kamu çalışanları arasında eşitsizliğe yol açtığını öne sürdü. 
     Kararnamenin, Anayasa ve Sendikalar Yasası'na aykırı hükümler içerdiğini savunan Ünal, şunları söyledi 
     ''Kararnamenin zamanlaması dikkat çekicidir. Kararname, IMF'nin ekonomimize yön verme sürecinde gündeme getirilmiştir. İktidar, ücretlerde oynama yaparak, kamu kesiminde çatlak yaratmak istemektedir. Devletin kamu kesimine uyguladığı ücret politikası, ayırımsız tüm çalışanların itirazına yol açmaktadır. İktidar, bürokrasinin kilit noktalarında bulunanların ağzına bir parmak bal çalarak, yükselecek tepkinin önüne geçmeyi amaçlamaktadır.'' Basın açıklamasının ardından, sendika üyeleri sessizce dağılırken Halil Ünal, ''izinsiz basın açıklaması yaptığı'' gerekçeyle Emniyet Müdürlüğü'ne götürüldü. Ünal'ın gözaltına alındığı bildirildi. 
     





</TEXT>
</DOC>
