<DOC>
<DOCNO> 51769 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/11/son/sontur13.html </URL>
<DATE> 2001/11/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Melih Gökçek "100 dev adamla yola çıkacağız" 
</HEADLINE>
<TEXT>

     Ankara Büyükşehir Belediye Başkanı Melih Gökçek, parti kurmanın son safhasına geldiklerini belirterek, ''Türkiye'nin, güvenebileceği bir başbakana, bakanlar kuruluna, siyasi kadroya, bir milli takıma ihtiyacı var. İnşallah biz o milli takımı hazırlıyoruz ve 100 dev adamla yola çıkacağız'' dedi. 
     Ankara Büyükşehir Belediyesi'nce, 17 Ağustos ve 12 Kasım'da Türkiye'de meydana gelen depremlerde hayatını kaybedenlerin anısına Etlik Kasalar mevkiinde yaptırılan ve depremde yaşamını yitiren Zeynep Gürbüztürk'ün adı verilen ''Zeynepçik Parkı'', Gökçek tarafından hizmete açıldı. 
     Törenden sonra basın mensuplarının sorularını yanıtlayan Gökçek, ''Parti kuruyor musunuz '' sorusu üzerine, ''Parti kurmanın son safhasına geldiğimizi rahatlıkla ifade edebilirim. Yola çıktık. 
     Kesinlikle kararımızı verdik. İnşallah partimizi kuracağız'' diye konuştu. 
     Gökçek, ''Tayyip Erdoğan'la birlikte hareket etmeniz söz konusu mu '' diye soran bir gazeteciye, ''Kesinlikle AK Parti'yle birlikte olmamız söz konusu değil. Biz, kendi siyasal hareketimizi kendimiz yapacağız. Bizim hareketimiz, herkesi kucaklayan bir hareket olmak durumunda. Bu açıdan tabii arada büyük bir fark var'' yanıtını verdi. 
     ''Diğer siyasi partilerden farkınız ne olacak '' sorusunu ise Gökçek, ''Her şeyden önce, ortaya projeler demetiyle çıkacağız. 
     'Yaptıklarımız, yapacaklarımızın teminatıdır' diyebileceğiz. 
     Aramızdaki fark bence bu. Türkiye, pek çok projeye muhtaç. Türkiye, güven ihtiyacı içerisinde. Biliyorsunuz, şu anda siyasi iktidara olan güven yok. Dolayısıyla Türkiye'nin, güvenebileceği bir başbakana, bakanlar kuruluna, siyasi kadroya ihtiyacı var, bir milli takıma ihtiyacı var. İnşallah biz, o milli takımı hazırlıyoruz ve 100 dev adamla yola çıkacağız'' diye cevaplandırdı. 
     






</TEXT>
</DOC>
