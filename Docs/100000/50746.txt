<DOC>
<DOCNO> 50746 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/05/son/sonspo03.html </URL>
<DATE> 2001/11/05/ </DATE>
<TIME>  </TIME>
<AUTHOR>  </AUTHOR>
<HEADLINE>
NBA'de Hido'nun takımı Kings tutulmuyor... 
</HEADLINE>
<TEXT>

     ABD Profesyonel Basketbol Ligi'nde NBA , 1. hafta mücadelesi, bu sabaha karşı yapılan 7 maçla tamamlandı. 
     Pasifik Grubu'nda 2. sırada bulunan Sacramento Kings'in, kendi sahasında güçlü rakibi San Antonio Spurs'ı farklı skorla yendiği maçta, Hidayet Türkoğlu 21 dakika sahada kaldı ve 6 sayı üretti. 
     Türkoğlu, 6'da 1, 2 sayılık, 2'de 1 oranında da 3 sayılık atış yüzdesiyle oynarken, 2 serbest atışın 1'ini sayıya çevirdi, ayrıca 1'i hücum, 4'ü savunma olmak üzere 5 ribaunt aldı ve 1 asist yaptı. 
     Bu sezonki 3. maçını da kazanan Kings'i galibiyete taşıyan isimler olarak, 25 sayı, 11 ribaunt ve 5 asistle Yugoslav pivot Vlade Divaç, 20 sayı, 5 ribaunt ve 5 asistle de Mike Bibby gözükürken, Spurs'da, 17 sayı ve 13 ribauntluk bir performans gösteren Tim Duncan dışında etkili olan isim çıkmadı. Michael Jordan'ın 22 dakika sahada kalıp 19 sayı ve 8 ribauntla oynadığı maçta ise Washington Wizards, deplasmanda Detroit Pistons'dan 22 fark yerken, Pistons'ı galibiyete Jerry Stackhouse'ın 28 sayı, 4 ribaunt ve 4 asist, Carliss Williamson'ın 18 sayı ve Dana Barros'un 17 sayı, 4 ribaunt ve 6 asistlik performansı ulaştırdı. Ligde bu sezonki 4. maçından da galibiyetle ayrılan geçen sezonun şampiyonu ve Pasifik Grubu lideri Los Angeles Lakers, kendi sahasında Utah Jazz'a şans tanımadı. Zorlu maçta Lakers'da, Kobe Bryant, 38 sayı, 6 ribaunt, 7 asist ve 3 top çalma, ünlü pivot Shaquille O'Neal, 30 sayı, 8 ribaunt ve 4 asist, Lindsey Hunter da 16 sayı kaydederek galibiyette başrolü oynarken, konuk ekipte ''postacı'' lakaplı ünlü forvet Karl Malone'un 26 sayısı ile Donyell Marshall'ın 14 sayı, 7 ribaunt ve 4 asistlik performansı, galibiyete yetmedi. Ligin 2. hafta mücadelesi, yarın sabaha karşı yapılacak 2 maçla başlayacak. NBA'de, bu sabaha karşı yapılan maçlarda alınan sonuçlar şöyle 
     

Memphis Grizzlies 85 - Dallas Mavericks 94 Toronto Raptors 113 - Indiana Pacers 100 Detroit Pistons 100 - Washington Wizards 78 Phoenix Suns 100 - Houston Rockets 103 Golden State Warriors 96 - Portland Trail Blazers 86 Sacramento Kings 103 - San Antonio Spurs 83 Los Angeles Lakers 100 - Utah Jazz 96      






</TEXT>
</DOC>
