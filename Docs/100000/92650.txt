<DOC>
<DOCNO> 92650 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/28/son/soneko10.html </URL>
<DATE> 2002/06/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Merkez Bankası temmuz ayı ihale programı açıklandı 
</HEADLINE>
<TEXT>

     Merkez Bankası, Temmuz ayı başından itibaren programlı döviz alım ihalelerine geçici bir süre için ara verildiğini, TL depo alım ihalelerinin sürdürüleceğini bildirdi. 
     Merkez Bankası, 1 Temmuz tarihinden itibaren yeni bir Türk Lirası likidite imkanı olarak ''geç likidite uygulamasına'' başlayacak. 
     Merkez Bankası tarafından yapılan açıklamada Temmuz ayı ihale programına açıklık getirildi. 
     Açıklamada, Merkez Bankası'nın, ters para ikamesi ve 2002 yılı programında öngörülenden daha olumlu gelişen ödemeler dengesini dikkate alarak, döviz arz fazlasının döviz kurlarında ilave bir oynaklık yaratmayacak şekilde Banka rezervlerinde birikmesini sağlamak amacıyla, Nisan ayından bu yana programlı döviz alım ihaleleri gerçekleştirdiği hatırlatıldı. 
     Son dönemdeki siyasi belirsizlik algılamaları nedeniyle, ters para ikamesi sürecinde geçici olduğu düşünülen bir duraklama gözlemlendiği ifade edilen açıklamada, ödemeler dengesinde ise olumlu gelişmelerin devam etmesi öngörüldüğü bildirildi. 
     Açıklamada şöyle denildi 
     ''Bu çerçevede, önümüzdeki haftalarda programlı döviz alım ihalelerine devam edilebileceği düşünülmekle birlikte, döviz piyasası işlem hacminde son dönemde zaman zaman gözlemlenen daralma ve buna bağlı olarak döviz fiyatlarının sağlıksız oluşması dikkate alınarak, Temmuz ayı başından itibaren programlı döviz alım ihalelerine geçici bir süre için ara verilmiştir''. 
     Açıklamada, programlı döviz alım ihalelerine tekrar başlanması durumunda önceden kamuoyuna duyurulacağı bildirildi. 
     
     TL DEPO ALIM İHALE PROGRAMI 
     Merkez Bankası, Türk lirası fazlalığını sterilize etme işlemlerindeki etkinliğinin artırılması amacıyla, Nisan 2002'de Bankalararası Para Piyasası'ndaki mevcut işlem çeşitlerine ek olarak başlatılan 4 hafta standart vadeli Türk lirası depo alım ihalelerine Temmuz ayında da devam edileceğini bildirdi. 
     Açıklamaya göre, bu çerçevede, Temmuz ayında Türk lirası depo alım ihaleleri her hafta Çarşamba ve Cuma günleri düzenlenecek ve her ihalede alınacak toplam tutar en fazla 200 trilyon Türk lirası olacak. 
     Ekonomik program çerçevesinde mevcut kazanımlarımızın korunması, fiyat istikrarı hedefinden sapılmaması ve finansal sistemin sağlıklı işleyişinin desteklenmesi amacıyla para politikası araçları etkin olarak kullanılmaya devam edilecek. 
     Piyasalardaki Türk lirası likidite yönetimi, mevcut para piyasası enstrümanları kullanılarak sürdürülecek. 
     Ancak bu enstrümanların etkin kullanımlarında bir güçlüğün ortaya çıkması halinde, Niyet Mektubu'nda da açıklandığı üzere, programlı döviz satışları yolu ile likiditenin sterilize edilmesi yoluna da gidilebilecek. 
     
     GEÇ LİKİDİTE PENCERESİ UYGULAMASI 
     Merkez Bankası 1 Temmuz 2002 tarihinden itibaren, geç likidite uygulamasına başlayacak. 
     Finansal piyasaların istikrarı bakımından önemli bulunan yeni bir Türk lirası likidite imkanı olarak, Merkez Bankası bünyesindeki Bankalararası Para Piyasası'nda 16 00-16 30 saatleri arasında ''borç veren son merci'' fonksiyonu çerçevesinde gecelik O N vadede ''geç likidite penceresi'' uygulamasına geçilecek. 
     Bankalar ''geç likidite penceresinden'', Merkez Bankası satış kotasyonundan teminatları karşılığında limitsiz olarak borç alabilecekler veya Merkez Bankası alış kotasyonundan Merkez Bankası'na borç verebilecekler. 
     1 Temmuz 2002 tarihinden itibaren, saat 16 00-16 30 saatleri 
     arasında ''geç likidite penceresinden'' Merkez Bankası'nın borç verme kotasyonu yüzde 65 olarak belirlenirken, yüzde 5 olan Merkez Bankası borçlanma kotasyonunda bir değişiklik yapılmadı. Saat 10 00-16 00 saatleri arasında ilan edilen Merkez Bankası gecelik O N borçlanma faiz oranı olan yüzde 48, haftalık borçlanma faiz oranı olan yüzde 49 ve gecelik O N borç verme faiz oranı olan yüzde 55 değiştirilmedi. Ayrıca, uzun süre piyasaların artı Türk lirası rezervi ile açılması beklenmekle birlikte, önümüzdeki dönemde, piyasa gelişmeleri çerçevesinde Türk lirası likidite ihtiyacının ortaya çıkması halinde, gerekli likidite, gün içi repo ihalelerine başlamak suretiyle sağlanacak. 
     





</TEXT>
</DOC>
