<DOC>
<DOCNO> 60352 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/03/yazar/uras.html </URL>
<DATE> 2002/01/03/ </DATE>
<TIME>  </TIME>
<AUTHOR> Güngör URAS  </AUTHOR>
<HEADLINE>
Tekstilbank Nuri Akın’ın bankası idi 
</HEADLINE>
<TEXT>

     Nuri Akın 1944 yılında İstanbul’da doğdu. Babası Rüştü Akın, dokumacı bir ailenin çocuğu olarak 1935 yılında Buldan’dan İstanbul’a gelmişti. Ticaretten sanayiciliğe geçmiş, Akın Tekstil’i kurmuştu. Nuri Akın İstanbul’da Robert Kolej’i bitirdikten sonra Almanya’da tekstil idareciliği okudu. 
     Rüştü Akın, 1995 yılında yayımlanan "Ben de tekstilciyim" başlıklı hayat hikayesinde Nuri Akın’ın iş hayatına atılışı şöyle anlatılır 
     "Almanya’da tekstil mühendisliği okuduktan sonra Türkiye’ye dönen oğlum bir süre Akın Tekstil fabrikasında çalıştıktan sonra bir gün yanıma geldi. Siz burada amcamla birlikte çalışıyorsunuz. Benim sizin yanınızda büyüme, yükselme şansım yok. Ben de bir sanayi yatırımı yapmak istiyorum. Bana yardım eder misiniz ’ dedi. Yardımcı olduk. Elli bin iğlik Edip İplik fabrikasını, ardından Akın Mensucat fabrikası ile Edpa Dış Ticaret şirketini kurdu. Turgut Özal’ın başlattığı ihracat seferberliğinde İhracatçı Birlikleri’nin başkanı idi. 1983 - 1984 yıllarında banka kurmak isteyenlere yeni izin verilmiyordu. Satın alınabilir küçük bankalarla ilgilendi. 1985 yılında Adabank için kuruluş izni çıkınca yeni bir banka kurmak için başvuru yaptı. 1986 yılında Tekstilbank’ın kuruluş izni çıktı. Banka kurulurken dört milyar sermayeyi verdikten sonra dedim ki Bizden bir kuruş daha istemez iseniz, biz de sizden bir şey istemeyiz. Kazanın, kazancınızı sermayenize ekleyin. Büyüyün." 
     
Ortaklık ilişkisi yanlış biliniyor      Nuri Akın babasının nasihatini tuttu. Kazancını sermayeye ekleyerek bankayı büyüttü. Ancak 1991 yılında uzun vadeli devlet kağıtları nedeniyle bankanın sermaye artırımı zorunluğu ortaya çıktı. Yüzde 15 sermayesi halka açık olan bankanın yüzde 30 sermaye payını Giyim Sanayicileri Derneği’nin holdingi satın aldı. Giyim Sanayicileri Derneği Holdingi, ihracat yapan 108 tekstil ve deri firmasının ortak olduğu bir şirkettir. Şirketin statüsündeki altın hisse nedeniyle 9 kişilik yönetim kurulunun 7 üyesini 108 ortaktan biri olan Turgut Yılmaz belirler. Şirketin yönetim kurulu başkanı da Turgut Yılmaz’dır. Yönetimdeki bu hakimiyeti nedeniyle kamuoyu Tekstilbank’taki ortaklık ilişkisini yanlış değerlendirir. Turgut Yılmaz’ın tek başına Tekstilbank’a sahip olduğu sanılır. 
     Geçtiğimiz ekim ayında Tekstilbank’ın sermayesi 60 trilyon liradan 80 trilyon liraya çıkarıldı. Bu sermayenin yaklaşık yüzde 44.8’lik bölümü Nuri Akın ve onun çoğunluk hissesine sahip olduğu şirketlerin elinde idi. Giyim Sanayicileri Derneği Holdingi’nin ortaklık payı yüzde 33 dolayında idi. Kalan hisse senetleri ise borsada işlem görüyordu. 
     
GSD Yatırım Bankası da var      Tekstilbank’ın yeniden yapılanması çalışmaları ile geçtiğimiz yıl içinde şube sayısı 29’dan 23’e, çalışan sayısı 1.100’den 650’ye indirilmişti. Bankanın Malta Adası ile Tuzla Serbest Bölgesi’nde iki şubesi var. Kıbrıs’ta European Tekstil Bank adı ile 1993 yılında kurulan off - shore bankası faaliyetini sürdürüyor. Tekstil Factoring, Tekstil Leasing ve Tekstil Menkul Değerler isimli yan kuruluşların sermayesinin tamamına yakın bölümü bankaya ait. 
     Nuri Akın’ın hisseleri şimdi Giyim Sanayii Derneği Holdingi’ne geçiyor. Ortaklık ve yöneticilik ilişkisi sona eriyor. Nuri Akın Edip İplik ve Akın Mensucat fabrikalarını yönetmeyi sürdürecek. Akın Tekstil’deki ortaklığı devam edecek. 
     Giyim Sanayicileri Derneği Holdingi’nin "GSD Yatırım Bankası" adını taşıyan, mevduat toplama yetkisi olmayan bir yatırım bankası var. Holding Tekstilbank ile çok şubeli mevduat bankacılığı alanına giriyor. Bu işin kaptanlığını da Giyim Sanayicileri Derneği’nin, GSD Holding’in kurucusu, yöneticisi ve kendi işi yanında derneği ve holdingin gelişmesinde büyük rolü olan Turgut Yılmaz yapacak. 
     
     







Kürtler nereye 


Çalışkanlar 


Derviş'ten güvence "Hortumcuya destek yok" 


Siyaset 2002’de yeni yüzler... 


Alafranga yılbaşından alaturkaya nasıl döndük 


Çok dansözlü dönem 


2002 para programının getirdikleri 


AB'nin gücü ve... zaafı 


Çanlar demokrasi için çalıyor 


Filiz Akın’ın yeni filmi Türkiye tatili 


Çocuklar ve dehşet dengesi 


Ahmet Hamdi'nin keşfi ve kış aşkı... 


Üç kapı üç kilit 


Devletin para koyacağı bankanın canlı şirketleri 


Tekstilbank Nuri Akın’ın bankası idi 


Çevreyi kirleten 6 ay hapis yatacak 


</TEXT>
</DOC>
