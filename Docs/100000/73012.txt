<DOC>
<DOCNO> 73012 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/17/ekonomi/eko03.html </URL>
<DATE> 2002/03/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Enflasyon hesabını acilen değiştirin 
</HEADLINE>
<TEXT>

IMF, zayıf’ bulduğu istatistik sisteminin tamamen değiştirilmesini istedi. Acil’ değişim istenen istatistiklerin başında enflasyon ve milli gelir hesaplaması da var 
     ANKARA ANKA 

     Türkiye’nin istatistik sistemini zayıf’ bulan IMF, başta enflasyon, milli hasıla hesaplaması olmak üzere bir dizi alanda acil düzenleme istedi. IMF uzmanlarınca hazırlanan ve Türkiye’de istatistiklerin zayıf’ olduğunu tespit edilen raporda, enflasyonda hane halkı tüketiminin daha ayrıntılı olarak tahmin edilmesi, milli gelir hesabında da 1987 yerine 1996 yılının baz alınması gerektiği belirtildi. 
     Türkiye’de Veri Toplama ve Yayımlama Sistemlerinin İyileştirilmesine Yönelik Rapor’da Türkiye’nin uluslararası istatistik standartlarına uyumunu pekiştirmek için bir dizi önlem önerilerek "yüksek öncelikli" önlemlerin tümünün, acil bir biçimde ele alınması isteniyor. 
     
     1996 bazlı hesaplama 
     Raporda halen 1987 bazlı milli gelir istatistiklerinin, 1996 fiyatları baz alınarak hesaplanması, 1996 yılına kadar geri dönülerek büyüme oranlarının gözden geçirilmesi gerektiği belirtiliyor. Bu çerçevede, yıllık sanayi anketleri yapılması, mal akışı metodolojinin değiştirilmesi, üretim ve hizmet ticaretinin daha ayrıntılı ele alınması, mal ihracatına bavul ticaretinin dahil edilmesi, inşaat, ithalat vergileri gibi selektif kalemlere ilişkin tahminlerin iyileştirilmesi öneriliyor. 
     Özellikle, kamunun finansmanına yönelik istatistiklerin en kısa sürede ele alınması gereği vurgulanan raporda, Türk hükümetinin, istatistiklerin zayıflığı görüşünü paylaştığı ve yetersizliği gidermeyi düşündükleri de kaydediliyor. 
     
     İstatistik Konseyi 
     Mali istatistikler için bir çalışma grubu kurulabileceği ve Maliye, Hazine ve DPT gibi ilgili kuruluşların katılabileceği belirtilen raporda, kurumsal düzenleme de önerildi. Bu kapsamda, Yüksek İstatistik Konseyi’nin daha aktif biçimde yeniden oluşturulması, konseyin yılda iki kez toplanması ve kuruluşlar arasındaki ilişkilerin daha resmi hale getirilmesi istendi. 
     
Tek bilanço      Enflasyon DIE’nin tüketici fiyatları endeksindeki TÜFE ağırlıklar gözden geçirilerek daha da geliştirilmeli. Hane halkı tüketimi ayrıntılı olarak tahmin edilmeli. 
     Mali İstatistikler Toplanma, işleme ve yayınlama sorumluluğu tek bir kuruluşa verilmeli, kamu kuruluşlarına uygulanacak standarlaştırılmış hesap sistemleri geliştirilmeli, tüm mali veriler tek bir belgede yayımlanmalı. 
     Bankacılık Bankacılıkta analitik raporların zamanlanması iyileştirilmeli, akınlar, fiyat ve döviz kurlarındaki değişikliklerinden kaynaklanan revalüasyonlar varlıkların hacmindeki değişiklikleri kapsayacak biçimde hesaplanmalı. 
     Ödemeler dengesi Aylık ödemeler dengesi ve yıllık uluslararası yatırım pozisyonu BPM5’in önerisine göre hazırlanmalı, ticari bankalardan müşterileri hakkında ek bilgi istenmeli, şirket anketleri yapılmalı. 
     



 EKONOMİ 














</TEXT>
</DOC>
