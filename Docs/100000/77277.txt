<DOC>
<DOCNO> 77277 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/09/spor/ykocaomer.html </URL>
<DATE> 2002/04/09/ </DATE>
<TIME>  </TIME>
<AUTHOR> YAVUZ KOCAÖMER  </AUTHOR>
<HEADLINE>
Merhaba 
</HEADLINE>
<TEXT>

     "Yavuz ağabey, sen yine engelliler sporunu bırakma. Ama, Türk ve Dünya sporuyla ilgili bizim gazetede de yazar mısın " 
     Bu sözler Milliyet Spor Müdürü Necil Ülgen’e ait. Benzeri sözlerle bundan üç yıl evvel bana Fanatik, Radikal, Posta’nın yolunu açan ve böylece engelli insanların ve engelliler sporunun duyulmasına, tanınmasına büyük katkıları olan genç arkadaşım. 
     Bir yandan böyle yazılarla engelli sporuna destek olmanın keyfini yaşarken, öte yandan da yazdıkça bazı dostluklarınızın zedelendiğine, bir takım insanların size karşı haksız da olsalar düşmanlığa varacak tepkiler gösterdiğine tanık oluyorsunuz. 
     Ancak bu satırların yazarı amatör bir yazardır. Yani ne Milliyet’ten, ne de Fanatik ve Posta’dan bu emeklerinin karşılığı bir tek kuruş dahi almamaktadır. 
     Amaç, ülkemizde engelliler sporunun gelişmesi, Türk sporunun tüm karşı akımlara rağmen çağdaş bir seviyeye ulaşması ve bir gün İstanbul’da Türk milletinin büyüklüğüne yakışır Olimpiyatlar’ın organize edilmesi konularına kendi acizane ölçüleri içinde katkıda bulunmaktır. Bu hedeflere ulaşırken de en yakın dostlarını bile eleştirmekten çekinmeyecektir. 
     Önümüzdeki haftalarda ağırlıkla Türk sporunun yönetimi, olimpik sporlardaki geriliğimiz, devletle sporun iç içe girmesinin fayda ve zararları, sporu yönetenlerin kişisel hırs ve kinlerinin nasıl akıllarının önüne geçtiği ve tabidir ki engelliler sporu ile ilgili görüşlerimizi burada sizlerle birlikte paylaşacağız. 
     
     



 SPOR 






























</TEXT>
</DOC>
