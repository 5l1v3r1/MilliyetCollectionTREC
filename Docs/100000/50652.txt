<DOC>
<DOCNO> 50652 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/05/spor/spo00.html </URL>
<DATE> 2001/11/05/ </DATE>
<TIME>  </TIME>
<AUTHOR>  </AUTHOR>
<HEADLINE>
MUTLUYUZ, MUTLUSUN 
</HEADLINE>
<TEXT>

Halterdeki süper herkülümüz Halil Mutlu, Dünya Şampiyonası’nda üç altın madalyayı zorlanmadan cebine indirdi. Koparmada kırdığı Dünya rekoruyla da 20. zaferine imza attı 
     20 kilo fark 
     HALİL Mutlu, yine Dünya’yı kaldırdı, Türk halkını bir kez daha "Mutlu" etti. Antalya’da dün başlayan Dünya Halter Şampiyonası’nda 56 kiloda podyuma çıkan Mutlu, üç altın madalyasını bir de Dünya rekoruyla süsledi. Dördüncü Dünya şampiyonluğuna, 20. Dünya rekorunu kırarak ulaşan "küçük dev adam", toplamda da en yakın rakibine 20 kilo fark atarak, rakipsizliğini kanıtladı. 
     
     Güle oynaya 
     KOPARMADA dokuz rakibi de üçer hakkını kullandıktan sonra seyircinin büyük desteğiyle podyuma gelen Mutlu, ilk hakkında 132.5 kiloyu kaldırarak altın madalyayı garantiledi. İkinci hakkında kendisine ait dünya rekorunu yarım kilo artırarak 138.5 kiloyla kıran Mutlu, böylece şampiyonanın da ilk rekoruna imza attı. Haltercimiz, koparmada üçüncü hakkını ise kullanmaya gerek görmedi. 
     
     Sakatlığa rağmen 
     MUTLU silkmede ilk hakkında 162.5 kiloyu kaldırırken sağ kolundaki sakatlığı nüksetti. Buna rağmen kalan iki hakkında da 168.5 kiloluk Dünya rekorunu deneyen şampiyonumuz, başarılı olamadı. Toplamda ise 300 kiloyla üçüncü altını boynuna taktı. Diğer sporcumuz Sedat Artunç, koparmada 122.5 ile dördüncü, silkmede 147.5 ile beşinci, toplamda da 270 kiloyla dördüncü sırayı aldı. 
     
     Bilgin podyumda 
     71. Erkekler ve 14. Bayanlar Dünya Halter Şampiyonası’nın ikinci gününde bayanlar 53 kilo Emine Bilgin bugün madalya için podyuma çıkacak. Bilgin’in müsabakası 17.00’de start alacak. Erkekler 69 kiloda da Mücahit Yağcı Kübalı, Azeri, Çinli ve Bulgar rakipleri arasından sıyrılıp, kürsüde yer alabilmek için uğraş verecek. 
     



 SPOR 

























</TEXT>
</DOC>
