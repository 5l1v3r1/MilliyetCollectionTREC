<DOC>
<DOCNO> 96428 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/18/ekonomi/eko04a.html </URL>
<DATE> 2002/07/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Kapasite kullanımında rekor 
</HEADLINE>
<TEXT>

Sanayide kapasite kullanım oranı haziran ayında yüzde 76.3’e çıkarak, Kasım 2000 krizinden sonra en yüksek seviyeye ulaştı 
     ANKARA Milliyet 

     Sanayide kapasite kullanımındaki artış sürüyor. Siyasi belirsizliğin en yoğun yaşandığı haziran ayında kapasite kullanım oranı son iki yılın en yüksek düzeyine ulaştı. 
     Devlet İstatistik Enstitüsü’nün DİE imalat sanayi aylık eğilim anketi sonuçlarına göre, 2001 yılının haziran ayında yüzde 71.3 olan ve bu yılın ikinci ayından itibaren sürekli artan kapasite kullanım oranı geçen ay yüzde 76.3’e çıktı. 
     
     Pazar canlandı 
     Bu oran 2000 Kasım krizinden bu yana gerçekleşen en yüksek kapasite kullanım oranı olurken artışta iç pazardaki canlılık önemli bir rol oynadı. Geçtiğimiz yıl haziran ayında yüzde 57.7 olan sanayinin tam kapasiteyle çalışamamasında iç pazardaki talep yetersizliğinin rolü, yüzde 48.9’a indi. 
     Tam kapasite çalışamamada dış pazardaki talep yetersizliğinin rolü ise geçen yılın haziran ayına göre artarak, yüzde 11.4’ten yüzde 19.4’e çıktı. Ankete katılan işyerlerinin yüzde 35.4’ü haziranda üretimde artış, yüzde 46.1’i azalış olduğunu belirtirken yüzde 29.3’ü yurt içi satışlarda artış, yüzde 52.4’ü azalış bildirdi. İşletmelerin yüzde 61.1’i satış, yüzde 61.4’ü hammadde fiyatlarının arttığını söyledi. 
     Temmuz ayında ise, işyerlerinin yüzde 49.2’si üretimde artış, yüzde 12.2’si azalış beklerken yurt içi satışlarda artış bekleyenlerin oranı yüzde 38, azalış bekleyenlerin oranı yüzde 24.4 oldu. Satış fiyatların artacağını bekleyenlerin oranı yüzde 38.8, azalacağını bekleyenlerin oranı yüzde 24.4’te kaldı. 
     
     TV ve mobilya zirvede 
     Haziranda en yüksek kapatise kullanım oranına yüzde 91.7 ile ağaç ve mantar ürünlerinde ulaşıldı. Bu sektörü yüzde 88.9 kapasite kullanımıyla radyo, tv ve haberleşme cihazları, yüzde 87.8’le basım ve yayım, yüzde 86.9 oranıyla kağıt sanayi izledi. 
     



 EKONOMİ 


















</TEXT>
</DOC>
