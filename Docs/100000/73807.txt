<DOC>
<DOCNO> 73807 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/21/son/soneko10.html </URL>
<DATE> 2002/03/21/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD Merkez Bankası, ince ayar peşinde... 
</HEADLINE>
<TEXT>

     ABD ekonomisini 2000 yılı sonunda girdiği durgunluktan çıkarmak için geçen yıl faiz hadlerini art arda 11 kez düşüren ABD Merkez Bankası, toparlanma işaretlerinin artması üzerine ters yönde harekete geçmeye hazırlanıyor. 
     Faiz hadlerinin kısa bir süre içinde artırılacağı inancının güçlenmesi, mali piyasalarda tedirginlik yaratırken, gözlemciler kesin gözüyle bakılan artışın boyutlarını tahmin etmeye çalışıyor. 
     ABD ekonomisinin giderek hız kazanan toparlanmasında, şu anda yüzde 1.75 olan temel faiz hadlerinin çok düşük kaldığı görüşünde birleşen uzmanlar, Merkez Bankası'nın hedeflediği artışın nereye kadar varacağı konusunda farklı düşünüyor. 
     Merkez Bankası'nın, faiz hadlerini hem ekonominin aşırı ısınmasını önleyecek hem de ekonomik canlanmaya zarar vermeyecek bir noktada artırması gerektiğini belirten uzmanlar, bunun çok hassas bir hesaplama gerektirdiğini bildiriyor. 
     Bazı uzmanlar, optimal faiz hadlerinin yüzde 2.75 ile yüzde 3 aralığında gerçekleşeceğini düşünürken, bazıları da Merkez Bankası'nın faiz hadlerini tedrici olarak yüzde 4.5'a dek çıkarabileceğine inanıyor. 
     Gözlemciler, Merkez Bankası'nın faiz hadlerini değişmeden bıraktığı Salı günkü toplantısından sonra yapılan açıklamada kullanılan dilin, piyasaları faiz artırımına hazırlamayı hedeflediğini ifade ediyor. 
     Gözlemciler ve piyasa uzmanlarının çoğunluğu, Banka'nın 7 Mayıs'ta yapılacak bir sonraki toplantısında faizleri değiştirmeyeceği, ancak Haziran ayından itibaren artırımların başlayacağını düşünüyor. 
     






</TEXT>
</DOC>
