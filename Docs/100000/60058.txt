<DOC>
<DOCNO> 60058 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/31/son/sontur18.html </URL>
<DATE> 2002/12/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Gül "Savaşsız çözüm için sonuna kadar gayret edeceğiz" 
</HEADLINE>
<TEXT>

     Başbakan Abdullah Gül, Irak'la ilgili gelişmelerin savaşsız bir şekilde sonuçlanması için sonuna kadar gayret göstereceklerini söyledi. 
     Gül, Başbakanlık Basın Bürosu'na gelerek başbakanlık muhabirlerinin yeni yılını kutladı. 
     Gazetecilerle sohbet eden Gül, Türk halkının 3 Kasım seçimlerinde tarihi bir karar vererek, Ak Parti'yi tek başına iktidar yaptığını ifade etti. 
     Parti olarak Türkiye'nin sorunlarına karşı kendilerini iyi hazırladıklarını belirten Gül, kendilerini ''reformist'' olarak gördüklerini kaydetti. 
     Gül, geçtiğimiz yıllarda halkın ekonomik açıdan büyük zorluklar yaşadığını anlatarak, önümüzdeki aylarda gerek demokrasi, gerekse ekonomik yapılanmalar açısından gelişmelerin görüleceğini kaydetti. 
     Kopenhag'da 12 Aralık'ta yapılan zirvenin önemine değinen Gül, ''Bu fırtına karşısında biz koşturduk. Dolayısıyla bu fırtına geçti. AB şurada kalsın, diğer meselelerle uğraşalım, anlayışı içinde değiliz. AB bir süreçtir. Dolayısıyla, AB ile ilgili reformlar büyük bir ciddiyet içinde devam edecektir'' diye konuştu. 
     Gül, Irak konusunun önemli bir mesele olduğunu belirterek, Irak'la ilgili gelişmelerin savaşsız bir şekilde sonuçlanması için sonuna kadar gayret göstereceklerini vurguladı. Başbakan Gül, ''Bu sorunun savaşsız bir şekilde çözülme imkanı vardır. Bu bölgedeki insanlar yeterince sıkıntı çekmiştir. Bundan sonra mutlu olmak onların da hakkıdır'' diye konuştu. 
     





</TEXT>
</DOC>
