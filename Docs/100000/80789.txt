<DOC>
<DOCNO> 80789 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/28/guncel/gun00.html </URL>
<DATE> 2002/04/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Siparişi Formula 1’in sahibi verdi 
</HEADLINE>
<TEXT>
Dünyanın en büyük yatı Koç tersanesinde yapıldı 
Tuzla’daki RMK Marine Tersanesi’nde inşa edilen dev yat, test seferlerine başladı... 
     İSMAİL POLAT İstanbul 

     Koç Grubu şirketlerinden RMK Marine Tersanesi’nde, Formula 1 Başkanı Bernie Ecclestone’a dünyanın en büyük yatı yapıldı. 
     RMK Marine Tersanesi’nde Danimarkalı denizcilik şirketi Herning Shipping için yaptırılan kimyasal tanker M T "Laila Theresa", dün törenle denize indirildi. Törende konuşan Deniz Ticaret Odası Meclis Başkanı Erol Yücel, dünyanın en büyük yatının da bu tersanede yapıldığını açıkladı. 
     Konuşması sırasında Koç Holding Yönetim Kurulu Başkanı Rahmi Koç’a seslenen Yücel, "Dünyanın en büyük yatının bu tersanede inşa edildiğini çıkıp açıklayın. Formula 1 yarışlarının sahibi için yapılan bu yatın test sürüşleri yapılmaktadır" dedi. 
     Denize indirilen gemiyle ilgili bilgi veren RMK Marine Genel Müdürü Tamer Sertyeşilışık, M T Laila Theresa’da Türkiye’de ilk kez uygulanan teknik özelliklerin bulunduğunu belirtti. Sertyeşilışık, geminin dizaynının tamamen Türk mühendisliğinin eseri olduğunu da söyledi. Törenin sonunda, isim annesi Laila Gunda Rosenberg, gemiye bağlı halatı balta ile keserek, M T Laila Theresa’yı denize indirdi. 92 metre boyunda, 13 metre genişliğinde, 7.65 metre derinliğinde olan ve kimyasal tanker olarak yapılan gemi, 4400 DWT’luk kapasiteye sahip. M T Laila Theresa’nın 9.5 milyon dolara mal olduğu öğrenildi. 
     



 GÜNCEL 















</TEXT>
</DOC>
