<DOC>
<DOCNO> 95612 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/14/siyaset/siy07.html </URL>
<DATE> 2002/07/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Ayrılanlar 46 oldu 
</HEADLINE>
<TEXT>
Güler yeniden istifa etti 
     ANKARA Milliyet 

     DSP Adana Milletvekili Ali Tekin ile İstanbul Milletvekili Zafer Güler, DSP’den istifa etti. Tekin ve Güler’in istifasıyla DSP’den ayrılanların sayısı 46’ya yükselirken bu partinin milletvekili sayısı 82’ye düştü. Böylece MHP - DSP - ANAP’ın toplam milletvekili sayısı 288’a inmiş oldu. 
     Güvenoylaması için gerekli oy olan 276’ya hükümet ortakları günden güne yaklaşırken, 13 milletvekilinin daha istifa etmesi halinde güvenoylaması için riskli sayıya düşülmüş olacak. 
     Güler, geçtiğimiz günlerde partisinden istifa etmiş ancak "Yeni Oluşumcular’ın sol olmadığı" gerekçesiyle istifasını geri almıştı. Ayrıca Güler’in Mehmet Ağar’ın da partiye katılacağı kulisinden ötürü istifasını geri aldığı konuşulmuştu. Güler, yaptığı açıklamada İsmail Cem ile sosyal demokrat ilkelerinin çakıştığını ve bu harekete katkıda bulunmak için istifa ettiğini bildirdi. Güler, 'Yeni Oluşumcular’ın sol olmadığı’ açıklamasının anımsatılması üzerine "O zaman İsmail Cem yoktu" diye konuştu. 
     
     İl başkanı kaldı 
DSP, İzmir’de topluca gitti      MERT İLKUTLUĞ İzmir DHA 

     İzmir’de DSP Konak, Balçova, Selçuk ilçe başkanları ve 25 Yönetim Kurulu üyesi istifa etti. İzmir İl Başkanı Cenap Börühan ise "Ecevit liderliğinde siyaset yapmaya kararlıyız" dedi. 
     DSP Konak İlçe Başkanı Rıfat Turuntay Nalbantoğlu, DSP Balçova İlçe Başkanı S. Semih Özsoysop, DSP Selçuk İlçe Başkanı Atilla Türkcan, 25 yönetim kurulu üyesi ve dokuz Konak Belediye Meclis Üyesi ile iki İl Disiplin Kurulu üyesi istifa etti. Nalbantoğlu, basın toplantısında, yeni oluşuma destek vermek üzere istifa ettiklerini, önümüzdeki günlerde diğer ilçelerde de istifaların olacağını tahmin ettiğini söyledi. "Yeni oluşum"un Türkiye’nin sorunlarına çözüm olacağını savunan Nalbantoğlu, "DSP’de artık politika yapmanın koşulları kalmadı" dedi. Börühan ise DSP çatısı altında ve Başbakan Bülent Ecevit liderliğinde aynı azim ve kararlılıkla siyaset yapmaya devam edeceklerini söyledi. 
     
Meclis’te son durum MHP 127 DYP 87 DSP 82 ANAP 79 AKP 53 SP 48 TDP 3 BBP 1 BAĞIMSIZ 59 BOŞ 13      



 SİYASET 

















</TEXT>
</DOC>
