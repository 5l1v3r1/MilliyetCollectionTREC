<DOC>
<DOCNO> 98694 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/29/son/sontur01.html </URL>
<DATE> 2002/07/29/ </DATE>
<TIME>  </TIME>
<AUTHOR>  </AUTHOR>
<HEADLINE>
TBMM'de çok kritik bir gün... İşte günün programı... 
</HEADLINE>
<TEXT>

     Bugün gözler Ankara'da... 
     TBMM erken seçim kararı alabilecek mi.. 
     Erken seçime karşı olduğunu sürekli vurgulayan Başbakan Ecevit'in saat 12 00'de partisinin grup toplantısına katılıp çok önemli açıklamalar yapması bekleniyor. 
     Ecevit son kozunu oynayıp erken seçimi engellemek için istifa edecek mi 
     Partiler bugün izleyecekleri stratejiyi saptıyor. Liderler kurmayları ile toplanmış günün kaderini çiziyor... 
     Gelişmeleri dakika dakika aktaracağız. 
     Şimdi önce günün programına bir göz atalım... 
     
     TBMM'nin olağanüstü toplantısı başladı 

     TBMM Genel Kurulu, MHP'nin, ardından ANAP ve SP'nin istemi üzerine bugün saat 14.00'te olağanüstü toplandı. 
     TBMM Başkanı Vekili Murat Sökmenoğlu başkanlığında açılan Genel Kurul'da önce oylama yapıldı. 
     Sökmenoğlu, salonda çoğunluğun bulunduğunu, ancak ''olağanüstü toplantıya katılan milletvekillerinin adlarının tarihe geçmesi için'' yoklama yaptırdığını söyledi. Yoklamada, 451 milletvekilinin bulunduğu belirlendi. 
     Anayasa'nın öngördüğü, 184 olan toplantı yeter sayısı aşıldığı için Genel kurul çalışmalarına başladı. 
     Genel Kurul'da önce, geçtiğimiz günlerde yaşamını yitiren SP Kütahya Milletvekili Ahmet Derin için saygı duruşunda bulunuldu. 
     Genel Kurul, erken seçim önergesi ile AB uyum yasa teklifine öncelik vererek çalışmalarını sürdürecek. 
     TBMM 1 Temmuz 2002 tarihinde tatile girmişti. 
     
     48 saatten önce ele alınacak... 

     TBMM Danışma Kurulu, erken seçim önergesi ile AB Uyum Yasa Teklifi'nin komisyonlarda 48 saat geçmeden görüşülmesi konusunda anlaşma sağlandı. 
     TBMM Danışma Kurulu, Meclis Başkanvekili Murat Sökmenoğlu başkanlığında toplandı. Toplantıya grup başkanvekilleri olarak MHP'den İsmail Köse, ANAP'tan Beyhan Aslan, DSP'den Emrehan Halıcı, DYP'den Nevzat Ercan, AK Parti'den Salih Kapusuz, SP'den Yasin Hatiboğlu ve YTP'den Oğuz Aygün katıldı. 
     Yaklaşık 45 dakika süren toplantıdan sonra gazetecilere açıklama yapan Sökmenoğlu, MHP milletvekillerince verilen ve erken seçimin 3 Kasım'da yapılmasına ilişkin önergenin 48 saat geçmeden ilgili komisyonda görüşülmesi konusunda uzlaşma sağlandığını belirtti. 
     ANAP ve SP milletvekilleri tarafından imzalanan ve AB uyum yasa teklifinin 48 saat geçmeden ilgili komisyonlarda görüşülmesinin benimsendiğini bildiren Sökmenoğlu, bunun yanı sıra Genel Kurul'da görüşülmesi yarım kalan Ceza İnfaz Kurumları ve Tutukevleri Personeli Eğitim Merkezleri Kanun Tasarısı ile kadınlara karşı her türlü ayrımcılığın önlenmesine ilişkin uluslararası sözleşmenin görüşülmesi konusunda da uzlaşmaya varıldığını kaydetti. 
     ANAP Grup Başkanvekili Beyhan Aslan, gazetecilerin sorusu üzerine, MHP ve kendi istemlerinin ilgili komisyonlarda görüşüldükten sonra Genel Kurul'a geleceğini ve gündemdeki sıralarını alacağını bildirerek, ''Buna göre görüşmeler yapılacak'' dedi. Aslan, bir gazetecinin sorusuna, ''Seçim kararına ilişkin önerge Genel Kurul gündemine ne zaman gelirse gelsin, önceliği olduğu için ilk sıradaki yerini alır'' yanıtını verdi. 
     Öte yandan seçim kararına ilişkin önergenin görüşüleceği Anayasa Komisyonu Başkanı Turhan Tayan, Danışma Kurulu'ndan çıkan kararın Genel Kurul'da kabul edilmesinden sonra çalışmalarına başlayacaklarını söyledi. 
     Tayan, ''Biz süratli bir tempo ile çalışacağız. Kararın ne zaman çıkacağı konusunda bir görüş belirtemem'' dedi. 
     

     
</TEXT>
</DOC>
