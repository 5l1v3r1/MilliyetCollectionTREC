<DOC>
<DOCNO> 77423 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/09/son/sontur24.html </URL>
<DATE> 2002/04/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Milletvekillerinin telefon ödeneği 10 milyar liraya çıkartıldı 
</HEADLINE>
<TEXT>

     TBMM Başkanlık Divanı, milletvekillerinin Meclis tarafından karşılanan yıllık telefon görüşme giderinin 5 milyardan 10 milyar liraya çıkarılmasına karar verdi. 
     Başkanlık Divanı, TBMM Başkanı Ömer İzgi başkanlığında toplandı. 
     Yaklaşık 2 saat süren toplantıda, TBMM'deki personelin durumu, iyileştirme kararnamesinin uygulanması ile çeşitli idari konular ele alındı. 
     TBMM İdare Amiri Ahmet Çakar, toplantı sonrasında gazetecilerin sorularını yanıtlarken, bazı kamu çalışanlarının maaşlarında iyileştirme öngören kararnamenin uygulanması konusunun ele alındığını kaydetti. Bu konuda bir altkomisyon kurulmasının kararlaştırıldığını bildiren Çakar, şunları söyledi 
     ''Altkomisyon, uygulama usulünü ele alacak, esasa yönelik bir çalışma yapmayacak. Çünkü esas, Bakanlar Kurulu kararının uygulanmasıdır. Tüm kamu kurum ve kuruluşlarına nasıl uygulanıyorsa, TBMM Genel Sekreterliği Teşkilatı'na da aynısı uygulanıyor. Genel Sekreterlik teşkilatı müsteşarlık düzeyindedir. 
     Bakanlar kurulu kararları istikametinde ücret artışları onlara da yansıyacaktır. Buna rağmen daha sıhhatli bir tespit yapabilmek için bir altkomisyon kurduk.'' Altkomisyonun, Kamer Genç, Salih Sümer, Erkan Kemaloğlu, Mehmet Elkatmış, Mehmet Batuk'tan oluşması kararlaştırıldı. 
     
     EMEKLİLİĞE TEŞVİK KADROLARI 

     Edinilen bilgiye göre Başkanlık Divanı'nın bazı üyeleri, Meclis'te uzun süre görev yapan personelin bir defaya mahsus olarak kadroya alınmasını ve daha sonra bu kadroların iptal edilmesini önerdi. TBMM Başkanı İzgi de bu öneriyi destekleyerek, bu durumdaki yaklaşık bin kişi için kadro tahsis edilebileceğini, bunların emekliye ayrılmasının ardından kadroların iptal edilebileceğini söyledi. Konunun altkomisyonda ele alınması görüşü benimsendi. 
     
     SEKRETER TALEPLERİ 

     Başkanlık Divanı ve milletvekili bürolarında çalışan sekreterlerin durumunun ele alındığı toplantıda, bazı bürolarda 1, bazılarında 2, bazılarında ise 3 sekreterin çalıştığına işaret edildi. Toplantıda, bu konuda taleplerin alınarak, ''milletvekili bürolarında istem halinde 3 sekreterin istihdam edilmesi'' kararlaştırıldı. Milletvekillerinden taleplerin alınmasının ardından kesin değerlendirmenin yapılması konusunda da görüşbirliği sağlandı. 
     
     MECLİS, ŞOFÖRLERİNİ GERİ ÇAĞIRACAK 

     TBMM İdare Amiri Erkan Kemaloğlu, Meclis'te 1 şoförün görev yaptığını belirterek, ''Bunlardan 18'i Meclis dışında görevlendirilmiş. Bu, kurallara değil'' görüşünü dile getirdi. 
     TBMM Başkanı Ömer İzgi, bu konuda kendisine bir rapor sunulmasını isteyerek,''Dışarıda çalışan şoförlerin Meclis'e çağrılması'' gerektiğini söyledi. 
     
     MİLLETVEKİLERİNİN TELEFON GÖRÜŞMELERİ 

     Toplantıda, milletvekillerinin 5 milyar lira olan yıllık telefon görüşme giderlerinin, enflasyon artışı ve indirimin kaldırılması nedeniyle 2 maaş olarak belirlendi. Buna göre, milletvekillerinin TBMM tarafından karşılanan yıllık telefon görüşmesi için yaklaşık 10 milyar lira ödenek ayrılacak. 
     
     ''TASARRUF YAPILSIN'' İSTEKLERİ... 

     Toplantıda, TBMM Başkanvekili Kamer Genç ve Ali Ilıksoy ile İdare Amiri Hakan Tartan, Meclis'in bu dönemde tasarrufa yönelmesini istediler. 
     Genç, ''Komisyonların yurtdışına gitmesi doğru değil. Bunlar olabildiğince azaltılsın'' derken, Ilıksoy lojmanların satılmasını, Tartan ise lojmanların satışı ile birlikte milletvekillerine büro uygulamasının kaldırılmasını, gerekirse ödenek konularak bu sorunun çözülmesini önerdiler. 
     Mazeretleri ve hastalıkları nedeniyle 27 milletvekilinin durumu da görüşüldü. 27 milletvekilinin izin talebi, kabul edildi. 
     Toplantıda, Finlandiya Parlamentosu Dışişleri Komitesi, Hırvatistan Parlamentosu Savunma Komisyonu, Gürcistan Parlamentosu Başkan Yardımcısı'nın beraberindeki heyet ile birlikte Türkiye'ye davet edilmesine, ayrıca Türkiye ile Nijerya parlamentoları arasında dostluk grubu kurulması karar verildi. 
     






</TEXT>
</DOC>
