<DOC>
<DOCNO> 99709 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/02/son/sontur36.html </URL>
<DATE> 2002/08/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Erbakan ''Türkiye uçurumun kenarında, bize görev düşüyor'' 
</HEADLINE>
<TEXT>

     Kapatılan Refah Partisi'nin Genel Başkanı Necmettin Erbakan, genel seçimin, Türkiye'nin sorunlarını aşması açısından büyük önem taşıdığını ifade ederek, ''Türkiye uçurumun kenarına gelmiş, bu çoluk çocuğa emanet edilecek kadar basit bir iş değil. Şimdi bize burada görev düşüyor'' dedi. 
     Erbakan, tatilini geçirmekte olduğu Balıkesir'in Edremit İlçesi'ne bağlı Altınoluk Beldesi'nde, cuma namazını kıldığı Ayvalıburun Camii'nin çıkışında, her hafta olduğu gibi gazeteciler ve vatandaşlarla sohbet toplantısı düzenledi. 
     Konuşmasında, 3 Kasım tarihinde erken genel seçim kararı alınmasına ağırlık veren Erbakan, seçimleri ''Allah'ın bir lütfu'' olarak nitelendirdi. Seçimlere bağımsız aday olarak katılacağını yineleyen Erbakan, seçimlere 50'ye yakın partinin katılacağını dile getirerek, ''Bunların hepsi birer civciv gibi. Hepsi ağzını açmış, buğday tanesi kapar gibi oy bekliyor'' şeklinde konuştu. 
     Erbakan, seçimlerin, Türkiye'nin yaşadığı sorunları aşabilmesi için büyük önem taşıdığını ifade ederek, ''Bu çoluk çocuğa emanet edilecek kadar basit bir iş değil. Şimdi bize burada görev düşüyor'' dedi. 
     Seçimlerde nereden aday olacağı yönündeki soruyu da yanıtlayan Erbakan, bu konuda hergün çeşitli heyetlerle görüşmeler yaptığını belirterek, ''Nereden aday olacağımız, yaptığımız bu istişareler sonucunda belli olacak. Bunu, geniş kapsamlı bir basın toplantısıyla Türkiye'ye duyuracağız'' diye konuştu. 
     
     BALIKESİR'DEKİ KONUŞMA 

     Erbakan, bir soru üzerine, İstanbul DGM Savcılığı tarafından, Milli Gazete'nin Balıkesir'de düzenlediği toplantıda yaptığı konuşması hakkında soruşturma başlatmasına ilişkin görüşlerini de dile getirdi. 
     Türkiye Cumhuriyeti'nin bir hukuk devleti olduğunu belirten Erbakan, ''Balıkesir'deki toplantıda, suç işlenmiş değildir. Bir kısım medya kuruluşlarının yanlış aktarımı sonucunda, kamuoyunda böyle bir hadise varmış gibi gösterilmektedir'' dedi. 
     
</TEXT>
</DOC>
