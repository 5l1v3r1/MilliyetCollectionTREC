<DOC>
<DOCNO> 81094 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/29/son/sonspo13.html </URL>
<DATE> 2002/04/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Gol krallığında nefes nefese yarış son haftaya kaldı... 
</HEADLINE>
<TEXT>

     Birinci Süper Futbol Ligi'nin şampiyonluk ve Türkiye Kupası tacını giyen ekipleri belli olurken, gol krallığı tacını takan ve ligden düşen son takım ise açıklık kazanmadı. 
     Gol krallığı yarışı adete nefes keserken, Beşiktaşlı İlhan Mansız'ın 21 golle önde bulunduğu amansız mücadelede, Galatasaraylı Arif ve Ankaragücü'nden Augustine 19'ar golle bu oyuncuyu son haftaya girilirken yakından takip ediyorlar. 
     
     İLHAN'IN CEZASINDAN YARARLANAMADILAR 
     Arif ve Augustine, Beşiktaşlı İlhan Mansız'ın Fenerbahçe maçında gördüğü kırmızı kart nedeniyle iki maç ceza alarak oynayamamasını değerlendiremedi. 
     İki futbolcudan Augustine, İlhan'ın tribünde oturduğu iki haftada gol atmayı başaramazken, Arif, önceki hafta Ankaragücü karşısında penaltıdan attığı golle gol sayısını 18'den 19'a yükseltti. Arif, dünkü Kocaelispor maçının ikinci yarısında kazanılan penaltı atışını ise gole çeviremeyerek, önemli bir fırsat tepti. 
     
     GÖZLER SON MAÇLARA ÇEVRİLDİ 
     Gol krallığı yarışında gözler Beşiktaş, Galatasaray ve Ankaragücü'nün ligde son hafta yapacakları maçlara çevrildi. 
     Cezası biten İlhan Mansız'ın da forma giyme şansı bulacağı son haftada Beşiktaş, Gaziantepspor deplasmanında mücadele edecek. 
     Şampiyonluğu garantileyen Galatasaray'ın forveti Arif ise küme düşmesi kesinleşen Yimpaş Yozgatspor ile kendi sahasında oynayacağı maçta, krallık yarışında öne geçebilmek için goller bulmayı hedefleyecek. 
     Augustine ise takımının Çaykur Rizespor ile deplasmanda oynayacağı maçta, rakiplerini geçmeyi deneyecek. 
     
     ARİF KENDİ ATMAYI DENEMEDİ 
     Kocaelispor maçında bir penaltı kaçıran Arif, son dakikada girdiği bir pozisyonda örnek bir davranış sergileyerek, Niculescu'ya gol attırdı. 
     Arif, dünkü maçın son dakikasında, kaleci Ahmet ile karşı karşıya kaldığı pozisyonda, riske girmeyerek daha uygun durumda bulunan Niculescu'ya topu çıkardı ve bu oyuncunun golü atmasını sağladı. 
     Gol krallığı yarışında iddiası süren Arif'in, bu pozisyondaki davranışı takdir topladı. 
     





</TEXT>
</DOC>
