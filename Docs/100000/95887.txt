<DOC>
<DOCNO> 95887 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/15/son/sontur30.html </URL>
<DATE> 2002/07/15/ </DATE>
<TIME>  </TIME>
<AUTHOR>  </AUTHOR>
<HEADLINE>
İhracı istenen Gazioğlu, Ak Parti'den istifa etti. 
</HEADLINE>
<TEXT>

     AK Parti Genel Başkanı Recep Tayyip Erdoğan'a yönelik eleştirileri nedeniyle kesin ihraç istemiyle Merkez Disiplin Kurulu'na MDK sevk edilen AK Parti Kurucular Kurulu üyesi Mehmet Gazioğlu, partisinden istifa etti. 
     Gazioğlu, partiye gönderdiği istifa dilekçesinde, istifasının gerekçelerine yer verdi. 
     ''AK Parti'nin programından koptuğunu ve kendisine Genel Başkan sıfatı yakıştırılan kişinin bu sıfatı asla hak etmediğini'' öne süren Gazioğlu, ''AK Parti'nin düzelmez ve düzeltilemez olduğunu'' üzülerek gördüğünü ifade etti. Gazioğlu, ''Bu durumda inanç birliğimi yitirdiğim bir partide kalmamın benim için hiçbir anlamı olmadığını, AK Parti'den istifa ettiğimi bildiriyor, böylece partinin Merkez Disiplin Kurulu'nu yeni bir hukuk dışılık ve tabilik yapma zorunluluğundan da kurtarmış oluyorum'' dedi. 
     Dilekçesinde, Anayasa Mahkemesi'nin ''Recep Tayyip Erdoğan yüzünden AK Parti'ye ihtarda bulunduğunu'' ifade eden Gazioğlu, şunları kaydetti 
     ''Artık tüm saygımı yitirdiğim AK Parti ve bu partinin yetkilerini kullanmayı istemeyen veya yetkilerini kullanamayan yetkilileri ile muhatap olmak istemediğimi, tarafınızdan uygulanacak bir ihraç edilme yaptırımının benim için hiçbir anlam ifade etmediğini ve edemeyeceğini, bu anlayıştaki kişilerin bünyesinde yetkili sıfatını taşıdıkları bir partide bulunmamın olanaksız ve bu kişiler tarafından yaptırıma maruz kalmanın benim için bir zül sayılacağını belirterek, AK Parti'den istifa ettiğimi bildiririm.'' AK Parti Merkez Disiplin Kurulu'nun, Genel Başkan Recep Tayyip Erdoğan'a yönelik eleştirileri nedeniyle 16 Nisan 2002 tarihinde 1 yıl süreyle geçici ihracına karar verdiği kurucu Mehmet Gazioğlu, kesin ihracı istemiyle yeniden MDK'ya sevk edilmişti. 
     





</TEXT>
</DOC>
