<DOC>
<DOCNO> 71132 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/06/son/soneko17.html </URL>
<DATE> 2002/03/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Mavi Akım gemisi SAIPEM-7000 birçok rekora imza atıyor 
</HEADLINE>
<TEXT>

     Mavi Akım doğalgaz boru hattının Karadeniz yatağındaki kısmının borularını döşemekte olan İtalyan SAIPEM-7000 gemisinin yetkilileri, çalışma hızı ve kalitesi, yapılan çalışmanın özgünlüğü açısından bir çok rekora imza atmakta olduklarını belirttiler. 
     Rus, İtalyan ve Türk basınının mensupları için gemiye düzenlenen ziyarette bilgi veren geminin kaptanı Cosimo Ferro ve çalışmanın teknik müdürü Stefano Dekorado, bu rekorları ve çalışmanın özelliklerini anlattılar. 
     Verilen bilgiye göre, ekipler rekor bir hızla, gece-gündüz çift vardiya ve iki ayrı ekiple 24 saat çalışarak boru döşeme çalışmalarını bir dakika bile ara vermeden sürdürüyorlar. Çalışmalar aşağı yukarı hatasız sürüyor ve aksama payı yüzde 1'in altında. Kaptan Ferro, günde yaklaşık 5 km ilerlediklerini, yani her gün tanesi 48 metre olan 105 boru döşenmekte olduğunu belirterek, ''Bu hıza, önceki projelerimizin hiç birinde ulaşmamıştık'' dedi. 
     Derinliğin de bir rekor olduğunu belirten Kaptan, Mavi Akım'ın 2150 metre derinlikten geçtiğini, bunun da dünyada ilk olduğunu 
     kaydetti. 
     Yetkililerin verdikleri bilgilere göre, hattın inşa biçimi de bir çok ilki içeriyor. Bunlardan biri, Karadeniz'in suyunun kendine özgü yıpratıcı özelliklerinden dolayı, hattın zarar görmemesi için özgün bir kaynak sistemi uygulanması. 
     İlk borunun 15 Şubat'ta bitirilmesinden sonra 25 Şubat'ta döşenmesine başlanan ikinci boru ile ilgili çalışmalar da Mayıs ayı ortasında bitecek ve hattın test çalışmaları Mayıs sonunda başlayacak. 
     İki ay sürecek testler, deniz yatağında kontroller ve çalışmalar da gerektireceği için oldukça zorlu olacak. 
     Şu anda Karadeniz'in Rusya sahilinden itibaren ikinci boruyu 50 kilometreye yakın döşemiş durumda bulunan SAIPEM-7000 gemisi, çalışmalarını bitirmesinin ardından Karadeniz'den ayrılacak. 
     Su üstü kısmı 1650 metre, su altında kalan kısmı 87 metre, uzunluğu 198, genişliği 87 metre olan gemide 800 kişilik bir ekip çalışıyor. 
     
     Hat çevreye zarar verecek mi 
     Yetkililer gazetecilerin, Mavi Akım'ın çevreye zarar verip vermeyeceği ile ilgili sorularını da yanıtladılar. 
     Teknik Müdür Dekorado'nun verdiği bilgilere göre, boruların deniz yatağına döşenmesinden önce ekolojik testler yapıldı. Rusya Bilimler Akademisi'nden olumlu rapor da alındı ve inşaatın doğaya zarar vermeyeceği anlaşıldıktan sonra uygulamaya geçildi. 
     Deprem ile ilgili bir risk bulunup bulunmadığı ile ilgili soruları da İtalyan yetkili, şöyle yanıtladı 
     ''Olası bir depreme karşı borular, sarsıntıdan etkilenmemeleri için denizin tabanına tam olarak oturtulmuyor, biraz yukarıda tutuluyorlar. Hat, Richter ölçeğine göre 9-10 büyüklüğündeki bir sarsıntıya dayanıklı biçimde inşa ediliyor. Zaten yapılan araştırmalara göre bu büyüklükte, bunun altındaki büyüklüklerde kalan ancak yine de şiddetli kabul edilebilecek bir depremin, Karadeniz yatağında hattın bulunduğu bölümde gelecek 100 yıl içerisinde gerçekleşmesi beklenmiyor.'' Yetkili, hat için firmalarının 36 yıllık garantisinin bulunduğunu, yılda iki kez, hat seviyesine indirilecek denizaltı araçları ile kontroller yapılacağını, garanti süresinin bitiminin ardından da kontrol çalışmalarını sürdüreceklerini belirtti. 
     Anapa limanından helikopterle dün dev gemiye getirilen basın mensupları, aynı akşam geri döndüler. 
     SAIPEM-7000 gemisinde Mavi Akım çalışmalarına çeşitli ülkelerden kalifiye işçiler yer alıyor. Bunlar arasında Türkler, Norveçliler ve Polonyalılar da var. Gemide çalışan bir işçinin aylığı ise 5 bin dolar dolayında bulunuyor. 
     






</TEXT>
</DOC>
