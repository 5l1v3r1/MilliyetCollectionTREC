<DOC>
<DOCNO> 54124 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/26/spor/spo02.html </URL>
<DATE> 2001/11/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Primde erteleme 
</HEADLINE>
<TEXT>

Fenerbahçe yönetimi ödemeleri durdurdu. Futbolculara sadece aylık transfer taksitleri ödenecek. Sezon sonundaki dereceye göre toplu prim verilecek 
     YUSUF KOBAL 

     Denizli onayladı 
     FENERBAHÇE Yönetimi, futbol takımının artan performansına rağmen periyodik prim sistemini kaldırdı. Ekonomik kriz ve stat yapımı nedeniyle artan masraflar üzerine, yönetim kurulu Mustafa Denizli’ye de danışarak, sezon sonunda elde edilecek dereceye göre toplu prim verilmesini kararlaştırdı. Futbolcular daha önce üç maçlık periyodlarda topladıkları puana göre para alıyorlardı. 
     
     Ayda bir ödeme 
     YÖNETİM transfer taksitlerinin ise aksatılmadan, her ay ödeneceği garantisini de Denizli’ye iletti. Fenerbahçeli futbolcuların aylık transfer ödemeleri 1,5 milyon doları aşıyor. Yönetim Kurulu Şampiyonluk halinde 100’er bin dolar, Kupanın kazanılması durumunda ise 50’şer bin dolar prim vermeyi düşünüyor. Şampiyonlar Ligi’ne kalınması halinde ise performansa göre karar verilecek. 
     
Revivo iki hafta sonra      AMERİKA’DAKİ tedavisini tamamlayan Revivo, dün ailesi ile birlikte İstanbul’a geldi. Hakkında çıkan şarbon ilacı pazarladığına yönelik haberleri gülerek karşılayan İsrailli oyuncu, "Eğer bu işe girmiş olsaydım, futbolu bırakırdım. Çünkü dünyanın en zengin adamı olurdum" dedi. Yıldız futbolcu henüz tam iyileşmediğini iki hafta sonra oynayabileceğini söyledi. 
     FENERBAHÇE’DE sakatlıkları geçen Ogün, Mert Meriç, Rapaic, Revivo ve Oktay bugün takımla birlikte antrenmanlara başlayacaklar. As futbolcularından yoksun olduğu dönemde üst üste yedi galibiyete imza atan Sarı - Lacivertli takımda, forma savaşı yeniden başlayacak. Ceyhun ve Hakan Bayraktar’ın performansları nedeniyle özellikle Rapaic ve Lazetic’in pozisyonları tehlikeye girdi. 
     
Şova hazırlık      FENERBAHÇELİ taraftarlar yarın İstanbul’a gelecek olan Fatih Akyel’i havaalanında törenle karşılamaya hazırlanıyor. Sarı - Lacivertli taraftarlar Fenerbahçe’yi tercih eden genç futbolcuya kalabalık bir gösteriyle "hoş geldin" diyecekler. Bu arada bazı taraftar dernekleri de Fatih Akyel’in geçen seneki kavga nedeniyle özür dilemesini istediler. 
     
Rüştü 200’e hazırlanıyor      FENERBAHÇE’NİN kaledeki "efsanesi" Rüştü, 200. maçı için artık gün saymaya başladı. Göztepe karşılaşmasıyla 197. lig maçına çıkan Rüştü, "Fenerbahçe forması altında böyle bir gururu yaşamak her futbolcuya nasip olmaz. Uzun yıllar bu takıma hizmet ettim. Üç maç sonra Fenerbahçe Tarihi’ne geçeceğim. İnşallah bu üç maçı da galibiyetle bitirir ve rekoru galibiyetlerle süslerim" dedi. 
     
Andersson’dan ödül      KENNETH Andersson İsveç Konsolosluğu’nun İstanbul’daki İsveçliler arasında düzenlediği halı saha futbol turnuvasının ödül törenine katıldı. Geleneksel turnuvada Derkut takımı birinci oldu. Soğuk iklimde oynamaya alışkın olduğunu belirten Andersson "Benim aylarım geldi" diye konuştu. 
     



 SPOR 

























</TEXT>
</DOC>
