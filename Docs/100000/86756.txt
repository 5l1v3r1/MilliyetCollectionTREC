<DOC>
<DOCNO> 86756 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/29/son/sondun43.html </URL>
<DATE> 2002/05/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Derviş "Seçim ekonomiyi darmadağın etmeyecek" 
</HEADLINE>
<TEXT>

     Ekonomiden sorumlu Devlet Bakanı Kemal Derviş, Londra'da bir grup yatırımcı ile gerçekleştirdiği toplantının ardından yaptığı değerlendirmede, temel ekonomik programdan sapma ihtimalinin çok zayıf olduğunu ve yabancı yatırımcıda da bu güvenin yerleştiğini bildirdi. 
     Uluslararası Finans Kuruluşu Morgan Stanley'in organize ettiği bir toplantıda, sayıları 50'yi aşkın bir gurup yabancı yatırımcı ile biraraya gelen Bakan Derviş, Hazine Müsteşarı Faik Öztrak ile Merkez Bankası Başkanı Süreyya Serdengeçti, Türkiye'deki ekonomik değişime ilişkin birer sunuş yaptılar. 
     Basına kapalı yapılan toplantının ardından kısa bir açıklama yapan Bakan Derviş, görüşmenin çok iyi geçtiğini, zamanlamanın da çok iyi olduğunu vurguladı. 
     ''Buraya son dört ayın taze rakamları ve IMF ikinci gözden geçirme toplantısının sonuçlarını da alarak geldik'' diyen Bakan Derviş, Başbakan Bülent Ecivit'in sağlık durumunun da gündeme geldiğini ve bu konuda da yatırımcılara bilgi verdiklerini aktardı. 
     
     ''EKONOMİDE GÖZLE GÖRÜLÜR DÜZELME VAR'' 
     Bakan Derviş, Türk ekonomisinde son dönemde gözle görülür bir düzelme yaşandığını, özellikle son 16 ayda çok seyin değiştiğini belirtirken, ''ama bütün diğer demokrasiler gibi, Türkiye'de de değişiklikler yaşanabilir. Önemli olan, temel ekonomik programdan sapma olmamasıdır. Bu ihtimal de artık son derece zayıf'' dedi. 
     Bakan Derviş, kamuoyunun programa çok geniş desteği bulunduğunu, Türk ve uzun ya da kısa vadeli yabancı yatırımcıların da, aynı desteği verdiklerini vurgularken, ''çünkü yatırımcı bunu görmek istiyor. Bu program bir grubun, bir kesimin ya da bir partinin programı değil. Tüm toplumun destek ve omuz verdiği bir program. İŞçi, işveren, medya bütün kesimlerden destek var'' diye konuştu. 
     
     ERKEN SEÇİM KONUSU 
     Bakan Derviş, Fitch analistlerinin ''Türkiye'de durumu olumlu buldukları, bir erken seçimin felaket gibi görülmemesi'' yolunda görüş bildirdiklerinin hatırlatılması üzerine, ''bunlar olumlu görüşler. 
     Zaten seçim bir ülkede felaketse, o zaman o ülkede ciddi bir sorun var demektir. Seçimi bir ekonomik dağılma ile eş tutmak, son derece hatalı. Seçim ne zaman olacaksa olacak ama olduğu zaman da ekonomiyi darmadağın edecekmiş gibi göstermek Türkiye'ye haksızlık olur'' şeklinde konuştu. 
     Bakan Derviş, akşam da London Scholl Of Economics'te bir konferans verecek. 
     





</TEXT>
</DOC>
