<DOC>
<DOCNO> 73455 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/19/son/sonspo04.html </URL>
<DATE> 2002/03/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Sabah namazından maça... İmamspor sahada... 
</HEADLINE>
<TEXT>

     Kayseri'de, futbol takımı kuran 12 imam, haftanın yorgunluğunu halı sahada maç yaparak atıyor. 
     Kocasinan ve Melikgazi İlçeleri'ndeki çeşitli camilerde görev yapan 12 imam, biraraya gelerek futbol takımı kurdular. 
     Aralarında lisanslı amatör futbolcularında bulunduğu imamlar, özellikle hafta sonları, Melikgazi Belediyesi'nin Belsin semtindeki halı sahasında futbol oynayarak stres atıyorlar. 
     2 takım halinde mücadele eden imamların kaptanlığını genel cerrahi 
     uzmanı bir doktor, antrenörlüğünü ise amatör liglerde mücadele eden Belsin Spor Kulübü'nün alt yapı sorumlusu yapıyor. Belsin 19 Mayıs Camii imamı Recep Öztürk, İstanbul'da Küçükpazar Spor Kulübü'nde ve Kayseri'de Sarız Spor Kulübü'nde amatör olarak futbol oynadığını anlattı. Voleybol da oynadığını belirten Öztürk, futbol oynayarak hem stres attıklarını hem de formda kaldıklarını kaydetti. 
     Aydınlıkevler Camii imamı Yaşar Kaya da, özellikle pazar günleri sabah namazının ardından halı sahada imam ardaşlarıyla toplanarak futbol oynadıklarını söyledi. Belsin Spor Kulübü Antrenörü Necati Öztürk ise, imamların oldukça yetenekli olduklarını, sahada profesyonel futbolculara taş çıkarttıklarını belirtti. 
     Kayseri Devlet Hastanesi Genel Cerrahi Uzmanı ve takım kaptanı Dr. Bilal Altıparmak da, antrenör Necati Öztürk nezaretinde ısınma hareketlerinin ardından maça başladıklarını ve yaklaşık 1 saat futbol oynadıklarını bildirdi. Altıparmak, bazı kişilerin imamların futbol oynamasını garip karşıladıklarını ifade ederek, şöyle konuştu ''Sporun her dalı sağlık açısından oldukça yararlı. Biz de arkadaşlarla halı sahada futbol oynuyor ve zinde kalmaya çalışıyoruz. Herhangi bir sakatlık durumunda ilk tıbbi müdahaleyi ben yapıyorum. Arkadaşlarımız imam olduğu için bazı dar gürüşlü kişiler buna çok sıcak bakmıyorlar ama imamlarda bizler gibi insanlar. Her türlü sosyal etkinliklerde de oldukça başarılılar.'' Altıparmak, daha çok kendi aralarında futbol oynadıklarını ancak, maç yapmak isteyen takımlar olursa bunlarla da karşılaşabileceklerini belirtti. 
     






</TEXT>
</DOC>
