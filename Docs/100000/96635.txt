<DOC>
<DOCNO> 96635 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/18/son/sontur20.html </URL>
<DATE> 2002/07/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Hayyam Garipoğlu adliyede bankezedelerce tartaklandı 
</HEADLINE>
<TEXT>

     Tasarruf Mevduatı Sigorta Fonu'na devredilmeden önce ''usulsüz kredilerle Sümerbank'ın içini boşalttıkları'' iddiasıyla 47 sanığın yargılandığı davanın müdahilleri, bankanın eski sahibi Hayyam Garipoğlu ile kardeşlerini tartakladı. 
     İstanbul 6. Ağır Ceza Mahkemesi'ndeki duruşmaya, tutuksuz yargılanan Hayyam Garipoğlu, gıyabi tutuklu kardeşleri Nizam ve Mehmet Nida Garipoğlu ile Murat Yüksel ve tutuksuz sanıklardan Cengiz Biçer ile Yaşar Keçeli katıldı. 
     Duruşmada ifade veren Yaşar Keçeli, Hayyam Garipoğlu ile bir iş ortaklıklarının olduğunu, Garipoğlu'nun kendisinin piyasaya olan bazı borçlarını ödediğini, buna karşılık da ''Sümerbank'tan kredi çıkartacağını'' söylediğini anlattı. 
     ''Bankadan şirketi adına çıkartılan 5 milyon ABD Doları tutarındaki kredi konusunda başka bir bilgisi olmadığını'' ifade eden Keçeli, daha sonra Garipoğlu ile ortaklıklarının bittiğini söyledi. 
     Bu sırada söz alan Hayyam Garipoğlu, Yaşar Keçeli'nin haberi olmadan bu kredinin çıkamayacağını anlattı. 
     Murat Yüksel de bankada insan kaynakları, bina ve mevduat işleriyle ilgili Genel Müdür Yardımcılığı görevinde bulunduğunu belirtti. 
     ''Kredilerin verilmesi sırasında Hayyam Garipoğlu'nun kendilerine baskı yapmadığını, ancak tanıdığı firmalar konusunda telkinde bulunduğunu'' söyleyen Yüksel, dava nedeniyle 11 ay hapis yattığını, 30 yıllık meslek hayatını kaybettiğini ve şu anda iş bulamadığını kaydetti. 
     Mehmet Nida ve Nizam Garipoğlu da aile şirketlerinde çalıştıklarını, para işlerini de ağabeyleri Hayyam Garipoğlu'nun yönlendirdiğini ifade ederek, ''bankadan gelen tüm belgeleri, ağabeylerine olan güvenleri nedeniyle incelemeden imzaladıklarını'' söylediler. 
     Sanıklardan Mehmet Nida ve Nizam Garipoğlu ile Murat Yüksel hakkındaki tutuklama kararlarını önce vicahiye çeviren, daha sonra da tahliyelerine karar veren Mahkeme Heyeti, Şükrü Karahasanoğlu ile Yaşar Keçeli'nin duruşmalardan vareste tutulmasını kararlaştırdı. 
     Duruşma, eksikliklerin giderilmesi amacıyla ertelendi. 
     
     GARİPOĞLU TARTAKLANDI 

     Duruşma öncesi ve verilen ara sırasında Hayyam Garipoğlu ile görüşmeye çalışan davanın müdahili ''off-shorezede''lerin bu taleplerinin gerçekleşmemesi nedeniyle ortam gerginleşti. 
     Duruşma sonrasında adliyeden ayrılmak üzere olan Hayyam Garipoğlu ile kardeşlerinin arkasından bir grup müdahil, bağırarak tepki gösterdiler. 
     Gerginlik nedeniyle polis nezaretinde adliyenin arka kapısından çıkarılmaya çalışılan Hayyam Garipoğlu'nun peşinden giden 5-6 müdahil, Garipoğlu'nun kolunu tutarak, paralarını ödemesini istediler. 
     Görevli polis memurlarının müdahalesi üzerine sinirlenen müdahiller, Garipoğlu ve kardeşlerine yumruk salladılar. Bu arada adliyenin arka kapısından çıkarılan Hayyam Garipoğlu, arabasının burada olmadığı anlaşılınca ön kapıya doğru yürümeye başladı. 
     Bu sırada, Kadife Gönülsak isimli müdahilin oğlu, Garipoğlu'nun korumasına tekme atarak yere düşürdü ve boğuşmaya başladı. Polis memurları ve çevredekiler tarafından bu kişilerin ayrılmasının ardından müdahiller, Hayyam Garipoğlu ve kardeşlerini tartakladı. 
     Hızlı bir şekilde yeniden adliye binasına sokulan Garipoğlu ile kardeşleri, polis karakolunda bir süre koruma altında tutuldu. Bu sırada müdahiller binaya alınmadı. 
     ''Hortumcuları içeri sokmayın'' diye bağıran müdahillerin, adliye girişinde tıkanıklığa yol açtığı sırada içeri girmek isteyen İstanbul Cumhuriyet Savcısı Hasan Hüseyin Günay da bu kişiler tarafından geri itildi. 
     Müdahiller, kendilerini yatıştırmaya çalışan Garipoğlu'nun avukatına da ''Onun çocukları özel okullarda okuyor. Biz, çocuklarımızı okula bile gönderemiyoruz'' diyerek tepki gösterdiler. 
     Hayyam Garipoğlu ile kardeşleri, bir süre sonra yoğun polis koruması altında adliye binasından ayrıldı. 
     Olaya karışan müdahillerden İsa Çalışkan 130 bin, Kemal Uçar ise 11 bin ABD Doları tutarındaki paralarını geri alamadıklarını bildirdi. 
     
     İDDİANAMEDEN 

     İddianamede, sanıkların işledikleri suçlar, ''cürüm işlemek için teşekkül oluşturmak, teşekküle bilerek yardım etmek'', ''bankayı aracı kılarak dolandırıcılık yapmak ve bu suça iştirak'', ''tahsis edilmemesi gereken bir kredinin açılmasını sağlamak maksadıyla dolandırıcılık yapmak'' ile ''banka parasını zimmete geçirmek'' olarak gösteriliyor. 
     Hayyam Garipoğlu'nun, olayın 245 mağduru olduğu düşünülerek, 808.5 ile 2017 yıl, Garipoğlu Grubu'na bağlı çeşitli şirketlerin ortağı olan Mehmet Nida, Nizam ve Kasım Garipoğlu'nun 739 ile 1647'şer yıl, Sümerbank Yönetim Kurulu Üyesi Cengiz Biçer'in 763 ile 1904 yıl arasında ağır hapis cezalarına çarptırılması istenen iddianamede, Şükrü Karahasanoğlu, İsmail Emen, Muhammet Ciğer, Mehmet Faruk Keçeli ve Orhan Aslıtürk'ün de aralarında bulunduğu diğer sanıkların da 1 ile 54 yıl arasında değişen hapis cezalarına çarptırılmaları öngörülüyor. 
     





</TEXT>
</DOC>
