<DOC>
<DOCNO> 55633 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/05/yazar/kohen.html </URL>
<DATE> 2001/12/05/ </DATE>
<TIME>  </TIME>
<AUTHOR> Sami KOHEN  </AUTHOR>
<HEADLINE>
Denktaş'ın istediği gibi oldu... 
</HEADLINE>
<TEXT>

     LEFKOŞA 

     Rauf Denktaş ile Glafkos Klerides'in yeni bir müzakere sürecini başlatmak hususunda anlaşmaları için yaklaşık iki saat gibi kısa bir süre yetti... 
     Doğrusu, iki liderin yüz yüze görüştüğü "Yeşil Hat" üzerindeki BM özel temsilci yardımcısının ikametgahının yanında kurulan "basın çadırı"nda, şiddetli bir yağmur altında bekleyen yüzden fazla gazeteci de, bu "hızlı sonuca" şaştı. 
     Nitekim, gazeteciler ikametgahın önüne çağrıldığında, "toplantı bu kadar kısa sürdüğüne göre herhalde anlaşamadılar" diyenler oldu. 
     Ama tam aksine, dağıtılan 16 satırlık ortak deklarasyon, yeni bir müzakere sürecinin başlayacağını açıklıyordu. Bu, Kıbrıs meselesinin her yönünün masaya yatırılacağı, "direkt müzakere" süreci olacaktır. İki lider ocak ayı ortalarında gene Kıbrıs'ta bir araya gelecek ve BM gözetimindeki bu yüz yüze görüşmeler, anlaşma sağlanıncaya kadar devam edecektir. 
     Bildiride dikkati çeken bir nokta da, ilk paragrafta Klerides için sadece "Kıbrıs Rum lideri", Denktaş için de "Kıbrıs Türk lideri" sıfatının kullanılması idi. En azından bu kağıtta, eşit statü tanınmıştı... 
     
     BU sonucun Rum tarafından çok Türk tarafının lehinde olduğu kesin. Hatta denilebilir ki, bu yeni sürecin ilk raundunu Denktaş kazandı. Varılan mutabakat, Kıbrıs Türk liderinin istediği gibi gerçekleşti. 
     Özetle, lehteki sonuçlar şöyle 
     Türk tarafının istemediği dolaylı veya "aracılı" görüşmelerin yerine, Denktaş'ın önerdiği "direkt" veya yüz yüze müzakere süreci başlıyor. 
     Bu müzakereler, gene Denktaş'ın ısrar ettiği gibi, adada New York'ta veya başka uzak merkezlerde değil yapılacak. 
     Taraflar - gene Denktaş'ın arzuladığı gibi - her türlü konuyu getirebilecek. Ve de meselenin her yönü üzerinde mutabakat sağlanmadan, anlaşma kesinleşmeyecek... 
     Bunda önemli olan husus da, Klerides'i yüz yüze görüşme için masaya çekmeyi başaran Denktaş'ın, inisiyatifini elde tutmasıdır. Bir Kıbrıslı Rum meslektaşın deyişi ile "Klerides adeta köşeye sıkıştı. Denktaş'ın getirdiği görüşlere ve müzakereleri yeni minval üzerinde sürdürme önerisine hayır diyemezdi ve diyemedi de"... 
     
     DENKTAŞ'ın Klerides'e sunduğu - ve sonradan Türk gazetecilerine dağıtılan - bir buçuk sayfalık metin, aslında bundan sonraki toplantılarda ele alınacak temel hususları içeriyor. Bunda konfederasyon, egemenlik ve önceden tanınma gibi Rumlarda alerji yaratan terimler kullanılmıyor ama ortaklık anlayışı devamlı vurgulanıyor. Yani bulunacak çözümün "iki tarafın ortaklığı" esasına dayanması isteniyor. 
     Toplantıda, Denktaş bu "kağıt" üstündeki düşüncelerini kısaca açıkladı. Klerides de - sanki bunu bekliyormuş gibi - kısaca görüşlerini aktardı. Ama bunun üzerinde ciddi bir tartışma açılmadı. Bunun yerine, esas müzakerelerin ocak ayından itibaren devam etmesine karar verildi... 
     Zamanlama olarak da bu gelişme, Türk tarafı ve Ankara için bir başarı. Bugün ABD Dışişleri Bakanı Powell Ankara'da Kıbrıs'ı da kapsayan görüşmeler yapılıyor. 10 gün sonra AB zirvesi Belçika'da gerçekleşiyor. Son zamanlarda Türk tarafı baskı altında kaldı. Denktaş'ın "masadan kaçtığı" izlenimi, olumsuz tepkilere yol açıyordu. 
     Şimdi manzara değişti. Denktaş müzakereleri başlatan taraf oldu. Bu süreç devam ederken, kimse özellikle AB Türk tarafını suçlayamaz. 
     Kaldı ki, gerçekten bu yeni müzakere süreci, nihayet çözüme ulaşılması için yeni bir fırsat... Bunu kaçırmamak lazım... 
     
     







Salkım Hanım... 


Çözüm jenerikte 


Telefon diplomasisi 


Kıbrıs'ta olumlu başlangıç ve 2002 iyimserliği 


Hayda vre - hadi gari 


Hocaların maaşını unutmadık 


Enflasyonun verileri umut veriyor mu 


Medeni Kanun ve gözler Çankaya'da 


Denktaş'ın istediği gibi oldu... 


Memur maaşları... Bozdur bozdur harca 


Yatırımcı kulübü 


Türk askeri Afganistan'a gidemiyor 


"Takımsal Takımadaları Cumhuriyeti" 


George’ların koşa koşa gittiği ülke 


Merivan için... 


Özel uçağı olan bakkal ve kasap yandı 


</TEXT>
</DOC>
