<DOC>
<DOCNO> 78357 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/14/son/sontur06.html </URL>
<DATE> 2002/04/14/ </DATE>
<TIME>  </TIME>
<AUTHOR>  </AUTHOR>
<HEADLINE>
YÖK üyeleri değişecek 
</HEADLINE>
<TEXT>

     Yükseköğretim Kurulu YÖK üyelerinden Prof. Dr. Barbaros Günçer'in görev süresi, 20 Nisan 2002 Cumartesi günü sona erecek. 
     Görev süresi bu yıl içinde bitecek olan 2 YÖK üyesi daha bulunuyor. 
     Alınan bilgiye göre, YÖK üyesi ve aynı zamanda YÖK Yürütme Kurulu'nda görevli, Bakanlar Kurulu kontenjanından Prof. Dr. Barbaros Günçer'in görev süresi 6 gün sonra bitiyor. 
     2547 sayılı YÖK Kanunu'na göre, Prof. Dr. Günçer'in yerine 
     Bakanlar Kurulu'nun aday göstermesi gerekiyor. Prof. Dr. Günçer, YÖK üyeliği için yeniden aday gösterilebiliyor. 
     Bakanlar Kurulu kontenjanından YÖK üyeliğine atanan Dr. Yavuz Ege'nin görev süresi 1 Haziran 2002, Üniversitelerarası Kurul kontenjanından atanan Prof. Dr. Sait Güran'ın görev süresi ise 8 Ağustos 2002 tarihinde sona erecek. Prof. Dr. Sait Güran'ın yerine, Üniversitelerarası Kurul aday seçecek. 
     Belirlenen adayların üyeliği, Cumhurbaşkanı'nın onayıyla kesinleşecek. 
     Öte yandan, YÖK Başkanı Prof. Dr. Kemal Gürüz, üyeler Prof. Dr. 
     Ülkü Azrak, Prof. Dr. Tuğmaç Sayraç, Prof. Dr. Didar Eser, Prof. Dr. 
     Köksal Baloş ve Prof. Dr. Şevket Ruacan'ın görev süreleri de gelecek yıl içinde çeşitli tarihlerde sona erecek. 
     YÖK Kanunu'na göre, YÖK Genel Kurulu, cumhurbaşkanınca, rektörlük ve öğretim üyeliğinde başarılı hizmet yapmış profesörlere öncelik vermek suretiyle seçilen 7, Bakanlar Kurulu'nca üst düzeydeki devlet görevlileri veya emeklileri arasından seçilen 7, Genelkurmay Başkanlığı'nca seçilen 1 ve Üniversitelerarası Kurul'ca, Kurul üyesi olmayan profesör öğretim üyelerinden seçilen 2 olmak üzere toplam 22 kişiden oluşuyor. 
     Bakanlar Kurulu, Genelkurmay Başkanlığı ve Üniversitelerarası Kurul'ca seçilen adayların üyeliği, cumhurbaşkanının onayıyla kesinleşiyor. 
     





</TEXT>
</DOC>
