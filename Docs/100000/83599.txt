<DOC>
<DOCNO> 83599 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/12/son/sontur10.html </URL>
<DATE> 2002/05/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Anne - babalar... ÖSS sınavında velilerin rolü çok büyük... 
</HEADLINE>
<TEXT>

     Final Dergisi Rehberlik Başdanışmanı ve Eğitim Psikoloğu Doç. Dr. Hasan Yılmaz, ''Öğrenci, sınavdan kaç puan alırsam alayım, eve geldiğimde beni kucaklayacak iki kişi var diye düşünebiliyorsa, daha başarılı oluyor'' dedi. 
     Yılmaz, Final Dergisi Dersaneleri tarafından Erciyes Kültür Merkezi'nde düzenlenen ''ÖSS Sınavında Velilerin Rolü'' konulu panelde, çocukları sınava hazırlanan anne ve babalara, çocuklarına nasıl yaklaşmaları gerektiği konusunda bilgi verdi. 
     Günümüzde anne ve baba olmanın düne göre hem daha zor, hem de daha farklı sorumluluklar getirdiğini ifade eden Yılmaz, dünün şartlarıyla, bugünün koşullarının birbirinden farklı olduğunu, bu farklılık içinde dünkü anne ve babalık anlayışının, bugün sağlıklı ve mutlu çocuklar yetiştirmek için yeterli gelmediğine işaret etti. 
     Bir insanın dünyada sahip olabileceği en güzel değerlerden birinin evlat yetiştirmek olduğunu belirten Yılmaz, ''Bütün anne ve babalar iyi niyetlidir, çocukları için en iyi olanı ister. Ama iyi niyet ve günümüzün değişen koşulları bazan anne ve babaları zor durumda bırakır'' dedi. 
     Velilerden, çocuklarına gösterdikleri ilgiyi sınav sonucuna bağlamamalarını isteyen Yılmaz, şunları söyledi 
     ''Eğer bir öğrenci, sınavdan kaç puan alırsam alayım, eve geldiğimde beni kucaklayacak iki kişi var diye düşünebiliyorsa, daha başarılı oluyor. Anne ve babaların en çok dikkat etmeleri gereken şey, sevgilerini ya da çocuklarına olan ilgilerini sınavın sonucuna bağlamamaları, bunu sınavdan alınacak puana endekslenmemeleri.'' Yılmaz, bazı anne ve babaların, sınava giren çocuklarının başarılı olmalarını, ''kariyer'' olarak görmelerinin yanlışlığına da değinerek, şöyle devam etti 
     ''Bir anne, baba çocuğunu kendi saygınlığı için, kendi çevresine karşı ailenin kariyeri için kişisel tatmin aracı olarak görmezse, çocuk daha başarılı oluyor. Unutmayınız ki, çocuğunuz kişisel tatmin aracı değil. Kazanamazsam hapı yutarım, bu ev yaşanması zor bir yer haline gelir, ne annemin dırdırından, ne babamın suratından durulur diye düşünen çocukların başarısı daha düşük oluyor. Anne ve babalar çocuk yetiştirmede, sevgi ve disiplin ögesine dikkat etmeliler.'' 
     





</TEXT>
</DOC>
