<DOC>
<DOCNO> 62010 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/13/spor/aspo.html </URL>
<DATE> 2002/01/13/ </DATE>
<TIME>  </TIME>
<AUTHOR>  </AUTHOR>
<HEADLINE>
ÇOK ÇALIŞMAMIZ LAZIM ÇOOK 
</HEADLINE>
<TEXT>

Fenerbahçe Teknik Direktörü Lorant, hazırlık maçlarında alınan başarılı sonuçlara rağmen, takımın istediği düzeye ulaşmadığını söyledi, "Daha agresif ve atak olmamız gerekiyor" diye konuştu 
     YUSUF KOBAL 

     İKİNCİ yarı hazırlıklarını dur - durak bilmeden aralıksız sürdüren Fenerbahçe, Göteborg maçının sabahı soluğu yine krosta aldı. Teknik Direktör Lorant, futbolcuları ormanda koşarken bir süre taraftarlarla sohbet etti ve şampiyonluğu yakalamak için çok daha fazla çalışmaları gerektiğini söyledi. Disipliniyle ünlü Alman hoca, alınan skorların kendisini memnun ettiğini ancak, sahada daha saldırgan, atak ve agresif bir takım istediğini kaydetti. 
     LORANT, başarının sırrını, "Antrenman, antrenman, antrenman" olarak açıklarken, "Oyuncularım benim çalışma sistemime alışacaklar. Henüz yeterli seviyeye ulaşmadık. Göteborg karşısında özellikle defansta daha dikkatli davranmamız, rakibi daha fazla baskı altına almamız gerekirdi" dedi. Alman teknik adam, yoğun tempo karşısında izin isteyen oyuncularına "Bunu düşüneceğim. Ama en fazla yarım gün tatil yapabilirsiniz" karşılığını verdi. 
     ANTALYA’DA bulunan Alman gazetecilerin sorularını da yanıtlayan Lorant, "Fenerbahçe’ye alışmakta hiç zorluk çekmedim. Yardımcı antrenörüm mucizevi bir şekilde Almanca’yı çok iyi biliyor. Bana müthiş yarar sağlıyor. Ayrıca takımın hepsi milli oyunculardan kurulu. Bu beni çok şaşırttı" ifadelerini kullandı. Alman hoca, futbolcuları ile yaptığı görüşmede de "Turnuvada birincilik istiyorum. Bunu kafanıza koyun" uyarısını yaptı. 
     



 SPOR 





















</TEXT>
</DOC>
