<DOC>
<DOCNO> 87248 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/31/son/sonspo24.html </URL>
<DATE> 2002/05/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe'de şirketleşmeye muhalefet büyüyor 
</HEADLINE>
<TEXT>

     Fenerbahçe Kulübü'nün şirketleşmeye yönelik yarın yapılacak olağanüstü genel kurul toplantısı öncesi, Fenerbahçeliler Birleşik Grup Derneği bir açıklama yaparak, uygulanmak istenilen modeli eleştirdi. 
     Dernek başkanı Onur Kayador ve ikinci başkan Ali Gürel, yaptıkları ortak açıklamada, yönetim kurulunun hazırladığı şirketleşme modelinin Fenerbahçe Kulübü'nü büyük sermaye gruplarının elinde esir edeceğini savunarak, ''Bu şirketleşme modeli baştan sona tuzaklarla dolu olup, Sayın Yıldırım'ın kulübün tamamına sahip olma emellerinin en geç 3-4 yıl içerisinde gerçekleşmesiyle sonuçlanır'' denildi. 
     Futbol takımının Sportif A.Ş.'ye kiralanmasının da soru işaretleri uyandırdığı belirtilen açıklamada, ''Sayın Yıldırım'dan sonra gelecek başkan amatör şubelere mi başkanlık yapacaktır '' şeklinde bir soru yöneltilerek, özetle şu ifadelere yer verildi 
     ''Kongre üyelerini uyarıyoruz. Bu şirketleşme modeli, Fenerbahçe'yi büyük sermaye gruplarının elinde esir eder. Bu model, baştan sona tuzaklarla dolu olup, Sayın Yıldırım'ın kulübün tamamına sahip olma emellerinin en geç 3-4 yıl içerisinde gerçekleşmesiyle sonuçlanır. Kulübü, 5 yıllık başkanlık döneminde kendisine 20-30 milyon dolar civarında borçlandıran Aziz Yıldırım, milyar dolara satın alamayacağı, Atatürk'ün kulübünü basit hamlelerle ele geçirme yolunda ilerlemektedir. Sayın Yıldırım'a soruyoruz 
     -Sportif A.Ş.'nin yüzde 15'ini halka açacağım diyerek yetki isteyen Yıldırım'ın, yüzde 15'i ileride yüzde 50 veya 60'a çıkarmayacağına dair şirket sözleşmesinde bağlayıcı hüküm yoktur. 
     -Kulübün şirketteki hissesinin, ileride sermaye arttırımlarına katılmama veya rüçhan haklarının kullanılmaması yoluyla yüzde 85'ten yüzde 49'a veya daha aşağıya düşmeyeceğini kim ve nasıl garanti edecektir 
     -Halka açılacak şirkette kulübün hisse miktarı azınlığa bile düşse imtiyazlı hisse sahibi olmak suretiyle yönetimin sürekli kulüpte kalması neden garanti edilmemiştir 
     -Futbol takımının Sportif A.Ş.'ye kiralanması ne demektir 
     Yıldırım'dan sonra gelecek başkan, amatör şubelere mi başkanlık yapacaktır. 
     -Kulübün tüm gelirleri Sportif A.Ş.'ye devredilirken, diğer halka açık kulüplerde olduğu gibi giderler ve borçlar da neden aynı şirkete devir edilmemektedir 
     -Halka açılacak şirket iyi yönetilemez ve kar edemezse kulübün mevcut borçları için muhtemel haciz ve icra tetkiklerine Aziz Yıldırım kişisel kefalet mi verecektir Yoksa, Türkiye'nin sayılı zenginlerinden olduğunu iddia eden Yıldırım ve ailesinin apar topar şirketleşmekteki maksadı alacaklarını tahsil etmek midir 
     -Bu şirketin borçlanma yetkisi niçin Fenerbahçe Kulübü Genel Kurulu'na değil de şirketin yönetim kuruluna bırakılmaktadır Böylece kulübün genel kurulu bir defada devre dışı bırakılmakta değil midir '' 
     





</TEXT>
</DOC>
