<DOC>
<DOCNO> 60556 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/04/son/sondun13.html </URL>
<DATE> 2002/01/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Fransız siyasetini sarsan iddia... 
</HEADLINE>
<TEXT>

     Fransa'da, 1988 yılında Lübnan'da rehin alınan 3 Fransız vatandaşının serbest bırakılması için ödendiği iddia edilen fidyenin bir bölümünün, daha sonra, dönemin İçişleri Bakanı Charles Pasqua'nın 2 yardımcısına komisyon olarak verildiği yolundaki iddialar, siyaset dünyasında tartışılmaya devam ediyor. 
     Fransız gazetelerinin tamamı, söz konusu iddialarla ilgili açılan soruşturmaya bugün birinci sayfalarında geniş biçimde yer verirken, Pasqua, sol koalisyon hükümetinin bir komplosuyla karşı karşıya kaldığını söyledi. 
     Fransa'da 1988 yılında İçişleri Bakanlığı görevinde bulunan Pasqua, rehineler için fidye ödenmediğini belirterek, söz konusu iddiaların, sol koalisyon hükümeti tarafından Cumhurbaşkanlığı seçimleri öncesi bilinçli şekilde ortaya atıldığını savundu. 
     Öte yandan Sosyalist Parti Genel Sekreteri François Hollande, Pasqua'nın suçlamalarını sert bir biçimde reddetti. 
     Fransız basınında çıkan haberlerde, Dış İstihbarat Servisi DST 
     tarafından ele geçirilen bir belgenin Pasqua'yı yalanladığı ve rehineleri kurtarmak için yapılan müzakerelere katılan 2 Lübnanlı kardeşe fidye verildiğini açıkça ortaya koyduğu bildirildi. DST'ye göre, 2 Lübnanlı kardeş daha sonra bu paranın bir bölümünü Charles Pasqua'nın 2 yardımcısına aktarmış. 
     






</TEXT>
</DOC>
