<DOC>
<DOCNO> 96629 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/18/son/sontur14.html </URL>
<DATE> 2002/07/18/ </DATE>
<TIME>  </TIME>
<AUTHOR>  </AUTHOR>
<HEADLINE>
AK Parti'ye göre Tayyip Erdoğan milletvekili olabilir 
</HEADLINE>
<TEXT>

     AK Parti Grup Başkanvekili Salih Kapusuz, partisinin genel başkanı Recep Tayyip Erdoğan'ın milletvekili adaylığını engelleyici hiçbir hukuki durumun söz konusu olmadığını savundu. 
     Kapusuz, parti genel merkezine gelişinde, gazetecilerin, YSK Başkanı Tufan Algan'ın ''TCK'nın 312. maddesinden ceza alanların aday olamayacağına'' ilişkin sözlerini anımsatması üzerine, bu konuyu partili hukukçularla tartıştıklarını söyledi. 
     Kapusuz, ''Çok açık ve net söylüyorum ki, 312. maddede yapılan değişiklikten sonraki süreç hiçbir engel ortada bırakmamıştır. Dün suç olan şeyi, 312. maddenin 2. fıkrası fiilen ortadan kaldırdıktan sonra, Genel Başkanımız için engelleyici hiçbir hukuki durum söz konusu değildir'' diye konuştu. 
     AK Parti'nin AB ile ilgili yasal düzenlemelere katkı sağlayan bir parti olduğunu ifade eden Kapusuz, şunları kaydetti 
     ''Türkiye'nin bu standartlara, insan hakları, özgürlükler ve demokrasi konusunda kavuşmasını, ekonomik alanda hakikaten milletimize yaraşır bir noktaya gelmesini önemsiyoruz. 
     İdama mahkum olanların bile idam edilmemesi konusunda yasal değişiklikler yapma gayretinde olunan bir dönemde, sadece bir konuşmadan, bir şiirden dolayı milletin gönlünde taht kurmuş bir siyasiyi cezalandırmaya kalkmak hiç kimsenin, özellikle milletimizin yüce vicdanında yer bulmayacaktır. 
     Bu konuyla uğraşmak yerine, herkes kendi fikri hizmet noktasında yapabileceklerini projeler bazında millete ifade etmeli, milletin tasvibini, oyunu almaya gayret etmeli. Bunun dışındaki bütün çabalar beyhudedir.'' 
     
     ŞAHİN'İN GÖRÜŞÜ 

     AK Parti Grup Başkanvekili Mehmet Ali Şahin ise YSK Başkanı Tufan Algan'ın, açıklamalarında, şahıs belirtmeksizin yasal düzenlemeleri ifade ettiğini söyledi. 
     Şahin, 312. maddenin 2. fıkrasından hüküm giyenlerin memnu haklarının iadesini alıncaya kadar bir siyasi partiye üye ve milletvekilliğine aday olamayacaklarını hatırlatarak, şunları söyledi 
     ''Ancak, bu süre içinde yasalarda birtakım değişikler yapılmış. O mahkumiyete neden olan Ceza Yasası'nın ilgili maddesi veya fıkrası lehte değişmişse, TCK'nın 2. maddesi gereği ve Adli Sicil Yasası'nın 8. maddesinin son fıkrası gereği, bu hüküm kendiliğinden ortadan kalkar. Bu durumda, böyle bir konu ile ilgili hukuki kişiliğine saygı duyduğumuz YSK Başkanı Algan, 'ihsası rey' anlamında görüş belirtemez. Çünkü, bu konu zaten önlerine gelecektir. YSK, Kurul Başkanı'nın görüşleriyle karar vermez. Heyet halinde toplanır, heyet halinde karar verirler. Bizim kanaatimize göre Tayyip Erdoğan'ın hükmü, 312. maddenin 2. fıkrası değiştiğinden, demin söylediğim yasaların ilgili maddelerin gereği kendiliğinden ortadan kalkmıştır. Tayyip Erdoğan'ın milletvekili adaylığı ile ilgili bizce bir sorun yoktur. Eğer bütün yasalara rağmen farklı bir sonuç ortaya çıkarsa, bu bizim sorunumuz olmaktan çıkar, Türk demokrasisinin, Türkiye'nin sorunu haline gelir. AB ile ilgili ciddi adımlar atmaya hazırlanan Türkiye, inandırıcılığını kaybeder. Çünkü, yasaları çıkartmak başka, uygulamak başkadır. Uygulamadığınız yasaları çıkarırsanız, sizi Edirne'den öteye götürmezler.'' 
     
</TEXT>
</DOC>
