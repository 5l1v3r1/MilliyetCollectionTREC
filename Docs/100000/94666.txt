<DOC>
<DOCNO> 94666 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/09/son/soneko12.html </URL>
<DATE> 2002/07/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Temmuz ayının zam şampiyonu şimdiden belli oldu Limon 
</HEADLINE>
<TEXT>

     Temmuz ayının zam şampiyonu şimdiden belli oldu. Yataklık limonun kilosu 650 bin liradan 1 milyon 500 bin liraya çıktı. 
     Türkiye'nin tek doğal soğuk hava depolarının bulunduğu Ortahisar beldesindeki kayadan oyma mağaralarda bekletilen ''yatak limonu'' fiyatları, fire oranının bu yıl fazla olması sonucu beklenenden çok daha fazla oranda arttı. 
     Çürümemesi için özel bir kağıda sarılarak Şubat ayından itibaren sandıklanan limonun, manav ve merketlerdeki perakende satış fiyatı yüzde 130 oranında artarak, 650 bin liradan 1 milyon 500 bin liraya kadar yükseldi. 
     Haziran ayında 18 ila 20 kilo ağırlığındaki bir sandık limon toptan 8 milyon liraya satılırken, bu ay limonun sandığı 20 ila 22 milyon liraya kadar çıktı. 
     Ortahisar belediye Başkanı Erkal Yandı, limon fiyatlarındaki aşırı artışın, depolardaki fire miktarının yüksek olmasından kaynaklandığını söyledi. 
     Yandı ''Şubat ayında bölgemizdeki depolarda yatağa alınmaya başlanan limonlar, yaz aylarında piyasaya sunulur. Her yıl yaklaşık yüzde 20 ila 30 oranında fira veren yatak limon, bu yıl kesim sırasında Akdeniz Bölgesi'nin aşırı yağışlı olması nedeniyle çok daha fazla miktarda fire vermeye başladı. Kayadan oyma depolarda sandıklarda bekledilen limonlardaki fire oranı bu yıl yüzde 60'a ulaşınca fiyatlar da aniden yükseldi'' dedi. 
     Erkal Yandı, yatak limon fiyatlarının daha da artmasının beklendiğini kaydetti. 
     Ortahisar beldesindeki değişik büyüklükteki 875 kayadan oyma depoda, her yıl yaklaşık 1 milyon sandık 20 bin ton limon depolanıyor. Özel kağıtlara sarılarak yatağa alınan limonlar, yaz aylarında yeniden ayıklanıp, çürükleri seçildikten sonra yeniden sandıklanıp piyasaya veriliyor. 
     





</TEXT>
</DOC>
