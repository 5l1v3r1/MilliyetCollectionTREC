<DOC>
<DOCNO> 77595 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/10/son/soneko28.html </URL>
<DATE> 2002/04/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Anadolu Grubu - Honda ortaklığı sona erdi 
</HEADLINE>
<TEXT>

     Sabancı Grubu'ndan sonra Anadolu Grubu da Japonlarla otomotiv üretimindeki yollarını ayırdı. 
     Anadolu Grubu'ndan yapılan açıklama ile Anadolu Grubu şirketlerinin Honda Otomobil ve Motosiklet Fabrikalarındaki hisselerinin tamamının 37 milyon dolara Honda Motor Company'e devredildiği açıklandı. 
     1992 yılında kurulan Anadolu Honda Otomobilcilik A.Ş.'nin yıllık 
     üretim kapasitesi 30 bin adet düzeyinde bulunuyor. 
     Honda binek otomobillerinin üretim ve pazarlama kuruluşu olan Anadolu Honda, Anadolu Grubu ile Honda Motor Company tarafından yüzde 50-50 ortaklıkla kuruldu. Anadolu Honda'nın 1996 yılında Gebze 
     Şekerpınar'da temeli atılan fabrikasının açılışı Kasım 1997 gerçekleştirildi. 
     Maliyeti 50 milyon dolar olarak açıklanan fabrikada 1997 sonundan itibaren Honda'nın Civic modelinin seri üretimine geçildi. Türkiye pazarının otomobil talebine göre üretim yapması planlanan fabrikanın, aşamalı yatırımla 100 bin otomobil kapasitesine ulaşması ve toplam yatırım tutarının 320 milyon dolar olması bekleniyordu. 
     Honda Anadolu Motosiklet Üretim ve Pazarlama A.Ş. ise 1995 yılında Anadolu Grubu-Honda ortaklığıyla faaliyete geçti. Yıllık 12 bin adet üretim kapasitesi olan tesis, Honda'nın Avrupa'daki üçüncü motosiklet üretim tesisi konumunda bulunuyor. 
     
     Sabancı da çekilmişti 
     Sabancı Holding de 5 Ekim 2001 tarihinde yaptığı bir açıklama ile Toyota Otomotiv'deki son yüzde 25 hissesini, Toyota Motor Corporation'a 49 milyon 198 bin 595 dolar bedelle sattığını bildirmişti. 
     Hisse satışıyla, Toyota üretim şirketinde Sabancı Holding'in hissesi kalmazken, Toyotasa Toyota-Sabancı Pazarlama ve Satış A.Ş'de ise yüzde 65 hissesi bulunuyor. 
     Adapazarı fabrikası Toyota üretim üssü olması yönünde yeniden yapılandırılırken, Türkiye'de üretilen araçların ihracatına da başlandı. 
     






</TEXT>
</DOC>
