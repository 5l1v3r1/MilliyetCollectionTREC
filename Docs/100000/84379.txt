<DOC>
<DOCNO> 84379 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/16/son/sonspo05.html </URL>
<DATE> 2002/05/16/ </DATE>
<TIME>  </TIME>
<AUTHOR>  </AUTHOR>
<HEADLINE>
NBA 'de play - off yarı finaline yükselen son takım New Jersey... 
</HEADLINE>
<TEXT>

     ABD Profesyonel Basketbol Ligi'nde NBA , play-off yarı finallerine kalan son takım New Jersey Nets oldu. Charlotte Hornets önünde, 7 maçlık play-off çeyrek final serisinde 4-1'lik üstünlük sağlayan Nets, Doğu Konferansı finalinde Boston Celtics ile karşılaşacak. 
     Nets, konferans final vizesini aldığı karşılaşmada Hornets'ı 103-95'lik skorla geçti. 
     Nets'te Jason Kidd, 23 sayı, 13 asist ve 7 ribauntla galibiyette önemli rol oynarken, Kerry Kittles 18 sayı, Keith Van Horn ise 16 sayı ve 7 ribauntla salondan ayrıldı. 
     Hornets'ta ise Jamaal Magloire 14 sayı ve 10 ribaunt, Lee Nailon 14 sayı, David Wesley ve Baron Davis ise 13'er sayıyla maçı tamamladılar. 
     Doğu Konferansı'nda Boston Celtics ile New Jersey Nets arasında yapılacak 7 maçlık final serisi, 20 Mayıs Pazartesi günü sabaha karşı New Jersey'de oynanacak maçla başlayacak. 
     Batı Konferansı'nda ise final serisi, 19 Mayıs Pazar günü sabaha karşı Sacramento'da oynanacak Sacramento Kings-Los Angeles Lakers maçıyla start alacak. 
     





</TEXT>
</DOC>
