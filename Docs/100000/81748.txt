<DOC>
<DOCNO> 81748 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/03/ekonomi/eko04.html </URL>
<DATE> 2002/05/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Elimizdeki yabancıyı her an kaçırabiliriz’ 
</HEADLINE>
<TEXT>

     EKONOMİ SERVİSİ 

     Hazine Müsteşarlığı Yabancı Sermaye Genel Müdürü Melek Us, Türkiye’nin şu anda hareket etmek zorunda olduğunu belirtti. İstanbul Sanayi Odası’nın İSO düzenlediği "Uluslararası Doğrudan Yatırımlar Türk Sanayi Açısından Bakış" konulu panelde konuşan Us, "Öyle bir noktadayız ki eğer hareket etmezsek elimizdeki yatırımcıyı da kaçırabiliriz" diye konuştu. 
     Türkiye’nin şu anda hareket etmemesinin mevcut yabancı sermaye pastasındaki payının düşmesine neden olacağını belirten Us, Türkiye’nin yıllık 8 - 10 milyar dolar yabancı sermaye potansiyeli olduğunu, bu nedenle beklemeye tahammülü olmayan bir noktaya gelindiğini söyledi. 
     
Sevr paranoyası var’      Yabancı Sermaye Derneği YASED Genel Sekreteri Abdurrahman Arıman İSO’nun panelinde yaptığı konuşmada, Türkiye’de yatırım yapma kabiliyetine sahip işadamı sayısının azaldığını belirterek, şöyle dedi 
     "Sevr ve kapitülasyon paranoyası olan bir ülkede yabancı sermayeyi konuşuyoruz. Biz kendimizi tanıtmayı pek sevmiyoruz. Ülkeyi pazarlama diyeceğim ama ülkeyi satıyor muyuz gibi intiba da uyandırıyor. Böylelerine vatan haini gözüyle bakıyoruz. Türkiye’de yabancı yatırım konusunda daha istek var mı, yok mu belli değil " 
     
Gelir dağılımı erozyona uğradı      Ekonominin yüzde 9.5 küçüldüğü ve kişi başına gelirin 3 bin dolardan 2 bin 160 dolara inerken ücretler de erezyona uğradı. 
     Mustafa Sönmez’in DİE ve DPT verilerini kullanarak yaptığı araştırmaya göre, reel geliri yüzde 15.2 oranında düşen özel sektör sanayi işcileri, en çok gelir kaybına uğrayan kesim oldu. 
     Üretimde çalışılan saat başına reel ücretler imalat sanayii genelinde yüzde 14.4 azaldı. Düşüş kamu imalat sanayiinde yüzde 12, özel kesimde yüzde 15.2 oldu. Asgari ücretlinin alımgücü de 13.8, memurun yüzde 4 geriledi. 
     



 EKONOMİ 























</TEXT>
</DOC>
