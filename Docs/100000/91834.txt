<DOC>
<DOCNO> 91834 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/24/son/sontur16.html </URL>
<DATE> 2002/06/24/ </DATE>
<TIME>  </TIME>
<AUTHOR>  </AUTHOR>
<HEADLINE>
SP ''DSP'nin idam teklifini yeterli görmüyoruz'' 
</HEADLINE>
<TEXT>

     SP Genel Başkan Yardımcısı Mehmet Bekaroğlu, DSP'nin idam cezasının kaldırılması konusundaki teklifinin iç hukuk ve Anayasa'ya uygunluk açısından eksiklikler taşıdığını savunarak, ''Teklifi yeterli görmüyoruz. Teklif düzeltilse bile Meclis'ten geçeceğine dair siyasi irade göremiyoruz'' dedi. 
     SP Başkanlık Divanı, TBMM'de toplandı. Yaklaşık 1.5 saat süren toplantının ardından SP Grup Başkanvekili Ömer Vehbi Hatipoğlu, Genel Başkan Yardımcısı Mehmet Bekaroğlu ve Lütfü Esengün, DSP Grup yöneticileriyle biraraya geldi. 
     Bekaroğlu, bu görüşmenin ardından Parlamento'da düzenlediği basın toplantısında, idam tartışmaları ve DSP ile yaptıkları görüşme hakkında bilgi verdi. 
     Hükümet'in Ulusal Program'ın gereğini yerine getirmediğini ve bu konuda sıkıştığını ileri süren Bekaroğlu, ''Böyle olmasının temel sebebi Hükümet'tir. Hükümet'in içindeki uyumsuzluklardır'' görüşünü savundu. 
     DSP'nin idam cezasının kaldırılması konusunda vermiş olduğu teklifi yeterli bulmadıklarını bildiren Bekaroğlu, şöyle konuştu. 
     ''Bu teklif, birçok açıdan sorunlarla doludur. AB sürecinde gerekli olanları karşılamadığı gibi iç hukuk ve Anayasaya uygunluk açısından da ciddi sorunlar taşımaktadır. Öncelikle Askeri Ceza Yasası'nda savaş ve yakın savaşın dışında idam cezalarını kapsamaması, Anayasa'ya aykırılık teşkil ediyor. Ayrıca bizim için çok önemli olan, idam cezası müebbet veya ağırlaştırılmış müebbet hapse çevrilecek olanların, ömür boyu cezaevinde kalmalarıdır, cezaevinden bir daha çıkmamalarıdır. Bu düzenleme bunu da karşılamıyor. Sıkı güvenlik rejimi denilen ve yasada tanımlanmayan durumun Anayasa'ya aykırı olup olmadığı da belli değil. Ayrıca teknik anlamda birçok sorunu var. Bunu DSP'ye anlattık.'' Bekaroğlu, teklifin düzeltilmesi halinde bile bunun TBMM'den geçeceğine dair bir siyasi irade göremediklerini bildirerek, DSP ve ANAP'ın Meclis'i çalıştıracaklarına dair bir irade ortaya koyamadığını savundu. 
     Bekaroğlu, iktidar ortaklarının, ''Hükümeti devam ettirme'' eğiliminin AB'nin önüne geçtiğini de söyledi. 
     ''MHP'nin tutumu, şu anda Hükümet'i ve ülkeyi tıkamıştır'' diyen Bekaroğlu, MHP'nin AB karşısında olmak konusunda da samimi olmadığını, bugüne kadar AB ve idam konusunda çok mesafeler kat edildiğini, MHP'nin bunların hepsini onayladığını belirtti. 
     Bekaroğlu, ''Ulusal Program'ı bu hükümet hazırladı, arkasında Öcalan'ın idamı konusunda da 3 liderin imzasıyla Başbakanlık'ta bekletilmektedir'' diye konuştu. 
     Zamanın seçime doğru döndüğünü ifade eden Bekaroğlu, ''Zaman seçime döndüğünde, böyle bir ortamda bunları siyasi malzeme yapmak üzere MHP, Hükümet'i de ülkeyi de kilitlemiştir. Bu sorun, Hükümet sorunudur, bu halledilmedikçe adım atılamaz'' dedi. 
     
     ''KOMİSYON OLUŞTURULSUN, MECLİS ÇAĞRILSIN'' ÖNERİSİ 

     Bekaroğlu, DSP yöneticilerine ilettikleri öneriler konusunda da şu bilgiyi verdi 
     ''Biz, bu konuların bir kısmının yasa bir kısmının da Anayasa değişikliği ile halledilebileceği kanısındayız. Yasa değişikliği ile halledilebilecekler için partiler arasında bir komisyon kuralım. Komisyon yoğun bir şekilde ve süreli olarak çalışsın. Zaman yetiyorsa Meclis açılığında, yetmiyorsa ve aciliyet varsa, ki var görünüyor, o zaman da Meclis olağanüstü çağırılır ve bu konular halledilebilir. Bunun için en uygun zaman Eylül'dür. Anayasa değişikliği konuları gerekiyor. Bunları da Anayasa Uzlaşma Komisyonu çalışır ve halleder. 
     Anadilin öğrenimi konusunda Anayasa'nın 42. maddesi engeldir. Bu değiştirilmeden halledilemez. Katılım Ortaklığı Belgesi'nde ve Ulusal Program'da belirtilen çok önemli konular var. Hükümet bu konuda bir şey yapmamıştır. Dernek kurma, gösteri ve yürüyüş, ifade özgürlüğü... Bu konularda bir şey yapılmadı. Hukuki ve Anayasal engeller duruyor. DGM'ler yerli yerinde. Türkiye, sadece idama kilitlendi, ama 71 yaşında bir kadın, sağlık karnesinde başörtülü fotoğrafı bulunduğu için hastaneye alınmıyor. Bir de bu tarafa bakılmalı. Ciddi konular var ve bunların bir kısmı Anayasa değişikliği gerektiriyor.'' Bekaroğlu, AK Parti'nin Anayasa değişiklik teklifine ise destek vermeyeceklerini sözlerine ekledi. 
     

     
</TEXT>
</DOC>
