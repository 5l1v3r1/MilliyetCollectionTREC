<DOC>
<DOCNO> 54761 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/29/son/sonspo17.html </URL>
<DATE> 2001/11/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Hakyemez "Ukrayna maçında Avrupa 2.si gibi oynadık" 
</HEADLINE>
<TEXT>

     33. Avrupa Erkekler Basketbol 
     Şampiyonası eleme grubu maçında güçlü rakibi Ukrayna'yı da yenerek, 3'te 3 yapan A Milli Takımı'nın genel menajeri Doğan Hakyemez, dünkü 
     maçta sergilenen oyunun kendilerini sevindirdiğini söyledi. 
     Hakyemez, eleme grubu maçları öncesinde Avrupa ikincisi olan kadrodan daha farklı bir kadroyla hazırlandıklarını belirterek, ''Orhun ve Hidayet yoktu. Mehmet Okur ve Harun'un ise sakatlıkları vardı. Ayrıca yurtdışındaki oyuncularımız da kamp başladıktan sonra moralleri bozuk bir şekilde geldiler. Bu şartlar altında ilk iki maçta Avrupa Şampiyonası'ndaki performansımızı gösteremedik ve zorlandık'' diye konuştu. 
     
     'İyi motive olduk' 
     Ukrayna maçına daha iyi motive olduklarını anlatan Doğan Hakyemez, güçlü rakipleri karşısında daha iyi oynadıklarını kaydetti. 
     Hakyemez, Mehmet Okur ve Harun'un sakatlıklarının geçmesiyle takıma güç kattıklarını belirterek, ''Rakibin gücünün bilincinde olmamız, sakatlıkların düzelmesi ve Kerem'in de müthiş performansıyla Ukrayna karşısında Avrupa ikincisi gibi oynadık'' dedi. 
     Eleme grubunda Bulgaristan ile yaptıkları ilk maçta kamuoyunun da rakibi küçümsediğini ifade eden Doğan Hakyemez, ''Bu yüzden o maçta salon dolmadı. Ama dünkü maçta Abdi İpekçi tamamen doldu ve seyircimizin müthiş desteğiyle kazandık'' şeklinde konuştu. 
     
     'Litvanya'yı deplasmanda yeneceğiz' 
     Menajer Hakyemez, grupta 33. Avrupa Şampiyonası'na katılmak için daha çok yolları olduğunu söyledi. 
     Grupta Litvanya, Ukrayna ve Türkiye'nin iddialı olduğunu vurgulayan Doğan Hakyemez, ''Bu 3 takımından 2'si şampiyonaya gidecek. 
     Sonucu üçlü averaj da belirleyebilir. Ancak biz Hollanda ve Litvanya'yı da deplasmanda yenerek, grupta ilk devreyi lider olarak tamamlamak istiyoruz'' diye konuştu. 
     Hüseyin Beşok'un dünkü maçta diğer maçlara oranla oyunda daha az kalmasına da değinen Hakyemez, ''Bizim takımımızda her oyuncu oynayabilir. Hüseyin iyiyken Asım kenarda oturur, Asım iyiyken Hüseyin. Bence Asım dünkü maçta iyi bir performans sergiledi. 
     Hüseyin'in kendi takımında da oynaması lazım. Bizde oynayıp, oynamamak oyuncunun kendisine bağlı'' diyerek sözlerini tamamladı. 
     






</TEXT>
</DOC>
