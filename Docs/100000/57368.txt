<DOC>
<DOCNO> 57368 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/15/son/soneko11.html </URL>
<DATE> 2001/12/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Kademeli emekliliğe ilişkin yeni düzenleme çalışmaları sürüyor 
</HEADLINE>
<TEXT>

     Çalışma ve Sosyal Güvenlik Bakanı Yaşar Okuyan, kademeli emekliliğe ilişkin yeni düzenleme çalışmalarının sürdüğünü belirterek, Anayasa Mahkemesi'nin önerileri doğrultusunda yeni bir düzenleme yapacaklarını bildirdi. 
     Konuya ilişkin açıklamada bulunan Yaşar Okuyan, kademeli emekliliğe ilişkin yeni düzenlemenin, yasa taslağı olarak Ocak ayının ortalarında Bakanlar Kurulu'na, Ocak sonu veya Şubat başında ise TBMM'ye sevk edilebileceğini kaydetti. 
     Kademeli emeklilik ile ilgili basında yayınlanan taslakların kendilerini bağlamadığını anlatan Okuyan, şunları söyledi 
     ''Bunun gibi, şu anda elimizde 40'a yakın taslak var. Çeşitli seçenekler üzerinde hazırladığımız taslaklar mevcut. Ancak, bunların bir kıymeti yok. Basında yayımlanan taslaklar, vatandaşı yanlış bilgilendirmekten başka bir sonuç vermiyor. Çalışmalarımız devam ediyor. Çalışmalar sonuçlandığında, Bakanlar Kurulu'na sevk edeceğiz. 
     Yeni kademeli emekliliğe ilişkin yasa taslağını Bakanlar Kurulu'na önümüzdeki Ocak ayının ortasında sunarız. Ocak sonunda veya Şubat başında parlamentoya sevk edip yasanın çıkmasını sağlarız, diye düşünüyorum.'' 
     
     Anayasa Mahkemesinin önerileri 
     Yaşar Okuyan, yeni düzenlemeye ilişkin, ilgili sosyal taraflardan çeşitli öneriler geldiğini vurgulayarak, çalışmalar sürerken bu önerilerden de yararlandıklarını belirtti. 
     Okuyan, çalışmalarda Anayasa Mahkemesi'nin gerekçeli kararındaki hukuki mütalaayı öne çıkardıklarını bildirerek, şu bilgileri verdi 
     ''Anayasa Mahkemesi'nin önerileri doğrultusunda yeni bir kademeli emeklilik düzenlemesi hazırlayacağız. Resmi Gazete'de yayımlanmış tespitleri dikkate alacağız. Bunun daha sert, daha yumuşak hazırlanması diye bir tarif mümkün değil. Tamamen, Anayasa'nın eşitlik ilkesine uygun bir tablo hazırlayacağız. Esas dikkate alacağımız Anayasa Mahkemesi'nin gerekçeli kararındaki kriterlerdir.'' 
     






</TEXT>
</DOC>
