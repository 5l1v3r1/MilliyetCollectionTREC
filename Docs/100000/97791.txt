<DOC>
<DOCNO> 97791 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/24/son/sontur26.html </URL>
<DATE> 2002/07/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Müftüler Çorum'da biraraya geldi... 
</HEADLINE>
<TEXT>

     Diyanet İşleri Başkan Yardımcısı Mehmet Altunkaya, dinin ideoloji haline getirilmesi ve siyasete alet edilmesinin dine yarar değil, zarar getireceğini söyledi. 
     Diyanet İşleri Başkanlığı Eğitim Dairesi'nce Çorum'da düzenlenen Müftüler Bölge Toplantısı'nda konuşan Diyanet İşleri Başkan Yardımcısı Mehmet Altunkaya, ülkenin kalkınması ve sosyal barışın sağlanmasında din görevlilerinin üstlendiği rolün önemine dikkat çekti. 
     Altunkaya, Müftüler Bölge Toplantılarının merkez ilçe ve taşra teşkilatı arasında diyaloğu sağlamak, din hizmetleri ile ilgili problemleri mahallinde tespit ederek, ortak çözüm yolları üretmek, hizmet verirken toplumu doğru teşvik etmek ve müşterek uygulamayı sağlamak amacıyla düzenlendiğini belirtti. 
     Fert ve toplum hayatında dinin yeri ve öneminin vazgeçilmez olduğunu vurgulayan Altunkaya, şöyle dedi 
     ''Havaya, suya, ekmeğe olduğu gibi dine de ihtiyaçımız var. Dinsiz bir toplum düşünülemez. Dinin din olarak anlatılması, Allah ve Resulü adına konuşulması, hasbi hale getirilmesi gerekir. Dinin ideoloji haline getirilmesi, siyasete alet edilmesi ise dine fayda değil, zarar getirir.'' Diyanet İşleri Başkan Yardımcısı Hüseyin Çınar, Din Eğitimi Dairesi Başkanı Şükrü Öztürk, Din Hizmetleri Dairesi Başkanı Abdurrahman Kahyaoğlu, Din İşleri Yüksek Kurulu Üyesi Zeki Karakaya ile Amasya, Çorum, Sivas ve Tokat il ve ilçe müftülerinin katılımıyla gerçekleştirilen toplantıda konuşan Çorum İl Müftüsü Dursun Kaplan da 13 ilçe müftülüğü, 20 kur'an kursu ve 224 camide 1243 personelle hizmet verdiklerini belirtti. Kaplan, Çorum'da 1 caminin kadrosu olduğu halde münhal bulunduğunu, 24 caminin ise hiç kadrosu olmadığını söyledi. 
     Çorum Büyük Otel'de iki gün sürecek Müftüler Bölge Semineri'nde, Gazi Üniversitesi Çorum İlahiyat Fakültesi Dekanı Prof. Dr. Hasan Onat ve fakülte öğretim görevlileri Doç. Dr. Fazlı Arabacı ve Yrd. Doç. Dr. Osman Eğri, katılımcılara din hizmetlerini anlatacak. Seminerin ardından misafir din görevlilerine Çorum'un tarihi ve turistik mekanları tanıtılacak. 
     





</TEXT>
</DOC>
