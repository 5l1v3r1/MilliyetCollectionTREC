<DOC>
<DOCNO> 62860 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/18/guncel/gun05.html </URL>
<DATE> 2002/01/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Zana 4’ümüzü bırakın 
</HEADLINE>
<TEXT>

Daha önce Demirel tarafından affedilmesine karşı çıkan DEP’li Leyla Zana, üç arkadaşı da serbest bırakılırsa affı kabul edeceği mesajını verdi 
     SALİHA ÇOLAK Ankara 

     ANAP Diyarbakır Milletvekili Sebgetullah Seydaoğlu’nun gündeme getirdiği kapatılan Demokrasi Partisi’nin DEP eski milletvekilleriyle ilgili af’ önerisinin şartlı’ olduğu ortaya çıktı. 10 yıldır Ulucanlar Cezaevi’nde bulunan Leyla Zana ve arkadaşlarının sağlık sorunlarının, af’ için yeterli gerekçe olduğunu söyleyen Seydaoğlu, Cumhurbaşkanı Ahmet Necdet Sezer’in affetmesi halinde Zana’nın bu kez af kararını kabul edeceğini bildirdi. Seydaoğlu, "Ben kendileriyle konuştum. Leyla Zana, diğer milletvekilleriyle Hatip Dicle, Selim Sadak ve Orhan Doğan birlikte affedilmesini istiyor. Eğer Sezer böyle bir af kararı verirse, Zana da affedilmeyi kabul edecek" dedi. 
     Leyla Zana’nın affı kemik erimesi’ nedeniyle daha önce gündeme gelmişti. Zana’nın dosyası 1998’de Cumhurbaşkanı Süleyman Demirel’e gitti. Zana’nın affedilmesi bekleniyordu. Zana, "bu tür bir affı kabul etmeyeceğini" bildirince, prosedür tamamlanmadı ve dosya rafa kaldırıldı. 
     
HADEP, PKK doğrultusunda      ERSAN ATAR Ankara 

     Yargıtay Başsavcısı Sabih Kanadoğlu, HADEP’in, PKK terör örgütünün siyasallaşma çabalarına yardımcı olacak eylemlerinin olduğunu belirtti. Kanadoğlu, dün Anayasa Mahkemesi’nde HADEP’in temelli kapatılması istemiyle açılan davada sözlü açıklama yaptı. Kanadoğlu, HADEP’in ülkenin bölünmez bütünlüğünü tehdit eden eylemlerin odağı haline geldiği için temelli kapatılmasını istediğini belirtti. Mahkeme, 30 Ocak’ta da HADEP yöneticilerinin sözlü savunmalarını dinleyecek. 
     



 GÜNCEL 















</TEXT>
</DOC>
