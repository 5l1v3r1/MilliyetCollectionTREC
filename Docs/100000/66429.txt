<DOC>
<DOCNO> 66429 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/07/son/soneko33.html </URL>
<DATE> 2002/02/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Cari işlemler dengesi 3 milyar 536 milyon dolar fazla verdi 
</HEADLINE>
<TEXT>

     Türkiye'nin cari işlemler dengesi, geçen yılın Ocak-Kasım döneminde 3 milyar 6 milyon dolar fazla verdi. 
     Merkez Bankası, Türkiye'nin Ocak-Kasım dönemine ilişkin ödemeler dengesi sonuçlarını açıkladı. 
     Bir önceki yılın aynı dönemi ile karşılaştırıldığında, 2001 yılı Ocak-Kasım döneminde dış ticaret açığı yüzde 79.3 oranında azalarak 4 milyar 324 milyon dolar oldu. 
     Bu gelişmenin ardındaki başlıca neden olarak ihracat gelirlerinin yüzde 13.2, bavul ticaretinin yüzde 4.6 artması, ithalat harcamalarının yüzde 25.8 oranında azalması gösterildi. 
     Diğer taraftan, 2001 yılı Ocak-Kasım döneminde, diğer mal ve hizmetler ile karşılıksız transferlerden elde edilen net gelirler yüzde 33.2 oranında azalarak 7 milyar 860 milyon dolar oldu. 
     Böylelikle, 2000 yılı Ocak-Kasım döneminde 9 milyar 110 milyon dolar açık veren cari işlemler dengesi, 2001 yılı Ocak-Kasım döneminde 3 milyar 6 milyon dolar fazla ile sonuçlandı. 
     Türkiye'de geçen yıl Ocak-Kasım döneminde bavul ticareti dahil 32 milyar 155 milyon dolar ihracat, altın ithalatı dahil 36 milyar 479 milyon dolar ithalat yaptı. 
     Merkez Bankası, 2001 yılı Ocak-Kasım dönemine ait ödemeler dengesini açıkladı. 
     2000 yılı Ocak-Kasım döneminde, 2 milyar 707 milyon dolar 
     tutarında bavul ticareti gelirinin de ilave edilmesiyle 28 milyar 883 milyon dolar olarak gerçekleşen ihracat gelirleri, 2001 yılı Ocak-Kasım döneminde 2 milyar 831 milyon dolar tutarındaki bavul ticaretinin katkısı ile 32 milyar 155 milyon dolar olarak gerçekleşti. 
     Türkiye'nin 2000 yılı Ocak-Kasım döneminde 1 milyar 845 milyon dolar tutarındaki altın ithalatı da dikkate alındığında, ithalat harcamaları 49 milyar 763 milyon dolarına ulaşırken, 2001 yılı Ocak-Kasım döneminde, 890 milyon dolar tutarındaki altın ithalatı da dahil olmak üzere, ithalat harcamaları 36 milyar 479 milyon dolara düştü. 
     Bu gelişmeler sonucunda, 2000 yılı Ocak-Kasım döneminde 20 milyar 880 milyon dolar olan dış ticaret açığı, 2001 yılı Ocak-Kasım 
     döneminde yüzde 79,3 oranında azalışla 4 milyar 324 milyon dolar olarak gerçekleşti. 
     
     Diğer mal ve hizmet gelir ve giderleri 

     Diğer mal ve hizmet gelirleri ana başlığı altında yer alan turizm gelirleri, bir önceki yılın aynı dönemine göre yüzde 6,5 oranında artarak, 7 milyar 820 milyon dolar oldu. 
     Faiz gelirleri söz konusu dönemler itibariyle yüzde 0,3 oranında azalarak 2 milyar 524 milyon dolara indi. Diğer mal ve hizmet gelirleri ise bir önceki yılın aynı dönemine göre yüzde 38,7 oranında azalarak 6 milyar 638 milyon doları olarak gerçekleşti. 
     Öte yandan diğer mal ve hizmet giderleri incelendiğinde faiz giderlerinin yüzde 17,5, turizm giderlerinin yüzde 1,6 oranında artmasına karşın, diğer mal ve hizmet giderleri yüzde 28,7 oranında azaldı. Sonuç olarak bu kalemler sırasıyla 6 milyar 468 milyon dolar, 1 milyar 657 milyon dolar ve 4 milyar 633 milyon dolar oldu. 
     2001 yılı Ocak-Kasım döneminde, karşılıksız transferler kalemi 
     içerisinde yer alan işçi gelirleri yüzde 37,5 oranında azalarak, 2 milyar 596 milyon dolar olarak gerçekleşti. 
     
     Sermaye hareketleri 

     Doğrudan yatırım işlemlerinde, yurtdışında yerleşik kişilerin yurtiçinde yaptıkları net yatırım bir önceki yılın aynı dönemine göre 2 milyar 259 milyon dolar artarak 3 milyar 161 milyon dolar oldu. 
     Yurtiçinde yerleşik kişilerin yurtdışında yaptıkları net yatırım 372 milyon dolar azalarak 401 milyon dolar olarak gerçekleşti. Sonuç 
     itibariyle, doğrudan yatırımlar net 2 milyar 760 milyon doları giriş gösterdi. 
     Portföy yatırımları kalemine ilişkin gelişmeler incelendiğinde uluslararası sermaye piyasalarından, 2000 yılı Ocak-Kasım döneminde 6 milyar 252 milyon doları tutarında tahvil ihracı yoluyla net borçlanma gerçekleştirilirken, 2001 yılı Ocak-Kasım döneminde 79 milyon dolar tutarında net geri ödeme yapıldı. 
     Diğer taraftan, menkul kıymet yatırımlarında yurtiçinde yerleşiklerin yurtdışında menkul değer alım-satımlarının, söz konusu dönemler itibariyle sırasıyla 649 milyon dolar ve 588 milyon dolar net alımla sonuçlandığı gözlendi. 
     Buna karşın, yurtdışında yerleşiklerin net menkul değer alım-satımlarının, aynı dönemlerde sırasıyla 4 milyar 343 milyon dolar ve 3 milyar 871 milyon dolar net satım gösterdi. 
     Sonuç olarak, portföy yatırımları, 2000 yılı Ocak-Kasım döneminde 1 milyar 260 milyon dolar net giriş, 2001 yılı Ocak-Kasım döneminde 
     ise 4 milyar 538 milyon dolar tutarında net çıkışla sonuçlandı. 
     
     Uzun vadeli sermaye 

     Uzun vadeli sermaye hareketlerinde 2000 yılı Ocak-Kasım döneminde 3 milyar 816 milyon dolar net giriş olurken, 2001 yılı Ocak-Kasım 
     döneminde 925 milyon doları net çıkış gerçekleşti. 
     Bu başlık altında yer alan kalemlerden uzun vadeli döviz kredisi kullanımları 15 milyar 627 milyon dolarından 11 milyar 243 milyon dolarına düşmüş olup, söz konusu azalış, diğer sektörlerin ve bankaların borçlanmasındaki sırasıyla 3 milyar 727 milyon dolar ve 884 milyon dolarlık azalıştan kaynaklandı. 
     Anapara geri ödemeleri 2001 yılı Ocak-Kasım döneminde, 12 milyar 389 milyon dolardan 12 milyar 660 milyon dolara çıktı. 
     Kredi mektuplu döviz tevdiat hesaplarında, söz konusu dönemler itibariyle net olarak sırasıyla 578 milyon dolar ve 492 milyon dolar artış gözlendi. 
     
     Kısa vadeli sermaye 

     Kısa vadeli sermaye hareketleri-varlıklar bölümünün, verilen krediler kaleminde 2000 yılı Ocak-Kasım döneminde 123 milyon dolar tutarında kredi geri dönüşü olduğu, 2001 yılı Ocak-Kasım döneminde ise 757 milyon dolar tutarlarında yurtdışına kredi açıldığı gözlendi. 
     Bankaların yurtdışı muhabirleri nezdindeki döviz mevcutları kaleminde, 2000 yılı Ocak-Kasım döneminde 643 milyon dolar artış, 2001 yılının aynı döneminde 1 milyar 332 milyon dolar azalış oldu. 
     Kısa vadeli sermaye hareketleri-yükümlülükler toplam olarak incelendiğinde, 2000 yılı Ocak-Kasım döneminde 5 milyar 164 milyon dolar artış, geçen yılın aynı döneminde ise 9 milyar 931 milyon dolar azalış gözlendi. 
     Bunun içinde, Bankalarca sağlanan krediler kaleminde 2000 yılı Ocak-Kasım döneminde net 3 milyar 987 milyon dolar kullanım gerçekleşirken, geçen yılın aynı döneminde net 5 milyar 797 milyon doları geri ödeme oldu. 
     Diğer sektörlere ait ticari krediler kaleminde 2000 yılı Ocak-Kasım döneminde net 1 milyar 101 milyon dolar kullanım, 2001 yılı Ocak-Kasım döneminde ise net 1 milyar 758 milyon dolar geri ödeme gerçekleşti. 
     Nakit döviz kredilerinde 2000 yılı Ocak-Kasım döneminde net 177 milyon dolar, 2001 yılı Ocak-Kasım döneminde ise net 211 milyon dolar kullanım oldu. 
     Sonuç olarak, kısa vadeli yükümlülükler kapsamında yer alan sağlanan krediler kalemi, sırasıyla 5 milyar 351 milyon dolar net kullanım ve 8 milyar 262 milyon dolar net geri ödeme gösterdi. 
     Mevduat hesapları, 2000 yılı Ocak-Kasım döneminde 187 milyon dolar azaldı. 2001 yılı Ocak-Kasım döneminde de, özellikle, yurtdışında yerleşik bankaların bankalar nezdindeki hesaplarında gözlenen azalışa bağlı olarak 1 milyar 669 milyon dolar tutarında azalış oldu. 
     Resmi rezervler 2000 yılı Ocak-Kasım döneminde 2 milyar 180 milyon dolar, 2001 yılı Ocak-Kasım döneminde ise 4 milyar 282 milyon dolar azaldı. 
     






</TEXT>
</DOC>
