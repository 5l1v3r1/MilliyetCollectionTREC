<DOC>
<DOCNO> 53859 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/24/spor/spo11.html </URL>
<DATE> 2001/11/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber turu 
</HEADLINE>
<TEXT>

     Şenol Güneş’e büyük onur 
     MİLLİ Takım Teknik Direktörü Şenol Güneş, İstanbul Üniversitesi Beden Eğitimi ve Spor Yüksek Okulu öğretim üyeliğine getiriliyor. Güneş’e önümüzdeki günlerde törenle öğretim üyeliği cüppesi giydirilecek. Bu arada Futbol Federasyonu Başkanı Haluk Ulusoy ile Şenol Güneş’e, Türkiye Futbol Antrenörleri Derneği tarafından Milli Takım’ın Dünya Kupası finallerine katılmasındaki katkılarından dolayı ödül verildi. 
     
     Uruguay karıştı 
     DÜNYA Kupası’na gidecek son takımın belirleneceği baraj maçı için Uruguay’a giden Avustralya, başkent Montevideo’da hırçın taraftarların saldırısına uğradı. FIFA’ya başvuran Avustralyalı yetkililer, can güvenliği sağlanmadığı takdirde maçın tarafsız bir sahaya alınmasını istedi. Gelişmeler üzerine yarın oynanacak karşılaşmanın Güney Amerikalı gözlemcisi İtalyan Stefano Pucci ile değiştirildi. Avustralya Başbakanı Howard da olaya büyük tepki gösterdi. 
     
     Guardiola şoku 
     DOPİNG yaptığı açıklanan Josef Guardiola’ya takımı Brescia ve eski takımı Barcelona sahip çıktı. İki kulübün yöneticileri de İspanyol yıldızın suçsuzluğuna inandıklarını açıkladı. 21 Ekim’deki Piacenza maçı sonrasında alınan idrar örneğinde nandrolone maddesine rastlanan Guardiola, son dönemde doping yapan Stam, Frank de Boer, Davids ve Couto gibi yıldızlara eklendi. 
     
     Ankaragücü’nde tatsız gün 
     KOCAELİSPOR maçının hazırlıklarını sürdüren Ankaragücü’nde teknik direktör Ersun Yanal, sakat olduğunu söyleyen Rogerio’yu antrenmandan kovdu. Doktorun "antrenmana çık" ısrarına rağmen sahaya krampon yerine lastik ayakkabı ile giden Brezilyalı oyuncunun sakat olduğunu söylemesi üzerine sinirlenen Yanal, "Sabah bir şeyin yoktu" diyerek Rogerio’yu idmana almadı. 
     
     Ünlü’den bayan boksörlere ders 
     DÜNYA Şampiyonası’na hazırlanan Bayan Boks Milli Takımı kampını ziyaret eden Spordan Sorumlu Devlet Bakanı Fikret Ünlü, sporculara taktik verirken, "Altınlar sizi bekliyor. Haberiniz olsun" dedi. Türkiye’nin Avrupa şampiyonu ilk bayan boksörleri Hasibe Özer ile gurbetçi Hülya Şahin objektiflere poz verirken, " Şimdi sıra Dünya şampiyonasında" diye konuştular. 
     
     Zola Emre 
     UEFA Kupası’nda, İnter’in deplasmanda, İngiltere’nin Ipswich Town takımı ile oynadığı maçta ilk onbirde görev alan Emre Belözoğlu, İtalyan basınından tam not aldı. La Gazzetta dello Sport yaptığı yorumda "Emre, teknik direktörün olumlu sürprizi. İyi tekniği ve ortaları var. Bazı zamanlarda Zola’yı andırıyor" derken, Corriere dello Sport gazetesi de "Şimdilik oyundaki arzusu ve sürati yeterli" ifadelerini kullandı. 
     
     Uzakdoğu’ya özel kampanya 
     COCA - Cola, futbolseverleri Dünya Kupası’na götürmek için özel bir kampanya düzenliyor. "Coca - Cola Haftanın Yıldızı’yla Dünya Kupası’na" isimli kampanyaya katılanlar arasından her hafta bir kişi, hem 31 Mayıs - 30 Haziran tarihlerindeki maçları takip edecek, hem de mükemmel bir tatil kazanacak. 
     
     Ajan’dan övgü 
     4 - 12 Kasım tarihleri arasında Antalya’da yapılan Dünya Halter Şampiyonası sonrası federasyon başkanı Kenan Nuhut’a mektup gönderen IWF Başkanı Tamas Ajan, Türkiye’ye övgüler yağdırdı. Ajan mektubunda, "Çok kısa bir sürede, özellikle bu zor uluslararası politik ortamda mükemmel bir organizasyon düzenlediğiniz için teşekkür ederim" dedi. 
     
     Anatolia fırtınası 
     DÜNYA Ralli Şampiyonası’nın son ayağı olan İngiltere Rallisi’nde, Anatolia fırtınası esti. Dünya Şampiyonası’na aday olan ralli, İngiltere’de düzenlenen bir toplantıyla Uluslararası Motorsporları Federasyonu FIA yöneticileri ve ünlü ralli takımlarına tanıtıldı. Türkiye Motorsporları Federasyonu Başkanı Mümtaz Tahincioğlu, çok başarılı bir prezantasyon yapıldığını belirterek, "En geç 2003 yılında Dünya Şampiyonası’nı Türkiye’ye getireceğiz" dedi. 
     



 SPOR 
























</TEXT>
</DOC>
