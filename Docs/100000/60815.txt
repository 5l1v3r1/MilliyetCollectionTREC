<DOC>
<DOCNO> 60815 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/06/spor/spo04.html </URL>
<DATE> 2002/01/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Son taksit Telekom'a 
</HEADLINE>
<TEXT>

Trabzonspor, Da Silva’nın 100 bin dolarlık bonservis krizini çözmek için tam 13 bin dolarlık telefon görüşmesi yaptı. Ayrıca Brezilyalılar h l kampa gelemedi 
     Başkan rest çekti 
     BORDO - Mavili kulüp, Brezilyalı Robson Da Silva’nın 100 bin dolarlık bonservis taksidinin ödenip ödenmediğiyle ilgili sorunu çözebilmek için 13 bin dolar 18 milyar lira telefon parası ödedi. Da Silva’nın eski kulübü Portuguese’nin Başkanı Antonio Agusto, Trabzonsporlu yöneticileri, "100 bin dolarlık taksit elimize ulaşmadı. Banka dekontlarının gelmesine karşın, parayı tahsil edemedik. Bu nedenle futbolcuyu göndermiyoruz" diye tehdit etti. 
     
     Belgeler fakslandı 
     YÖNETİM, Brezilyalı Başkan’ın sözleri üzerine tüm belgeleri faksla yeniden Da Silva’nın kulübüne gönderdi. Ancak bu sırada yaşanan yoğun telefon diplomasisi, Trabzonspor’a pahalıya mal oldu. Yöneticiler son 10 gün içindeki Brezilya görüşmeleri nedeniyle 13 bin dolarlık harcama yapmak zorunda kaldılar. Bordo - Mavili yöneticilerin, 25 bin dolar faiz ödemeyi de kabul etmesi üzerine, Portoguese’in Başkanı Agusto’nun yumuşadığı ileri sürüldü. 
     
     Görüşme yok 
     BREZİLYA ile sürdürülen telefon konuşmalarına rağmen yılbaşı tatili nedeniyle ülkelerine giden Da Silva, Jarro ve Aurellio’ya h l ulaşılamadığı da öğrenildi. Brezilyalı üç futbolcunun, uçak rezervasyonları konusunda, kulüpten verilen bilgileri anlamadığı, bu nedenle de bir türlü Antalya kampına katılamadıkları ifade edildi. Trabzonsporlu yöneticilerin bugüne kadar sadece Jarro’nun nişanlısı ile konuşabildikleri belirtildi. 
     
     Trabzon Günlüğü 
     Bushi’yi unuttular 
     KAMP yöneticileri, yeni transfer Bushi’yi otelde unuttular. Arnavut futbolcu, uyandırılacak futbolcular listesine alınmadığı için 07.30’daki kros idmanına geç katıldı. Bushi, apar - topar taksiyle kros sahasına götürüldü. Bordo - Mavili yeni transfer ile Gökdeniz idman eksiklikleri olduğu için otele kulüp otobüsünün ardından koşarak geldiler. 
     
     Şenol geliyor 
     ADANA Mezitlispor’dan büyük umutlarla transfer edilen ancak sakatlığı nedeniyle bir maçta bile forma giyemeyen 19 yaşındaki futbolcu kampın gözdelerinden oldu. Briegel tarafından da yakın takibe alınan Şenol, ortaya koyduğu performans ile herkesi şaşırttı. 
     
     Briegel’den milli övgü 
     KARADENİZ ekibinin teknik patronu Hans Peter Briegel, Türkiye’nin Dünya Kupası’nda yarı final oynayacağını ileri sürdü. Antalya’daki TSYD seminerinde konuşan Alman hoca, "Finali Brezilya, İtalya, Fransa ve Arjantin takımlarından ikisi oynar. Türkiye’nin yarı finale çıkacağını düşünüyorum. Milli Takım teknik anlamda mükemmel. Bence takımın tek eksiği Hami. Şenol Güneş’e haksızlık yapılıyor" dedi. 
     
     Bakan’dan ziyaret 
     KAMPI, TSYD semineri için Antalya’da bulunan Spordan Sorumlu Devlet Bakanı Fikret Ünlü de ziyaret etti. Bakan Ünlü oyunculara başarılar diledi. Ayrıca bugünden itibaren Almanya’nın Werder Bremen ve İsveç’in Göteborg takımlarının da aynı merkezde kamp yapacakları bildirildi. 
     
     Mali kongre heyecanı 
     TRABZONSPOR’UN Mali Kongresi, bugün saat 10.00’da Hamamizade İhsanbey Kültür Merkezi’nde yapılacak. Yönetim kurulu, göreve geldikten sonra ilk kez üyelerin önüne faliyet ve mali bilançoyla ilgili hesap verecek. Mali Genel Kurul’da tüzük değişikliği de üyelerin oylarına sunulacak. Kulübün bir yıllık bütçesinin 13 trilyon lirayı aştığı ifade edildi. 
     



 SPOR 


























</TEXT>
</DOC>
