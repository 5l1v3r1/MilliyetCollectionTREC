<DOC>
<DOCNO> 77606 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/10/son/sonspo13.html </URL>
<DATE> 2002/04/10/ </DATE>
<TIME>  </TIME>
<AUTHOR>  </AUTHOR>
<HEADLINE>
İtalyan basınına göre Ataman'ın Siena'sı finale ipotek koydu 
</HEADLINE>
<TEXT>

     Basketbolda Avrupa Raimundo Saporta Kupası yarı final ilk maçında, kendi sahasında İsrail'in Hapoel Kudüs takımını 98-69 yenen İtalya'nın Montepaschi Siena takımı, İtalyan basınına göre finali ipotek altına aldı. 
     29 sayı gibi önemli bir avantaj yakalayan Montepaschi Siena'da, 
     maçın yıldızı olarak Makedon oyun kurucu Naumoski gösterildi. 
     Antrenörlüğünü Ergin Ataman'ın yaptığı İtalyan ekibinde, 3 aydır forma giyen deneyimli oyuncu Naumoski, bu zamana dek az sayı atan oyun kurucu olarak görev yaparken, Hapoel Kudüs karşısında 26 sayı atarak eski günlerini hatırlattı. 
     La Gazzetta dello Sport, ''Siena, hesabı Naumoski ile kapatıyor'', Corriere dello Sport, ''Siena, Hapoel'i eziyor. Finali ipotek etti'' biçiminde ifadeleri başlıklarına çıkardı. 16 Nisan Salı günü yapılacak rövanş maçı FIBA'nın kararıyla Kudüs'ten Tel Aviv kentine alınırken, Siena takımı güvenliklerini güvence altına alıp İsrail'e gideceklerini açıkladı. 
     Antrenör Ataman, bu takımdaki ilk sezonundaki başarılı grafiği de dikkati çekiyor. Hedefleri arasında olan İtalya Kupası'nı, finalde son saniyelerde Kinder Bologna'ya kaptıran Montepaschi Siena, şimdi tarihinde ilk kez Avrupa kupası kazanmak ve ligde ilk 4'e kalarak gelecek yıl Erkekler Avrupa Ligi'nde mücadele etmek istiyor. 
     






</TEXT>
</DOC>
