<DOC>
<DOCNO> 90248 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/17/spor/aspo.html </URL>
<DATE> 2002/06/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Japonlar’ın ağzından Türkiye düşmüyor 
</HEADLINE>
<TEXT>
KORKUYORLAR 
Çeyrek final için oynanacak maç öncesinde Japon Milli Takım oyuncuları ile basını yıldız futbolcularımıza ve uluslararası tecrübemize dikkat çekti 
     BİLAL MEŞE 

     Rakip küçümsenemez 
     DÜNYA Kupası’nda çeyrek final için oynanacak 90 dakika öncesinde Japon basını ve milli takım yetkilileri Türkiye’nin küçümsenemeyecek kadar önemli bir rakip olduğunu vurguladılar. Tarihlerinde ilk kez bir üst tura çıkan Japonya’nın Fransız hocası Phillipe Troussier, "Bizim için iyi bir eşleşme oldu. Ancak rakibimiz iyi futbolculara sahip, çok tecrübeli bir takım" diye konuştu. 
     
     Boyumuz kısa 
     JAPON medyası ise grup maçlarının en formda oyuncusu Hasan Şaş’ı manşetlerine taşıdı. Hasan’a karşı mutlaka önlem alınması gerektiğini yazan gazeteler, Hakan Şükür’ün de büyük bir golcü olduğunu vurguladılar. Teknik heyetin Hasan - Hakan ikilisini durdurmak için planlar yaptığı belirtilirken, defanslarının kısa boylu olması nedeniyle Türkiye’nin hava üstünlüğünü kullanacağını ileri sürüldü. 
     
     Nakata’dan uyarı 
     SAMURAYLAR’IN yıldızı Nakata da Türk Milli Takımı’nın Avrupa çapında yıldız oyunculardan kurulu olduğunu dile getirdi. Hakan Şükür’ün de Parma’dan takım arkadaşı olan Nakata, "Biz karşılaşmayı galip bitireceğimize inanıyoruz. Ancak bu Türkiye’nin kolay bir rakip olduğu anlamına gelmez. Kadrosunda Avrupa’nın ünlü ekiplerinde top koşturan çok yetenekli oyuncuları var. İşimiz kolay değil" dedi. 
     
Japonya cephesi      3-5-2 oynayacaklar 
     JAPONYA Milli Takımı’nın yarın Miyagi kentinde oynanacak maça 3-5-2 dizilişi ile çıkacağı öğrenildi. Muhtemel kadroları ise şöyle Narazaki - Matsuda, Miyamoto, K.Nakata - Ichikawa, Toda, H.Nakata, Inamoto, Ono - Suzuki, Yanagisawa Morishima 
     
     Hakan Şükür’e dikkat 
     TOKYO’DA yayınlanan yüksek tirajlı Sport gazetesi Hakan Şükür’ün sakatlığını "Müjde" olarak yorumladı. Gazete oynadığı taktirde Hakan Şükür’ün Japonya’ya karşı patlama yapabileceğini belirterek, "Çünkü bizim defans kısa oyunculardan kurulu. Hakan ise boy avantajını çok iyi kullanıyor" diye yazdı 
     
     Amokachi’den bilgi alınacak 
     TÜRKİYE ile oynayacakları maç öncesinde Teknik Direktör Phillipe Troussier’in Türk futboluyla ilgili gereken bilgiyi bir dönem Beşiktaş formasını giyen Amokachi’den alacağı iddia ediliyor. 
     
     Sendai’ye geldiler 
     JAPON Milli Takımı, bugün Türkiye’nin de kamp yaptığı Sendai kentine gelecek. Teknik Direktör Troussier yerel saatleri 14.30’da bir basın toplantısı yaptı. Ayrıca maçın oynanacağı Miyagi Stadı’nda da çalıştılar. 
     



 SPOR 
































</TEXT>
</DOC>
