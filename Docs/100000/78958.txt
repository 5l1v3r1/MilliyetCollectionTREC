<DOC>
<DOCNO> 78958 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/17/son/sontur27.html </URL>
<DATE> 2002/04/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Baba ikna olmuyor, kızının ölüme gidişine sessiz kalıyor... 
</HEADLINE>
<TEXT>

     Konya'da, yaşamı, annesinden nakledilecek böbreğe bağlı olan genç kadına, eşinden böbrek nakli yapılmasına izin vermeyen babaya, köy muhtarı ve ailesinin ikna çabaları da sonuç vermedi. 
     Karaman'ın Ermenek İlçesi'ne bağlı Olukpınarı Köyü'nde oturan baba Hasan Koç 60 , böbrek hastası kızının dramını anlatan haberleri bu sabah ailesi ile birlikte Tv kanallarındaki gazete başlıklarının aktarıldığı programlarda izledi. 
     Aile bireylerinin Tv programları sonrası böbrek hastası kızı Elif Aydoğdu'nun son çare olarak annesinden böbrek nakli yapılması gerektiğini, bu konuda bir risk olmadığını yinelemeleri üzerine yaşlı adam, kararından vazgeçmeyeceğini tekrarladı. 
     Hasan Koç'un gelini Hatice Koç, kendisi ve diğer aile bireylerinin bu konuda çok ısrarcı olmaları üzerine kayınpederinin sinirlenerek, tarlaya gittiğini belirterek, ''Bize önce can, sonra canan, ben karımı kaybetmek istemiyorum, bu konuda bir daha ısrar ederseniz döverim dedi. Biz de korkumuzdan fazlaca üzerine gidemedik'' diye konuştu. 
     Köy muhtarı Hilmi Şimşek de, Hasan Koç'u ile son bir kez daha düşünmesi konusunda ikna etmeye çalıştığını, ancak başarılı olamadığını bildirdi. Şimşek, ''Bu konuda bizler fazla üzerine gidemiyoruz. Eşini, böbreğini kızına vermesi durumunda kaybedeceğini düşünüyor. Onu düşüncesinden vazgeçirmek neredeyse imkansız'' dedi. 
     Birini bakamadığı için evlatlık verdiği 2 çocuk annesi Elif Aydoğdu, iki böbreği de işlevini kaybedince, annesinin böbrekleriyle dokusunun uyum sağladığı belirlenmiş, annesi böbreğini vermeyi kabul ettiği halde, operasyondan iki gün önce babasını ikna edemediği için böbrek nakli gerçekleşmemişti. 
     





</TEXT>
</DOC>
