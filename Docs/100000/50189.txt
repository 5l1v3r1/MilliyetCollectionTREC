<DOC>
<DOCNO> 50189 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/02/son/soneko09.html </URL>
<DATE> 2001/11/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Bayram Meral "İkramiyelerin ertelenme ihtimali var" 
</HEADLINE>
<TEXT>

     Türk-İş Başkanı Bayram Meral, Bakanlar Kurulu kararıyla verilen ikramiyelerin, 1950'li yıllardan bu yana yasal bir gelenek olduğunu ve bunun kaldırılamayacağını, ancak ertelenme ihtimali bulunduğunu söyledi. 
     Devlet Bakanı Kemal Derviş, Hazine Müsteşarlığı'ndaki makamında Türk-İş Başkanı Meral'i kabul ederek, yaklaşık 1 saat görüştü. 
     Meral, çıkışta basına yaptığı açıklamada, ikramiyelerin ertelenmesinin ''bir yıllarının ellerinden alınması'' anlamına geldiğini, Bakan Derviş'in bu konuda kendilerine, yeniden çalışma yapacaklarını söylediğini bildirdi. 
     Meral, ''Resen emeklilik, ikramiyelerin kaldırılması gibi konuların gündeme gelip gelmediği'' şeklindeki soruya karşılık, şunları söyledi 
     ''Tahminim Bakan ya bizi yokladı. Böyle bir çalışma olamaz. Biz kazanılmış haklarımıza kesinlikle dokundurmayız. Siyasilerin amacı, insanlara yeni haklar verdirtmek olmalı. Ağacı budamak kolay ama aşılamak zordur. Siyasiler dalımızı budamaya çalışırlarsa buna izin vermeyiz.'' Meral, haklarının ellerinden alınmasının genel greve çağrı anlamına geleceğini ifade ederken, ''bunun gereğini de yaparız. 
     Sonuçları bize ait değil. Telafisi mümkün olmayan olaylarla karşı karşıya kalırız. Bunu ilettik'' şeklinde konuştu. 
     Meral, görüşmede özelleştirme nedeniyle ücret ve kıdem tazminatlarını alamayanlar ile Çay-Kur'da 2 aydır ücret alamayan çalışanlar ve özelleştirme nedeniyle işsiz kalanların sorunlarını Derviş'e anlattıklarını bildirdi. 
     
     'Tatmin edici bir sonuca varamadık" 
     Meral, görüşmede, 2002 yılı bütçesi ve tedbirleri ile kamuda çalışanların resen emeklilik, ikramiye ve kıdem tazminatları konularını ele aldıklarını belirterek, ''tatmin edici bir sonuca varamadık. Bakan, yeniden bir çalışma yapacak. Haftaya tekrar biraraya geleceğiz'' dedi. 
     Meral, emekliliğini dolduran çalışanlar için bir itirazları olmadığını vurgularken, ''batan bankalar için herşeyin yapıldığı ortamda, kıdem tazminatları ve çalışanların haklarına dokundurmayacaklarını, Bakan Derviş'e ilettiklerini'' kaydetti. 
     






</TEXT>
</DOC>
