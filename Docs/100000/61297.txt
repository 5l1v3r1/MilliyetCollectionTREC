<DOC>
<DOCNO> 61297 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/09/guncel/agun.html </URL>
<DATE> 2002/01/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Yalnız değilsiniz 
</HEADLINE>
<TEXT>

Pek çok şehir gibi İstanbul’u da baştan sona beyaza boyayan kar, sıcak bir evi, karnını doyuracak kadar yemeği olanlar için büyük sevinç kaynağı oldu... 
Ancak aynı şehrin başka köşelerinde onlarca insan ölümle içiçe. Neyse ki onları bulup kanat geren Çocuk Esirgeme Kurumu, şimdiden 162 kişiyi kurtardı bile 
     SEMRA KARDEŞOĞLU İstanbul 

     Sosyal Hizmetler Çocuk Esirgeme Kurumu yetkilileri, kar yağışının etkili olduğu geçen cumadan bu yana İstanbul’u sokak sokak dolaşarak donma tehlikesi altındaki çocukları ve aileleri korumaya aldı. SHÇEK İl Müdürü Kahraman Eroğlu, geçen hafta donarak ölen 14 yaşındaki Sefa Göbel’in annesi ve kız kardeşinin yaşadığı Karagümrük’e gidip orada yaşam savaşı veren aileleri ziyaret etti. 
     
BULGURLA BESLENİYORLAR      Sevda ve kızı Merve Göbel’in evinde soba bile olmadığını gören Eroğlu, ailenin koruma alınması için talimat verdi. Eroğlu, daha sonra 10 metrekarelik odada 1.5 yaşındaki kızı Gölgem ve 8 yaşındaki oğlu Sergen’le yaşayan ve piknik tüpüyle ısınan Selma Samgan’ın konuğu oldu. Çocuklarını zeytin ve bulgur pilavı ile besleyen Samgan, eşinin haftada 15 milyon kazandığını, odaya ise ayda 40 milyon kira verdiklerini belirterek "Soba alamadık, tüple ısınıyoruz. Çabuk bitmesin diye az yakıyorum" dedi. 
     
ÇOCUKLARINDAN AYRILAMADI      Samgan, çocuklarını, onlardan ayrı kalmamak için kurum korumasına vermek istemedi. Eroğlu, bunun üzerine aileye yakacak, yiyecek yardımı yapılmasını söyledi. SHÇEK yetkilileri, daha sonra Veliefendi’de derme çatma barakalarda inceleme yaptı. Burada da altı çocuk sahibi Ali Akın’ın evine gidildi. Çevreden buldukları çalı çırpıyla ısınmaya çalıştıklarını söyleyen Akın Ailesi’nin minik üyelerinin soğuktan adeta moraran ellerini, yüzlerini gören görevliler, ailenin Küçükbakkalköy’deki birimlerinde korumaya alınmasını kararlaştırdı. 
     
162 KİŞİYİ KURTARDIK’      Eroğlu, İstanbul’da kimsenin donarak ölmemesi için çalıştıklarını belirterek geçen cumadan bu yana gece - gündüz gelen her ihbarı değerlendirdiklerini söyledi. Çalışmalar sonucu yaklaşık 150 çocuk, 10 yaşlı ve iki özürlünün kuruma bağlı birimlerde korumaya alındığını kaydeden Eroğlu, "İnsanları bu şekilde bıraksak onlarca kişi donarak ölecekti" dedi. 
     
10 haneye tek tuvalet      Bir kızı bir de oğlu olan Selma Samgan, 10 metrekarelik odada yaşıyor. Bulgur ve zeytinle karın doyuduyor. Yaşadıkları oda Karagümrük’te... 10 haneli bir mahalle. Hepsi aynı tuvaleti kullanıyor. 
     



 GÜNCEL 



















</TEXT>
</DOC>
