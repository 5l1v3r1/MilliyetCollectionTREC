<DOC>
<DOCNO> 60770 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/06/dunya/dun02.html </URL>
<DATE> 2002/01/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Orta Asya’da Amerikan üssü 
</HEADLINE>
<TEXT>

     CENK BAŞLAMIŞ - Moskova 

     Orta Asya’daki askeri varlığını Afganistan operasyonu ardından kalıcı hale getirmeyi hedefleyen ABD’nin, Kırgızistan’da üs kurma çalışmalarına başladığı bildirildi. 
     Rus internet sitesi gazeta.ru’nun haberine göre, Amerikalı teknisyenler bir süredir Kırgızistan’ın başkenti Bişkek Havaalanı yakınlarında bulunan eski bir üssü onarıyor. 180 uzmanın katıldığı onarım çalışmalarının önümüzdeki hafta tamamlanacağını ve üsse önce havada ikmal yapabilen altı adet KC - 135, hemen ardından da F - 15 savaş uçaklarının ineceğini bildirdi. Gazeta.ru, Kırgızistan’daki üssün öncelikle Afganistan’a yönelik saldırılar için kullanılacağını, ancak operasyonun tamamlanmasından sonra da faaliyetine devam edeceğini belirtti. 
     Rus sitesine göre, bu üs uzun dönemde Orta Asya’daki Amerikan askeri varlığının merkezi haline gelecek. 
     



 DÜNYA 











</TEXT>
</DOC>
