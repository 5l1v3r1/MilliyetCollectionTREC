<DOC>
<DOCNO> 89651 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/13/son/soneko27.html </URL>
<DATE> 2002/06/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Dünya Bankası Türkiye'ye verilecek eğitim kredisini ele alacak 
</HEADLINE>
<TEXT>

     Dünya Bankası Yönetim Kurulu, gelecek ay ikinci temel eğitim projesi APL II çerçevesinde, Türkiye'ye 300 milyon dolar tutarında temel eğitim kredisi verilmesini ele alacak. 
     Dünya Bankası Türkiye Temsilciliği'nden yapılan açıklamada, APL II'ye yönelik 300 milyon dolarlık kredinin Temmuz ayında görüşülmek üzere Banka Yönetim Kurulu'nun onayına sunulduğu bildirildi. 
     Açıklamaya göre, bu kredi temel eğitimin ayrılmaz parçası olan okul öncesi eğitim ve özel eğitimi de geliştirecek. İlk temel eğitim programı kapsamındaki eylemleri genişleterek hükümetin 2002 2003-2004 2005 yılları arasındaki temel eğitim programın 
     uygulamasını destekleyecek. 
     Zorunlu eğitimin süresini 5 yıldan 8 yıla uzatan ve temel eğitimin kalitesinin ve yaşamla ilişkisinin artırılmasını şart koşan Temel Eğitim Yasası 1997 yılında yürürlüğe girdikten sonra Türkiye, Dünya Bankası'ndan geniş ölçekli destek talep etti. 
     Dünya Bankası Yönetim Kurulu, 1998 yılında, Türkiye'nin temel eğitim programı uygulamasını destekleyen ve her biri 300 milyon dolar olan iki uyum programı kredisinden ilkini onayladı. 
     Temel eğitim programının bir alt bölümünü finanse eden ilk APL, Türkiye'nin talebi üzerine, Ağustos 1997 Marmara depremi ardından deprem bölgesinde eğitimin sürdürülebilmesi için okulların yeniden kurulması ve diğer eylemleri de kapsayacak şekilde değiştirildi. 
     İlk APL çerçevesinde, kırsal kesimdeki 300 ilkokul yenilendi ve genişletildi, 22 bin 268 köy okuluna eğitim malzemeleri sağlandı, 3 bin ilkokula bilgi teknolojisi sınıfları kuruldu, öğretmenlere ve müfettişleri hizmet içi eğitim sağlandı, depremden zarar gören okullar yeniden inşa edildi. 
     İlk APL'nin 2000 2001 akademik yılı sonunda kapanması planlanırken bu süre Haziran 2003 tarihine kadar uzatıldı. 
     Bunun devamı olan temel eğitim projesindeki ikinci APL programı çerçevesinde, Türkiye çapındaki yaklaşık 3 bin ilkokul için bilgi teknolojisi sınıfı donatımı, yazılımı ve bir eğitim portalının kurulması, yaklaşık 550 köy okulunun, taşımalı okulunun ve yatılı bölge ilköğretim okulu ile pansiyonlu okulunun yenilenmesi, ayrıca okullaşma oranının çoğaltılmasında önemli bir faktör olan 550 taşımalı okulun ve gecekondu bölgesi okulunun yenilenmesi ve genişletilmesine destek verecek. 
     İkinci APL programının destek vereceği programın bölümleri arasında, 4 bin ilkokula eğitim malzemesi temini, ilkokul öğretmenlerine ve müfettişlerine ilave hizmet içi eğitim, mevcut ilkokullarda kurulan 300 yeni ana sınıfının inşaası, döşenmesi, okul öncesi eğitimi temel eğitimin bir parçası olarak geliştirmek için eğitim, öğretim malzemeleri ve küçük çocukların annelerine yaygın eğitim sağlamak için eğitim ve öğretim malzemeleri, özel ihtiyaçları olan çocuklara yönelik 60 okulun ıslahı, genişletilmesi ve döşenmesi, ayrıca özel ihtiyaçları olan çocukların eğitimini geliştirme amaçlı eğitim ve öğretim malzemeleri de yer alıyor. 
     





</TEXT>
</DOC>
