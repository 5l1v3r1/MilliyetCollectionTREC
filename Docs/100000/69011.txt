<DOC>
<DOCNO> 69011 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/22/son/soneko07.html </URL>
<DATE> 2002/02/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Karadeniz'de levrek bereketi... 
</HEADLINE>
<TEXT>

     Karadeniz'de palamutla başlayan ve hamsi ile devam eden bol balık avı son günlerde levrek avı ile devam ediyor. 
     Giresun Balıkçılar Kooperatifi Başkanı Ahmet Necipoğlu, son günlerde kıyı balıkçılarının bolca avladığı levrek balığının, balıkçıları hem şaşırttığını, hem de yüzlerini güldürdüğünü söyledi. 
     Levrek balığının Karadeniz'de nesli tükenen balıklardan birisi olduğunu anımsatan Necipoğlu, iki yıl öncesine kadar Karadeniz'de nesli tükendi diye gösterilen levrek balığının son zamanlarda kıyı balıkçıları tarafından bol miktarda avlanmasının, son derece sevindirici olduğunu belirterek, şunları söyledi 
     ''Balıkçılar olarak son derece şaşkın ancak, oldukça da sevinçliyiz. Çeşitli nedenlerden dolayı levrek balığı nesilinin, diğer kaya balıkları olan karagöz, lendonoz, kötek, mersin balığı ile birlikte Karadeniz'de yok olduğunu düşünüyorduk. Ancak, son iki yıldır Karadeniz'in hemen hemen her yöresinde levrek balığının avlanması, bizleri bir hayli sevindirdi. Levrek balığının sahillerimizde tekrar ürüyerek ortaya çıkmasının nedenini, sahil yolu için denize yapılan kaya dolgular olarak tahmin ediyoruz. Çünkü, bu kaya dolgular, levrek balığına kendini koruyacak ve üreyebilecek güvenli yuvalar oluşturdu.'' Ağırlıkları 1 ila 10 kilo gram arasında olan levrek balığının, kilosu balıkçı tezgah ve manavlarında 5 ila 7 milyon lira arası değişen fiyattan satışa sunulurken, fiyatının pahalı oluşu nedeniyle, daha çok lüsk restoran ve lokantalara satıldığı bildiriliyor. 
     






</TEXT>
</DOC>
