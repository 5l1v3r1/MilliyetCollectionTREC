<DOC>
<DOCNO> 90404 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/17/son/sontur29.html </URL>
<DATE> 2002/06/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Yarın Meclis, Türkiye - Japonya maçından sonra çalışacak 
</HEADLINE>
<TEXT>

     TBMM, Milli Takım'ın yarın Japonya ile yapacağı maçtan sonra çalışmalarına başlayacak. 
     17. Dünya Kupası finallerine katılan Milli Takım'ın yarın sabah Türkiye saati ile 09.30'da başlayacak olan maçını izlemek isteyen milletvekillerini de düşünen siyasi parti grupları, etkinliklerini öğleden sonraya kaydırdılar. 
     Her hafta salı günü saat 11.00'de grup toplantısını yapan MHP ve SP, yarın bu geleneği yıkacak. SP Grubu, maçın bitiminin ardından saat 12.30'da toplanacak. MHP ise yarın grup toplantısı yapmayacak. 
     Meclis'te sabah saatlerinde yapılan basın toplantıları da Milli Takım'ın maçı nedeniyle öğle saatlerine alındı. AK Parti Genel Başkan Yardımcısı Abdülkadir Aksu saat 12.00'de, DYP Grup Başkanvekili Turhan Güven ise saat 14.00'de basın toplantısı yapacak. Yarın, TBMM'de komisyon toplantısı da yok. 
     TBMM Genel Kurulu'nun saat 15.00'te toplanması nedeniyle tüm milletvekilleri ve Meclis personeli Milli Takım'ın maçını izleyebilecek. 
     





</TEXT>
</DOC>
