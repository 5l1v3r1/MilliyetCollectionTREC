<DOC>
<DOCNO> 69981 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/28/son/sondun13.html </URL>
<DATE> 2002/02/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Gürcistan üzerinde ABD-Rusya rekabeti 
</HEADLINE>
<TEXT>

     ABD ve Rusya arasında Gürcistan üzerinde yoğun bir askeri ve diplomatik hareketlilik gözleniyor. 
     Moskova'da bazı yetkililer, ABD'nin Gürcistan'a yerleşmesine Rusya'nın şiddetle karşı çıkacağını belirtirlerken bazı gözlemciler de iki ülkenin Gürcistan'ı artık nüfuz bölgelerine ayırdığını ileri sürüyorlar. 
     Ülkenin önde gelen gazetelerinden İzvestiya'da bugün verilen manşet haberde, El Kaide teröristlerinin bulunduğu bildirilen, Gürcistan'ın Pankisi geçidinde ABD'nin operasyon düzenlemesine Rusya'nın sessiz kalması karşılığında Washington'un da Moskova'ya tavizler vereceği savunuldu. 
     Habere göre Pankisi geçidi karşılığında ABD de, Gürcistan'ın Güney Ossetya ve Abhazya bölgelerinde Rusya'nın elini serbest bırakacak. 
     Gazete, iki ülke arasında böyle bir mutabakatın ''üst düzey yetkililer arasında yapıldığını'' ileri sürerken, alt düzey yetkililerin bundan haberlerinin olmadığını savundu. 
     Basın bu görüşü ileri sürerken, Rusya Parlamentosu alt kanadı Duma'dan da, ''Abhazya'nın Gürcistan'dan bağımsızlığını tanıyalım'' şeklinde sesler yükselmeye başladı. Duma Dış İlişkiler Komisyonu Başkanı Dmitri Rogozin, ''ABD'nin Gürcistan'a askeri uzmanlar yerleşirdiği haberleri teyit edilirse, Duma da, karşılı olarak, Abhazya'nın bağımsızlığının tanınması konusunu gündeme alabilir'' dedi. 
     Öte yandan Abhazya parlamentosunun adı açıklanmayan bir temsilcisi de İnterfaks'a yaptığı açıklamada, ''Abhazya'da bu yıl içerisinde, bu cumhuriyetin Gürcistan'dan ayrılarak Rusya'ya bağlanması ile ilgili bir referandum yapılabilir'' dedi. 
     Abhazya lideri Vladislav Ardzinba ise 26 Ocak tarihinden beri Moskova'da bulunuyor. Ardzinba'nın sağlık nedenleri ile Moskova'da kalmakta olduğu belirtiliyor. 
     Öte yandan, BM Genel Sekreteri'nin Gürcistan ile ilgili özel temsilcisi Dietr Boden, Gürcü-Abhaz çatışması ile ilgili görüşmelerde bulunmak üzere bir günlük bir ziyaret için bugün Moskova'ya geldi. 
     Rusya Genelkurmay Başkanlığı temsilcisi Aleksandır Çuykov da İzvestiya gazetesine yaptığı açıklamada, ABD'nin Pankisi geçidinde operasyon yapmak üzere bu ülkeye 500-600 komando yerleştirmiş olduğunu belirtirken, bu birlikler arasında bulunan haberleşmecilerin, Çeçenistan'daki Rus güçlerini de dinleyeceklerini kaydetti. 
     İzvestiya'nın haberine göre, Pankisi'ye yönelik ABD operasyonu her an başlayabilir. 
     
     Rusya, asker çekmeyi erteliyor 
     Gürcistan'da asker bulunduran Rusya'nın bu birliklerini çekmekte aceleci davranmayacağı da açıklandı. 
     Rusya'nın Gürcistan'da bulunan ve Tiflis yönetiminin kapatılmasını istediği üslerin boşaltılmasının 14 yılı bulabileceği bildirildi. 
     Rusya Savunma Bakan Yardımcısı Aleksandır Koshovan, iki ülke arasında yapılan anlaşmalar gereği Vaziani ve Gudaua üslerini boşalttıklarını, başkent Tiflis'ten de asker çekmekte olduklarını belirtti, ''ancak diğer iki üs olan Akhalkalaki ve Batum'dan çekilmemizin tamamlanması 14 yılı bulabilir'' dedi. Yetkili, SSCB'nin dağılma sürecinde Avrupa'daki Rus birliklerinin hızla çekildiğini ve bunun bir çok soruna yol açtığını belirterek, ''aynı sorunlarla karşılaşmamak için Gürcistan'dan, Avrupa'dan çekildiğimiz hızla çekilemeyiz'' dedi. 
     
     İvanov ve Powell Gürcistan'ı görüştü 
     ABD ve Rusya Dışişleri bakanları Colin Powell ve İgor İvanov arasında yapılan telefon görüşmesinde, Gürcistan konusu ele alındı. 
     Rusya görüşmede, bölgenin çıkar alanı olduğunu belirtti ve kaygılarını iletti. 
     Rusya Dışişleri Bakanlığının bugün yaptığı açıklamaya göre İvanov görüşmede, ''ABD birliklerinin Gürcistan'da anti-terör operasyona başlamalarının bölgede durumu daha da zorlaştıracağını, Washington'un, Moskova'ya danışmadan bu tür adımlar atmaması gerektiğini'' bildirdi. 
     Powell da karşılık olarak, böyle bir operasyon için gereken birlikleri bu ülkeye gönderme ile ilgili bir karar alınmadığını, yalnızca, Gürcü özel birliklerini terörizme karşı eğitmek üzere küçük bir uzmanlar grubu gönderdiklerini belirtti. 
     Powell, Rusya'nın kaygılarını dikkate alacaklarına da söz verdi. 
     İvanov, Gürcistan'ın bağımsız bir ülke olarak dış ilişkileri ile ilgili tercihlerini yapmakta serbest olduğunu belirtirken, Kafkasya bölgesinin Rusya'nın doğrudan çıkar alanı olduğu için bu bölgedeki gelişmelere ilgisiz de kalamayacaklarını ifade etti. 
     






</TEXT>
</DOC>
