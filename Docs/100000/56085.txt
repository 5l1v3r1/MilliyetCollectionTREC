<DOC>
<DOCNO> 56085 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/07/son/sontur19.html </URL>
<DATE> 2001/12/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Kadınlar bugün işe pantolon giyip gitti... 
</HEADLINE>
<TEXT>

     Kamu Emekçileri Sendikaları Konfederasyonu'nun KESK öncülüğünde, kamuda çalışan kadın personelin, ''işyerlerinde pantolon giyme hakkını elde edebilmek için başlattığı'' eyleme, yurt genelinde katılım oldu. 
     Samsun'da, Anadolu Kız Meslek ve Kız Meslek Teknik Lisesi önünde toplanan bir grup kamu çalışanı kadın personel, işyerlerinde pantolon giyme yasağının kaldırılmasını istedi. 
     KESK Kadın Komisyonu adına basın açaklaması yapan Serap Öztürk, kamu çalışanlarının büyük bölümünün eyleme destek verdiğini belirterek, ''Kılık-kıyafet yönetmeliğinin çağdaş normlara göre değişmesi ve kadınların işyerlerinde pantolon giyebilmesi için mücadeleye devam edeceğiz'' dedi. 
     
     İzmit 
     İzmit'te, Eğitim-Sen Kocaeli Şube Sekreteri Rahime Demir, eylemle ilgili yaptığı açıklamada, çalışma yaşamında kadına yönelik cinsiyetci bakış açısının değişmesi gerektiğini söyledi. 
     Demir, kadınların evde, okulda ve toplumsal yaşamda karşılaştıkları olumsuz koşulları değiştirmek istediklerini belirterek, şunları söyledi 
     ''Kadınların özgürlüklerini sınırlayıcı, onları ikinci sınıf gören zihniyetler yıkılmalıdır. Kılık Kıyafet Yönetmeliği'nin çağdaş normlara göre değiştirilmesini ve kadınların pantolon giyebilmesini istiyoruz. Kadınların pantolon giymesini yasaklayan, kadın bedeni üzerinde kontrol ve baskı kurmak isteyen cinsiyetçi ve muhafazakar ideolojiler, demokrasinin ve özgürlüklerin en büyük düşmanıdır.'' 
     
     Çorum 
     Çorum'da, işyerlerine pantolonla gelen kadın memurlar, öğle tatilinde Defterdarlık binası önünde toplanarak basın açıklaması yaptılar. 
     KESK Çorum Şubeler Platformu Dönem Sözcüsü Sevim Filiz, KESK'in başlattığı ''Ayrımcılığa karşı kadınlar için eşitlik hemen şimdi'' kampanyasının 15 Mart 2002'e kadar süreceğini belirtti. 
     Kılık Kıyafet Yönetmeliği'nin çağdaş normlara göre değişmesi ve pantolon giyebilmenin önündeki engellerin kaldırılması gerektiğini kaydeden Filiz, ''Çalışma yaşamında kadına yönelik cinsiyetci bakış açısı değişmeli, terfi ve atamalarda eşitlikçi davranılmalıdır. Çocuk yardımı günün koşullarına uygun olarak belirlenmelidir. ILO standartlarına uygun olarak doğum öncesi 2 ay, doğum sonrası 1 yıl ücretli izin verilmelidir'' dedi. 
     






</TEXT>
</DOC>
