<DOC>
<DOCNO> 69486 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/25/son/sontur17.html </URL>
<DATE> 2002/02/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Türk akademisyenler kazançta dünyanın gerisinde... 
</HEADLINE>
<TEXT>

     Türk bilim adamları, 15 ülkedeki akademisyenlerin kişisel satın alma gücünün karşılaştırıldığı araştırmada, son sıralarda yer aldı. 
     AB'nin eğitim içerikli resmi yayın organı KORDIS Focus, Ocak ayı sonunda dağıtılan sayısında, İngiltere Öğretim Üyeleri Sendikası NATFHE'nin akademisyenlerin kazançlarıyla ilgili araştırmasına yer verdi. 
     Araştırmada, AB üyesi Finlandiya, Fransa, Almanya, Yunanistan, İngiltere, İtalya ve İspanya ile AB dışındaki Avustralya, Kanada, Çek Cumhuriyeti, Japonya, Meksika, Norveç, Türkiye ve ABD'deki akademisyenlerin yıllık gelirleri karşılaştırıldı. 
     OECD'nin 1998 yılı istatistikleri dikkate alınarak yapılan değerlendirmeye göre, akademisyenlerin en fazla satın alma gücüne sahip olduğu ülkeler arasında ilk üç sırayı Kanada, İtalya ve ABD alıyor. 
     Türkiye'nin 13. olduğu sıralamada, Çek Cumhuriyeti en sonda yer alıyor. 
     
     "Ciddi bir problem" 
     Üniversite Öğretim Üyeleri Derneği Başkanı Prof. Dr. Kadir Erdin, konuyla ilgili bir akademisyenin 20-30 yılda yetiştiğini, öğretim üyelerinin diğer devlet memurları 
     gibi algılanmaması gerektiğini belirterek, ''Bugün üniversitelerimizde ekonomik nedenlerle kalite giderek düşmektedir. Avrupa'ya yüzünü dönmüş Türkiye'nin yüksek öğretimde yaşanan sorunları görmezden gelmesi, ülkenin geleceği ve dünya ile yarış açısından son derece sakıncalıdır'' diye konuştu. Son yıllarda öğretim elemanlarının gelir düzeylerinin enflasyon karşısında aşındığını ve satın alma gücünün düştüğünü, diğer iş alanlarına göre de maaşlarının gerilediğini ifade eden Prof. Erdin, şunları kaydetti ''Maaşların yetersizliği yalnızca bir meslek grubunu ilgilendiren bir sorun olmayıp üniversitelerimizi zayıf düşürmektedir. Bu kurumların verdiği eğitimi, yaptığı araştırmaların niteliğini ve niceliğini büyük ölçüde sınırlamaktadır. Sorun, bugünün ve yarının öğrencilerini etkilediği gibi, Türkiye'nin ekonomik ve sosyal gelişmesini frenleyen ciddi bir problemdir. İlgilileri sorunu çözmeye davet ediyoruz.'' 
     






</TEXT>
</DOC>
