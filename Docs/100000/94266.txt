<DOC>
<DOCNO> 94266 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/07/son/sondun12.html </URL>
<DATE> 2002/07/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Irak basını "ABD, önümüzdeki kış saldıracak" 
</HEADLINE>
<TEXT>

     Irak'ta yayımlanan Babil gazetesi, ABD'nin ömünüzdeki kış Irak'a saldıracağını iddia etti. 
     Irak Devlet Başkanı Saddam Hüseyin'in büyük oğlu Uday'ın takma adla gazetede yer alan yazısında, silah denetçilerinin Irak'a dönüşlerinden iki hafta ya da bir ay sonra Irak'a saldırı düzenleneceği öne sürüldü. 
     ''Gelecek kış Irak'a saldırmayı düşünüyorlar, çünkü 2004'te ABD'de başkanlık seçimleri yapılacak'' görüşüne yer verilen yazıda, ABD'nin bölgeyi parçalama planı yaptığı, bu planın Bahreyn'in İran'a katılmasını ve ABD'nin Irak'a saldırmasını öngördüğü iddia edildi. 
     Kuveyt'te İran nüfuzunun arttığına işaret edilen yazıda, bu ülkede din okulları sayısının arttığı ve İslami çatışmaların başgösterdiği belirtildi. 
     Irak'ın Filistin'e yaptığı yardımlara dikkat çekilen yazıda, ambargonun kaldırılmasının, Irak'ın doğrudan siyonist-Arap çatışmasında yer alacağı anlamına geldiği savunuldu. Yazıda, Amerikan planının uygulanması ve Filistin İntifada'sının bastırılması için Irak'ın vurulmasının gerekli olduğu öne sürüldü. 
     Avrupa Birliği, Çin ve Rusya ile diğer birçok ülkenin karşı çıkmasına rağmen Irak'ın neden vurulmak istenildiği sorusunun irdelendiği yazıda, ''çünkü Irak sorununun Filistin sorunu ile doğrudan ilgili olduğu'' görüşü savunuldu. 
     





</TEXT>
</DOC>
