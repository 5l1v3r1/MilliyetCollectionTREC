<DOC>
<DOCNO> 87571 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/02/son/sontur20.html </URL>
<DATE> 2002/06/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Çiller "Türkiye yeni bir hükümetle birlikte seçime gitmeli" 
</HEADLINE>
<TEXT>

     DYP Genel Başkanı Tansu Çiller, ''Türkiye, artık yeni bir hükümete ve onunla birlikte seçime gitmeli'' dedi. 
     Çiller, kendisinin de oturduğu Yeniköy Mahallesi'ndeki muhtarlık seçimleri için, Yeniköy İlköğretim Okulu'nda 1467 numaralı sandıkta oy kullandı. 
     Daha sonra DSP Genel Başkanı ve Başbakan Bülent Ecevit'in yaptığı açıklamaya ilişkin, basın mensuplarının sorularını yanıtlayan Çiller, sandığın demokrasi için vazgeçilmez bir unsur olduğunu belirterek, sandıktan korkmamak gerektiğini söyledi. 
     Bugün ülkenin en büyük meselesinin Siyasi Partiler ve Seçim yasalarının değiştirilmesi olduğunu ifade eden Çiller, şunları kaydetti 
     ''Çünkü demokrasi, zaman zaman yüzde 80'lik dağılmış, bölünmüş, parçalanmış bir çoğunluğu, yüzde 20 gibi imtiyazlı bir azınlığın tahakkümü altına sokabiliyor. Hatırlamak lazım, sayın Ecevit, laik cumhuriyet konusunda hassasiyeti olan bir lider, ama sayın Erbakan ile koalisyon yaptı. MHP, bizzat Erbakan'ın partisiyle birlikte seçime girdi.'' 
     
     ''2 TURLU SEÇİM SİSTEMİNİ GETİRELİM'' 
     Çiller, tüm siyasi partilere ''bu işi Meclis'te çözme'' çağrısında bulunarak, ''Şimdi tarihi bir fırsat var. Sandık gelmeden önce bütün partiler biraraya gelerek tercih sistemini, 2 turlu seçim sistemini getirelim ve yüzde 10 barajını indirmeyelim'' dedi. 
     Bütün bunlara talip olduğu için azınlık hükümetine de talip olduğunu ifade eden Çiller, 5 yıldan beri büyük bir sıkıntı yaşandığını kaydetti. 
     Çiller, ''1998 krizini yaşadı bu millet, bu iktidar uzantıları altında. 1999, 2000, 2001, 2002... Artık gitmiyor. Bu boşluğu millet görüyor. Onun için azınlık hükümetine talibiz dedik. Seçime götürecek formülasyonlara da hazırız. Dolayısıyla makulü Türkiye'nin yakalaması lazım. Artık görmemiz lazım. Bu yönetim boşluğu ile Türkiye, ne AB'ye girebilir, ne de bir Ortadoğu operasyonunu kaldırabilir'' dedi. 
     ''Türkiye, artık yeni bir hükümete ve onunla birlikte seçime gitmeli'' diyen Çiller, şöyle devam etti 
     ''Biz, sayın Ecevit'e 5. parti iken, seçime götürmesi şartıyla azınlık iktidarını vermiştik. Bu defa Siyasi Partiler ve Seçim Yasası konusunda Meclis'te en kuvvetli iradeyi gösteren biziz. Seçime götürme iradesi bizde var. Türkiye artık bu başlangıcı yapmalı. Türkiye sandıktan, milletten korkmamalı. Zaten eğer bu liderler bu yasaları yapmazlarsa, millet tabanda bunu yapacak.'' DYP Genel Başkanı Çiller, bir başka soru üzerine de seçim için sonbaharın makul bir zaman olduğunu söyledi. 
     ''Seçime gidilmemesi halinde neler olur '' şeklindeki soruyu Çiller, ''Birileri bir gün 'olmaz böyle gitmiyor, seçime git' der. Git demeden, gitmek lazım'' diye yanıtladı. 
     





</TEXT>
</DOC>
