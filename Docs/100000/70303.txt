<DOC>
<DOCNO> 70303 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/02/dunya/dun01.html </URL>
<DATE> 2002/03/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Abhazya’ya Türk askeri 
</HEADLINE>
<TEXT>

     CENK BAŞLAMIŞ Moskova 

     Rus basını, ABD’nin Gürcistan’ın Abhazya bölgesine Türk barış gücü askerleri yerleştirilmesi için Moskova’ya baskı yapmaya çalıştığını yazdı. 
     Komünist eğilimli Zaftra gazetesi, ABD’li yetkililerle Rusya Başbakanı Mihail Kasyanov arasında yapılan son görüşmelerde Washington’ın sekiz maddeden oluşan bir ’istekler listesi’’ sunduğunu yazdı. Listede, askeri konularla ilgili üç madde yer alıyor. Bunlar, Abhaz ayrılıkçılarla Gürcü hükümet güçleri arasında çatışmaların yaşandığı Abhazya’ya Türk, Karabağ’a Fransız barış gücü birlikleri, Moldova’da Ruslar’ın yaşadığı Predinyester bölgesine ise NATO askerleri yerleştirilmesi. 
     Gazete, ABD’nin Rusya Devlet Başkanı Vladimir Putin’in süresinin dolmasından önce istifa etmesi halinde yerine Kasyanov’u gelmesini istediğini öne sürdü. Radikal komünistlerin yayın organı olan Zaftra’nın gizli servisler içinde iyi kaynakları bulunduğu biliniyor. Zaftra’da yer alan iddiaların benzerine, internette Çeçen tarafının görüşlerini yansitan Kavkaz sitesi de yer verdi. 
     Abhazya, 1990’ların başında tek yanlı bir kararla Gürcistan’dan bağımsızlığını ilan etmişti. Abhazya’nın bağımsızlığını hiçbir ülke tanımadı, ancak Gürcistan kendisine ait bu bölgede denetim de sağlayamadı. Abhazya’ya Türk barış gücü askerleri gönderilmesi daha önce de gündeme gelmişti. 
     
     ABD mart ortasında Gürcistan’da 
     ABD’li özel kuvvet mensuplarının mart ayının ikinci yarısında Gürcistan’a gelmesi bekleniyor. Rus İnterfaks Ajansı’nın haberine göre, Gürcistan Savunma Bakanlığı temsilcisi Miryan Kiknadze, ABD askerlerinin anti - terör operasyonları düzenleyecek özel birliklere eğitim vereceğini açıkladı. Gürcistan’da görev yapacak askeri uzman sayısının 200 dolayında olması bekleniyor. 
     



 DÜNYA 










</TEXT>
</DOC>
