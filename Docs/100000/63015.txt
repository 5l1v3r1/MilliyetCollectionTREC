<DOC>
<DOCNO> 63015 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/18/son/sontur22.html </URL>
<DATE> 2002/01/18/ </DATE>
<TIME>  </TIME>
<AUTHOR>  </AUTHOR>
<HEADLINE>
General Dostum Ankara'da 
</HEADLINE>
<TEXT>

     Afganistan'daki etnik gruplara eşit mesafede kalmaya özen gösteren Ankara, Özbek General Raşid Dostum'un Ankara ziyaretinin bu dikkatli tavrı zedelememesine çalışıyor. 
     Geçici hükümetin kurulmasıyla şimdilik istikrara kavuşan Afganistan'dan, ailesini görmek için dün Ankara'ya gelen Savunma Bakan Yardımcısı Dostum'un, bugün Genelkurmay Başkanlığı yetkilileriyle biraraya geldiği öğrenildi. 
     Dışişleri Bakanlığı ile henüz resmi temasa geçmeyen Dostum, hafta sonunda da zamanını ailesine, sağlık kontrolüne ve diğer görüşmelerine ayıracak. Dostum'un diş kontrolünden geçeceği öğrenildi. 
     Özbek Generalin, Başbakan Bülent Ecevit ve Dışişleri Bakanı İsmail Cem ile olası görüşmelerinin takviminin de henüz belirlenmediği, bunun için Ecevit ve Cem'in ABD'den dönüşlerinin beklendiği bildirildi. 
     Afganistan Büyükelçiliği'nden bir yetkili dün yaptığı açıklamada, Dostum'un ''kişisel bir ziyaret için Ankara'ya geldiğini, ancak Ecevit ve Cem'in yanı sıra Başbakan Yardımcıları Devlet Bahçeli ve Mesut Yılmaz ile de görüşeceğini'' söylemişti. 
     






</TEXT>
</DOC>
