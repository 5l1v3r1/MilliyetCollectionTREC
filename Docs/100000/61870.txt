<DOC>
<DOCNO> 61870 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/12/guncel/gun08.html </URL>
<DATE> 2002/01/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Oyun başına ücret olur mu 
</HEADLINE>
<TEXT>

ÇAPRAZ ATEŞ 
     ELİF KORAP 

     Devlet Tiyatrosu’nda çok çalışanla az çalışan oyunculara, hatta hiç çalışmayanlara aynı maaşın verilmesi tartışmalara yol açtı. Bazı sanatçıların yıllarca hiçbir oyunda görev almadığı, bazılarının beş senede ancak bir kere sahneye çıktığı belirlendi. Buna rağmen, düzenli çalışan sanatçılarla aynı maaşı alıyorlar. Oyun başına sözleşme yapılması, başarılılara teşvik verilmesi önerileri yapılıyor. Görüşler şöyle 
     
     Atsız Karaduman DT oyuncusu 
Çalışan kazanmalı      İki - üç oyunda oynayan arkadaşlar da, hiç oynamayanlar da aynı parayı alıyor. Yıllardır Devlet Tiyatro yasasının eskidiğini, değişmesi gerektiğini söylüyoruz. Oyun başına sözleşme yapılmalı. Çok çalışan daha çok para almalı. Ancak bu sistemden kaynaklanan bir aksaklık. Genel Müdür ya da müdürler değişse bile, bu hatalar düzelmez. Çalışanların da hakkı yeniyor. Ücretlendirme, aksaklıklardan sadece biri. Rotasyon sistemi getirilerek, oyuncuların tüm Türkiye’de görev yapmaları sağlanmalı. Yoksa tüm oyuncular aynı kentte yığılıyor. 
     
     Osman Wöber İDT Müdürü 
Proje başına olmalı      Çok çalışanla az çalışanın aynı maaşı alması elbette doğru değil. Sanatçılarla proje başına sözleşme yapılmalı. Bu konuda sistemdeki eksiklikler yıllardır gündemde. Bunun bir an önce düzenlenmesi gerekiyor. 
     
     Nesrin Kazankaya Eski İDT Müd. 
Sistem ele alınmalı      Sistemin yeniden yapılandırılması gerek. Bu adaletsizlik iş alanları çoğaltılarak giderilebilir. İnsanlar evde oturmak için sanatçı olmuyorlar. Bundan memnun olanlar da elbette var, ama çok kişinin bundan mutsuz olduğunu düşünüyorum. Ücret politikasının değiştirilmesi, aksaklıkları tek başına düzeltmez. Sistem tümden ele alınmalı. 
     
     Yücel Erten Eski DT Müdürü 
Maaşlar ödenmeli      Sanat da elbette bir yarış ortamıdır. Böyle bir yarışta emeğin ve çabanın daha doğru değerlendirilmesi gerekir. İnsanlar emekleri, başarıları oranında ücretlendirilmeli. Ancak bunu yaparken, kazanılmış haklar yok edilmeden, özendirici yeni önlemler alınmalı. Maaşlar yine ödenmeli ancak, insanlar başarıları ve çalışmaları oranında ödüllendirilmeli. 
     
     Şükrü Türen İŞT Genel Müdürü 
Mağdur olurlar      Adil olan daha çok çalışanın daha çok kazanması. Ancak bu sanatta daha karmaşıktır. Sanatçıların, sanatçı kalabilmeleri için ödenekli kurumlar oluşturulmuştur. Sanatçıların mağdur duruma düşmemeleri için maaş almaları gerekir. Beş oyunun var 500, bir oyunun var 100 milyon alacaksın denemez. Oyun başına para olmaz. Oyunculara yaşayabilecekleri bir maaş mutlaka verilmeli. Bu sefer de çok başarılı, ancak az görev alan oyuncuların hakkı yenmiş olur. 
     
     Tuncer Cücenoğlu Yazar 
Sanattan koparlar      Ödenekli kurumlardaki sanatçılar mutlaka maaşlarını almalılar. Sanatçılık herhangi başka meslekle karıştırılmamalı. Ayrıca oynadıkları oyun başına da para almalılar. Bu maaş sanatçılara ödenmezse, çoğu sanattan kopar. Büyük bir işsizler ordusu oluşur. 
     



 GÜNCEL 





















</TEXT>
</DOC>
