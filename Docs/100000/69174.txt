<DOC>
<DOCNO> 69174 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/23/son/sontur09.html </URL>
<DATE> 2002/02/23/ </DATE>
<TIME>  </TIME>
<AUTHOR>  </AUTHOR>
<HEADLINE>
"İstanbul'a tüp geçit faciaya davetiye çıkartır" 
</HEADLINE>
<TEXT>

     Boğaziçi Üniversitesi Mühendislik Fakültesi İnşaat Mühendisliği Bölümü Öğretim Üyesi ve Türkiye Deprem Vakfı Başkan Yardımcısı Prof. Dr. Semih Tezcan, İstanbul Boğazı'nda, Üsküdar-Sarayburnu arasında batırma tüp tünel inşa edilmesinin, ''dünyanın en büyük denizaltı tünel faciasına'' davetiye çıkarmaktan başka bir şey olmayacağını savundu. 
     Prof. Dr. Tezcan, batırma tüp tünellerin pahalılığı, güvensizliği, inşaat süresinin uzunluğu ve finansman zorluğu çıkarması gibi nedenlerle artık dünyada terk edilmekte olduğunu söyledi. 
     Gebze-Halkalı arasında planlanan 76 kilometre uzunluğundaki ''Marmaray'' metro ve demiryolu güzergahının, İstanbul Boğazı'nı su altından Üsküdar-Sarayburnu arasında 1800 metre batırma bir tüp tünel ile geçmesinin öngörüldüğünü hatırlatan Prof. Dr. Tezcan, bu tünelin geçeceği yerde uzman kuruluşlarca çok sayıda sondaj yapıldığını, bu sondaj raporlarının İTÜ Zemin Mekaniği laboratuvarlarında değerlendirilerek, sonuçlarının bilimsel dergilerde yayınlandığını kaydetti. 
     Prof. Dr. Tezcan, batırma tüp tünelin inşaatının başarılı sonuç alınmasını engelleyebilecek kadar yüksek risk taşıdığını, çünkü İstanbul Boğazı'ndaki türbülanslı akıntının, Çanakkale Boğazı'ndakinden çok daha hırçın olduğunu belirterek, akıntısı bu kadar şiddetli bir bölgede, en az 50 metre derinlikte dalgıçların saatlerce mekanik işlemler yapabileceğine dair hiçbir deneme dalışı yapılmadığını kaydetti. 
     Bu eksikliğin çok büyük bir tasarım ve mühendislik hatası olduğunu savunan Prof. Dr. Tezcan, bugüne kadar batırma tüp tünelleri hep sığ göl ve körfezlerde inşa eden yabancı firmaların, Boğaz'ın ters akıntılı ve türbülanslı sularında dalgıçların çalışamaması gibi büyük bir sürprizle karşılaşacağını öne sürdü. 
     Prof. Dr. Tezcan, ayrıca batırma tüp tünelin çevreye vereceği zararın boyutlarının da çok büyük olacağını ifade ederek, şu görüşü dile getirdi 
     ''Deniz dibinde tarama yolu ile en az 700 bin metreküp kazı ve bir o kadar da dolgu yapılacaktır. Bu kazı ve dolgunun yaratacağı çamur deryası denizde tüm canlıları öldürecektir. Stabilize dolgu için gerekli 700 bin metreküplük malzemeyi İstanbul'dan veya Marmara sahillerinden temin etmek mümkün olmayacak veya bu dolguyu elde etmek için doğa önemli ölçüde tahrip edilecektir.'' 
     






</TEXT>
</DOC>
