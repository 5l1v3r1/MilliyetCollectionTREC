<DOC>
<DOCNO> 67717 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/15/ekonomi/eko10.html </URL>
<DATE> 2002/02/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Gecekonducuya hapis imar tasarısına giriyor 
</HEADLINE>
<TEXT>

Yerel yönetimler tasarısındaki gecekondu yapana hapis cezası maddesi, imar ve şehircilik tasarısında benzer düzenleme olduğu için çıkartıldı 
     ANKARA Milliyet 

     TBMM İçişleri Komisyonu’nda yerel yönetimler tasarısından, gecekondu yapanlar ve yaptıranlara hapis cezası getiren düzenleme çıkarıldı. İçişleri Bakanı Rüştü Kazım Yücelen, yeni hazırlanan imar ve şehircilik tasarısı’nda benzer düzenlemelerin bulunduğunu bildirdi. 
     Depremlerde büyük kayıplara yol açan çarpık ve çürük yapılaşmanın önlenmesini sağlayacak bir dizi düzenleme de "Bayındırlık Bakanlığı’nın İmar Yasası üzerinde çalışması" gerekçesiyle metinden çıkarıldı. Hazine arazilerinin belediyelere bedelsiz devrini sağlayacak bir önerge de kabul edildi. 
     Komisyonda dün kabul edilen hükümlerle belediye gelirlerini artırmak üzere bazı vergi, harç ve resimlerde artışlar yapıldı. Buna göre, belediye kararlarına aykırı davrananlar 50 lira yerine 2 milyar ceza ödeyecek. İşyeri levhalarının her metrekaresinden yıllık 5 - 25 milyon, araçların iç ve dışına konulan reklamlardan yıllık olarak 2 - 10 milyon, ışıklı reklam panolarından 7 - 37 milyon, broşür, katalog, duvar ve cep takvimlerinden her biri için bin - 25 bin, biletle girilmesi zorunlu olmayan eğlence yerlerinden günlük 3 - 30 milyon, tellallık harcı yüzde 2, 50 milyonu aşan kısımlar için yüzde 1, küçükbaş hayvan başına 2 - 4 milyon, büyükbaş hayvan başına 5 - 15 milyon, tatil günlerinde çalışma ruhsatı harcı 10 - 40 milyon lira olacak. 
     



 EKONOMİ 






















</TEXT>
</DOC>
