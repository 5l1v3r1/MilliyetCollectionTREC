<DOC>
<DOCNO> 94702 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/09/son/sontur06.html </URL>
<DATE> 2002/07/09/ </DATE>
<TIME>  </TIME>
<AUTHOR>  </AUTHOR>
<HEADLINE>
DSP Genel Merkezi'nde hareketli saatler... 
</HEADLINE>
<TEXT>

     DSP Grup Başkanvekili Emrehan Halıcı, DSP'de yaşanan istifalarla ilgili olarak, ''Kaygılarımızda ve kuşkularımızda ne kadar haklı olduğumuz ortaya çıktı. Ayrıca soru işaretlerimiz de bir bir cevap buluyor'' dedi. 
     DSP'de yaşanan istifaların ardından DSP Grup Başkanvekili Emrehan Halıcı, Devlet Bakanı Şükrü Sina Gürel, Orman Bakanı Nami Çağan, Çevre Bakanı Fevzi Aytekin, DSP Genel Başkan Yardımcıları Tayfun İçli, Zeki Sezer ile yaklaşık 50 partili milletvekili DSP Genel Merkezi'nde bir araya gelerek, değerlendirme toplantısı yaptılar. 
     Toplantı sonrasında Saat 00.20'de DSP Grup Başkanvekili Emrehan Halıcı, gazetecilere açıklamalarda bulundu. 
     Halıcı, daha önceki basın açıklamalarında bir takım kaygıları, kuşkuları ve soru işaretlerini dile getirdiklerini anımsatarak, ''Kaygılarımızda ve kuşkularımızda ne kadar haklı olduğumuz ortaya çıktı. Ayrıca soru işaretlerimiz de bir bir cevap buluyor'' dedi. 
     ''Sayın Başbakan'ın başkanlığında önümüzdeki günlerde parti yönetimi olarak bir toplantı yapacak mısınız '' şeklindeki bir soruya karşılık Halıcı, şu yanıtı verdi 
     ''DSP olarak her zaman biz parti yöneticileri olarak biraraya geliyoruz, durum değerlendirmelerinde bulunuyoruz. Tahmin ediyorum yarın gene bu tür değerlendirmeler yaparız. Ancak bugün yaşanan gelişmeler çok da sürpriz olmadı. Sadece merak ettiğimiz, kuşku duyduğumuz konuların aydınlığa çıkması ilginçtir. Bir takım senaryolar, oyunlar demiştik. Şu an yapılan bu hareketler ve bu arkadaşlarımızın açıklamaları bu senaryolara da bir takım açıklık getiriyor.'' ''Bu istifalar hükümeti nasıl etkileyecek Sayın Başkan'ın bu hafta içinde koalisyon ortağı partilerin genel başkanları ile biraraya gelip durum değerlendirmesi yapması söz konusu mu '' şeklindeki bir başka soruya ise ''Tabii şu anda bunu söylemek mümkün değil. Ancak bütün partiler, başta bizim partimiz olmak üzere bu durumu değerlendireceğiz'' karşılığını verdi. 
     Bu arada değerlendirme toplantısına katılan ve saat 20.45'de Parti Genel Merkezi'nden ayrılan Devlet Bakanı Şükrü Sina Gürel ile Orman Bakanı Nami Çağan bir açıklama yapmazken, Çevre Bakanı Fevzi Aytekin, ''Yarın yeni bir gün doğar'' sözleri ile istifaları değerlendirdi. 
     Bazı DSP'li milletvekilleri ise istifaları ''Arınıyoruz'', ''DSP misyonuna uygun yeni bir yapılanmaya gidiyoruz'', ''DSP'nin sağ kanadı kırıldı'' şeklinde yorumladılar. 
     Bazı milletvekilleri ise istifaların sayısının 25-30 dolayında olabileceğini öne sürerken, bu sayının Dışişleri Bakanı İsmail Cem'in tavrına bağlı olarak artabileceğini söylediler. 
     





</TEXT>
</DOC>
