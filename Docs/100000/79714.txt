<DOC>
<DOCNO> 79714 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/22/spor/yercan.html </URL>
<DATE> 2002/04/22/ </DATE>
<TIME>  </TIME>
<AUTHOR> Fuat Ercan  </AUTHOR>
<HEADLINE>
Teori ve gerçek 
</HEADLINE>
<TEXT>

     Fuat Ercan 

     Ali Sami Yen tıklım tıklım, iğne atsan yere düşmeyecek türden. Saatler 18.50’yi gösteriyor. Başlama vuruşuna 10 dakika kala stat hoparlöründen yükselen, tribünlerin ayağa kalkarak eşlik ettiği şarkı, anlam yüklü "Gerçekleri tarih yazar, tarihi de Galatasaray"... 
     Sözler anlamlı, beste tanıdık... Kulağa da hoş geliyor. Taraftarlar yeri göğü inletiyor, ama sahada ilk 25 dakikada görünen tarihin bir başka gerçek yüzü. Sarı - Kırmızılı futbolcular, sanki geçen sezonun tedirginliğini yaşıyor. Tesadüf bu ya, hafta yine 32. hafta, yol yine şampiyonluk yoluydu. Stat yine Ali Sami Yen, rakip yine Ankaragücü’ydü. Zirvenin ortağı da, yine ezeli rakip Fenerbahçe. Hesapta olmayanlar oluyor, korkulan başa geliyor. Ankaragücü 2 - 1’lik galibiyetle Cim - Bom’un üst üste beşinci şampiyonluğuna taş koyuyordu. 
     Dün maça kadar herşey, sanki bir "deja vu"ydu. Yani daha önce yaşananların tekrarı. Dakikalar 31’i gösterirken, Emre "tilki" gibi sokuldu, önüne düşen topa Burak ile birlikte vurdu, bu görüntü kayboldu. 
     
     Lucescu, her ne kadar hafta boyunca, "Rakibimize değil, biz kendi maçımıza bakarız" mesajları verdiyse de, gözlerini Ali Sami Yen’in çimlerine diken taraftarların kulaklarını Şükrü Saracoğlu Stadı’na gönderdiği bariz bir şekilde görülüyordu. Emre’nin golü sonrası, Fener cephesinde de ilk yarı golsüz kapanınca, Ali Sami Yen’de maytaplar yandı, şampiyonluk şarkıları başladı. Bu büyülü atmosferi, Revivo bozdu. Bu kez Fener tribünleri ayağa fırlarken Ali Sami Yen’de keyifler "bir hoş" oldu. 
     
     Maç öncesi Şeref Tribünü’nde yazılan senaryolar ve üretilen komplo teorileri, değme Amerikan filmlerine taş çıkartacak cinstendi. Ağızdan ağıza dolaşan söylentiye göre, şampiyonluk şansını rakibinin kaybedeceği puanlara bağlayan Fenerbahçe, Ankaragücü’ne miktarı dudak uçuklatacak bir teşvik primi göndermişti. Başkent ekibi maçı kazanacak, parayı daha soyunma odasında bavulla alacaktı. Ankaragücü’ne bir telefon da Kocaelispor’dan gelmişti. Onların da gelecek hafta rakibi Galatasaray olacaktı. Ve bu maç için gelecek teşvik priminin ikiye katlanması, Ankaragücü’nün puan almasına bağlıydı. Ve teklifi yaptılar "Bu maçı alın, önce siz, sonra biz kazanalım"... 
     Ağzı olan konuştu, ama kazanan, ayaklarını konuşturanlar oldu. Galatasaray, komploculara fırsat vermeden, çatlak sesleri susturdu. 
     



 SPOR 

































</TEXT>
</DOC>
