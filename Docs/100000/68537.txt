<DOC>
<DOCNO> 68537 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/19/son/sontur21.html </URL>
<DATE> 2002/02/19/ </DATE>
<TIME>  </TIME>
<AUTHOR>  </AUTHOR>
<HEADLINE>
İstanbul'da bu bayram ücretsiz ulaşım yok 
</HEADLINE>
<TEXT>

     İstanbul Büyükşehir Belediyesi, vatandaşların, 22 Şubat Cuma günü başlayacak ve 4 gün sürecek Kurban Bayramı'nı rahat ve huzurlu geçirebilmesi amacıyla bir dizi önlem aldı. 
     Büyükşehir Belediyesi'nden yapılan yazılı açıklamaya göre, İETT Arife ve bayram günlerinde artacak yolcu yoğunluğuna paralel olarak otobüs sefer sayısını artıracak ve hizmetlerin aksamaması için gerekli tedbirleri alacak. Vatandaşlar İETT ile ilgili sorunlarını 245 07 20 - 251 21 80 ve 243 35 24 numaralı telefonlara iletebilecekler. 
     Ulaşım A.Ş., bayram tatili süresince tam kadro ve tam filo hizmet verecek. Bayramın boyunca seferler 06.00-12.00 saatleri arasında 10 dakikada bir, 12.00-00.30 saatleri arasında ise 7.5 dakikada bir gerçekleşecek. 
     Tarifeli seferler dışında artan yolcu yoğunluğuna bağlı olarak ek seferler düzenleyerek İstanbullullar'ın rahat seyahat etmesini sağlayacak olan Ulaşım A.Ş, bayram süresince önlemlerini en üst düzeyde tutacak ve kontrollerini sıklaştıracak. 
     İstanbul Deniz Otobüsleri A.Ş. İDO , bayram süresince artacak yoğunluğa paralel olarak vatandaşların rahat ulaşımını sağlamak için gerekli düzenlemeleri yapacak, sefer sayılarını artırarak ve rezervasyon tarihlerini genişleterek vatandaşlara hizmet sunacak. 
     Vatandaşlar İDO ile ilgili şikayetlerini 0 212 516 12 12 numaralı telefonla iletebilecekler, www.ido.com.tr internet adresini kullanarak rezervasyon yaptırabilecekler, ayrıca biletlerini VARAN şirketi acentelerinden de temin edebilecekler. 
     
     Bayramda ücretsiz ulaşım yok 
     4736 sayılı ''Kamu Kurum ve Kuruluşlarının Ürettikleri Mal ve 
     Hizmet Tarifeleri ile Bazı Kanunlarda Değişiklik Yapılması Hakkındaki Kanun''un 1. maddesi gereğince, İstanbul Büyükşehir Belediyesi'ne bağlı toplu taşıma araçlarının artık ücretsiz olarak hizmet veremeyeceği bildirildi. 
     İSKİ, kente bayram boyunca tam kapasiteyle su verecek, bu arada, su arızası ve kanalizasyon tıkanmasıyla ilgili sorunlar ''Alo 185'' ve 212 588 38 00 numaralı telefonlara bildirilecek. 
     Kontrol İşleri Daire Başkanlığı ekipleri, 22-25 Şubat tarihleri arasında kutlanacak Kurban Bayramı ve öncesinde şehirde kurulacak ve ilçe belediye başkanlıklarınca belirlenen noktalardaki kurban satış yerlerinde denetim faaliyetlerini sürdürecek. 
     






</TEXT>
</DOC>
