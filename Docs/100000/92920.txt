<DOC>
<DOCNO> 92920 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/30/ekonomi/eko08.html </URL>
<DATE> 2002/06/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Endeksin 9,000 desteği güçlenebilir 
</HEADLINE>
<TEXT>

Bütün olumsuz gelişmelerin fiyatlara yansıdığı gözleniyor. Kısa vadeli göstergeler çıkış eğilimini sürdürüyor 
     Zeynep Candan AKTAŞ 

     Hafta başından beri özellikle Yapı Kredi Bankası’ndaki hızlı satışlarla geri çekilen endekste 8,535 seviyesi test edildi. Son iki günde hacimle yaşanan toparlanma haftalık kapanışın 9,379 seviyesinden gerçekleşmesini sağladı. Kendini tekrar 9,000 desteğinin üzerine atan endekste kısa vadeli göstergeler çıkış eğilimlerini sürdürüyorlar. Uzun vadeli göstergelerin de aşırı satım bölgelerinden alıma dönmesiyle 9,000 desteğinin güçlenmesi beklenebilir. 
     Endekste test edilen 8,500’lerin dip olup olmadığını önümüzdeki günlerde izleyeceğiz. Teknik olarak 9,000 seviyelerinin altı nadiren test edilen ve çok uzun kalınmayan bölgeler. Endeksin 2.5 yılı bulan uzun vadeli düşüş trendinde 9,000 seviyesinin altı yaklaşık dört kez görüldü. 9,000’in altında geçen toplam zaman süresi de yaklaşık 7- 8 ay civarında. Bu nedenle bu kez de hem uzun vadeli göstergelerin diplerden gelen alım sinyallerinin etkisi hem de bankacılık kesimindeki tüm olumsuzlukların satın alındığı varsayımıyla endeksin yeni bir dip oluşumunda olduğunu söyleyebiliriz. 
     Çok olumsuz bir gelişme olmadıkça 9,000’ler önemli bir destek. Bundan sonra olumlu ve iyi gelişmelere piyasa tarafından daha güçlü tepkiler verilebilir. Bu da endeksin kendini 10,000’lerin üstüne atmasını sağlayabilir 
     Önümüzdeki hafta için endeksin destekleri 9,000 ve 8,500’de iken dirençler 9,500 ve 10,000 seviyelerinde bulunuyor. 
     



 EKONOMİ 


















</TEXT>
</DOC>
