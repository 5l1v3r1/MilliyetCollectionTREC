<DOC>
<DOCNO> 76825 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/06/son/sonspo03.html </URL>
<DATE> 2002/04/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Galatasaray Samsunspor'a karşı üstün 
</HEADLINE>
<TEXT>

     Galatasaray ile Samsunspor, yarın yapacakları karşılaşmayla birlikte, Birinci Futbol Ligi'nde 50. kez karşı karşıya gelecek. 
     Galatasaray, 1969-70 futbol sezonunda ilk kez Birinci Lig'e yükselen Samsunspor ile şimdiye dek yaptığı karşılaşmalardan 30'unu galibiyetle kapatırken, rakibine 5 kez yenildi. 2 takım arasındaki 14 karşılaşma da beraberlikle sonuçlandı. 
     Sarı-kırmızılılar, 49 maçta rakip filelere toplam 104 gol atarken, Samsun ekibi 33 golle karşılık verebildi. 
     Sezonun ilk yarısında İstanbul'da yapılan maçı Galatasaray 2-0 kazanmıştı. 
     
     Samsun'da da Galatasaray üstün 

     Galatasaray ile Samsunspor arasında Samsun'da yapılan lig maçlarında da Galatasaray'ın üstünlüğü bulunuyor. 
     2 ekip arasında Samsun'da yapılan karşılaşmalardan 13'ü 
     beraberlikle sonuçlanırken, Galatasaray, galibiyet sayısında da 8-3 önde. Sarı-kırmızılılar, Samsun'daki karşılaşmalarda 28 gol atıp, 17 gol yedi. 
     
     Son 11 maçta 1 yenilgi 

     Galatasaray, son 6 sezonda Samsunspor ile yaptığı 11 lig maçından yalnızca 1'ini yitirdi. 
     Geçen sezonun ilk yarısında İstanbul'da yapılan maçta rakibine 2-1'lik skorla boyun eğen Galatasaray, 11 maçtan 9'unu kazanıp, sadece 1 beraberlik elde etti. 
     
     Samsunspor'un gol özlemi 

     Samsunspor, Galatasaray karşısında son yıllarda kendi sahasında oldukça kötü bir performans sergiledi. 
     Sarı-kırmızılı ekiple kendi sahasında yaptığı son 5 lig maçında 4 kez yenilen Samsunspor, bu süre içinde rakibine tek gol atıp, 1 beraberlik alabildi. 
     Galatasaray, Samsun'da yapılan son 5 maçta, rakibine toplam 9 gol attı. 
     Galatasaray ile Samsunspor arasında son 5 sezonda Samsun'da yapılan maçlarda alınan sonuçlar şöyle 
     

Samsunspor-GS skorları Sezon Sonuç 1996-97 0 - 2 1997-98 0 - 2 1998-99 0 - 3 1999-00 0 - 1 2000-01 1 - 1      






</TEXT>
</DOC>
