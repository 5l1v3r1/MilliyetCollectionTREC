<DOC>
<DOCNO> 96995 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/20/son/soneko08.html </URL>
<DATE> 2002/07/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Artık kimse gayrimenkule yatırım yapmıyor 
</HEADLINE>
<TEXT>

     Gayrimenkulün yatırım aracı olmaktan çıktığı, ikinci el yapılar maliyetinin de altında satılmasına rağmen alıcı bulunamadığı bildirildi. 
     Adana Müteahhitler Birliği Başkanı İsmail Babacan, A.A muhabirine yaptığı açıklamada, ekonomik krizden en fazla etkilenen kesimin inşaat sektörü olduğunu, fiyatlardaki tırmanışlara bir de satış sıkıntısı eklenince sorunların içinden çıkılmaz hal aldığını söyledi. 
     Babacan, Bayındırlık ve İskan Bakanlığı'nın yılbaşında yayınladığı 2002 yılı inşaat birim fiyatları tebliğine göre, B grubu olarak tanımlanan asansörlü ve kaloriferli yapıların metrekare maliyetinin 231 milyon lira olduğunu belirterek, şunları kaydetti 
     ''Çevre düzenlemesi yapılmış lüks konutlarda ise bu maliyet 260 milyon 700 bin lira. Yılbaşından itibaren de bunun yüzde 40 arttığını tespit ettik. Buna göre, yüzde 25 ile yüzde 50 arasında değişen arsa maliyetleri dahil olmak üzere kenar mahalledeki 125 metrekarelik konut bile 50 milyar liraya mal ediliyor.'' 
     
     İKİNCİ EL YAPI ÖNERİSİ 
     ''Birinci el'' diye tanımlanan yeni inşaatlarda fiyatların yüksek olduğunu ifade eden Babacan, bu nedenle yatırımcıların ikinci el yapılara yönelmelerinin daha avantajlı olacağına dikkati çekti. 
     İkinci el yapılar maliyetinin dahi altında satılmasına rağmen alıcı bulunamadığını belirten Babacan, devlet işi yapan ya da elinde taahhüdü bulunanların dışında, işlerini sürdüren müteahhit sayısının son derece sınırlı kaldığını vurguladı. Babacan, şöyle devam etti 
     ''Adana'da, önceki yıllarda gayrimenkul en gözde yatırım aracıydı. Ancak, ekonomik krizle birlikte insanlardaki kaygı ve belirsizlik ortamı özellikle gayrimenkule yatırıma ilgiyi azalttı. Son 2 yıldan beri inşaat sektörü dirilişe geçemedi.'' Babacan, siyasetteki belirsizliğin ortadan kalkması ve ekonomideki sıkıntıların aşılmasıyla birlikte gayrimenkule yatırımın yeniden cazip hale geleceğine inandığını belirterek, ''Satışların durgun olduğu şu günler gayrimenkule yatırım için çok uygun'' dedi. 
     





</TEXT>
</DOC>
