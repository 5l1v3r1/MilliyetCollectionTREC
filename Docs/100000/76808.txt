<DOC>
<DOCNO> 76808 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/06/son/sondun25.html </URL>
<DATE> 2002/04/06/ </DATE>
<TIME>  </TIME>
<AUTHOR>  </AUTHOR>
<HEADLINE>
İsrail askerlerinden Nativitas'dakilere son kez teslim olun uyarısı 
</HEADLINE>
<TEXT>

     İsrail askerleri, Batı Şeria'daki Beytüllahim kentinde kuşatma altında tuttukları ''Nativitas'' İsa'nın Doğumu Kilisesi'ne sığınan Filistinlilere, dışarıya çıkmaları için son kez uyarıda bulundular. 
     Kilisenin yakınlarına bugün öğle saatlerinde çok sayıda zırhlı araç sevkıyatı yapan İsrail askerleri, içeridekilere megafonla seslenerek, bunun dışarıya çıkmaları için son çağrı olduğunu kaydettiler. 
     Öte yandan, Beytüllahim'deki gazetecilere de bölgeyi terk etme çağrısında bulunan İsrail askerleri, gazetecilerin can güvenliklerini sağlamalarının mümkün olmadığını belirttiler. 
     Sokağa çıkma yasağının uygulandığı Beytüllahim'de yalnızca silah sesleri ve çocuk ağlamaları duyuluyor. 
     İsrail birliklerinin, Beytüllahim kentini işgal etmesi sırasında 200 kadar silahlı Filistinli ve sivil kiliseye sığınmıştı. 
     Kilisenin Filistinli zangocu, İsrail askerlerinin ateşi sonucu hayatını kaybetmişti. 
     






</TEXT>
</DOC>
