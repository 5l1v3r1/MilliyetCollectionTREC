<DOC>
<DOCNO> 89200 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/11/son/sondun23.html </URL>
<DATE> 2002/06/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Amerikalılar artık güvenliği özgürlüklerine tercih ediyorlar 
</HEADLINE>
<TEXT>

     ABD'de yapılan yeni bir araştırma, her 5 Amerikalıdan 4'ünün daha fazla güvenlik için bazı özgürlüklerden vazgeçmeye razı olduğunu, her 10 kişiden 4'ünün de teröristlerin kendilerine ya da ailelerine zarar vereceği endişesi taşıdığını ortaya koydu. 
     Gallup tarafından yapılan kamuoyu yoklamasına göre, katılımcıların üçte biri, yetkililerin özel elektronik posta yazışmaları ile telefon görüşmelerine ulaşmasının kolaylaştırılmasını destekliyor. 
     Yoklamaya göre, katılımcıların yüzde 70'i, Amerikan vatandaşlarının parmak izlerinin bulunduğu kimlik kartları taşımaları zorunluluğunu desteklerken, yüzde 77'si de bütün Amerikalıların çiçek aşısı olması gerektiğini düşünüyor. 
     Gallup'un önde gelen yöneticilerinden Elaine Christiansen, yaptığı açıklamada, bazı kişisel güvenlik duygularına yeniden sahip olabilmek için özgürlüklerinden vazgeçmeye razı olanların oranının yüksekliğinin şaşırtıcı boyutta olduğuna dikkati çekti. 
     Bu kişilerin, illa 11 Eylül'deki terör saldırılarında yıkılan ikiz kulelerin ya da aynı saldırıya hedef olan Pentagon yakınlarında bulunanlar olmadığına işaret eden Christiansen, özgürlüklerinden vazgeçmeye razı olanların sıradan insanlar olduklarını belirtti. 
     Araştırmanın geçen Mart ayında ülke çapına 934 kişiyle telefonla yapıldığı açıklandı. Araştırmacıların, ayrıca terör saldırıları yapılan üç kent olan New York, Washington, Oklahoma City'de 500'er kişiyle de görüşerek, bu kişilerin genel nüfusla aralarındaki farkı gözlediği kaydedildi. 
     Araştırmaya göre, kendilerinin ya da ailelerinin terör kurbanı olmasından Amerikalıların yüzde 8'i çok fazla, yüzde 31'i biraz endişe ediyor. 
     New York kentinde terör saldırısından çok fazla endişe edenlerin oranı yüzde 19, biraz endişe edenlerinki de 34'e çıkarken, başkent Washington ve Oklahoma'daki endişe oranları ise ulusal ortalamaya yakın görüldü. 
     





</TEXT>
</DOC>
