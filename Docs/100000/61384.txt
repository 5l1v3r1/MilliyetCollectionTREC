<DOC>
<DOCNO> 61384 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/09/son/sondun14.html </URL>
<DATE> 2002/01/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Belçika'da alkol testli araba anahtarı... 
</HEADLINE>
<TEXT>

     Belçika Karayolları Güvenlik Enstitüsü IBSR , ''alkol testli araba anahtarı'' uygulamasının başlatılacağını açıkladı. 
     ABD ve İsveç gibi bazı ülkelerde, alkollü sürücülere yönelik cezalarda görülen bu sistem, şoförün alkollü olması halinde taşıtı harekete geçirecek kilitin çalışmasını engelliyor. Sürücü, kilit sistemine bağlı bir mekanizmaya nefes kontrolü yaptırıyor. Söz konusu mekanizma, şoförün alkollü olduğunu belirlerse kiliti bloke ediyor. 
     IBSR, alkollü sürücülerin sistemi ''kandırmak'' için, alkolsüz bir kişiyi testten geçirmeleri olasılığının göz önünde bulundurulduğunu ifade etti. Sistemin yerleştirildiği taşıtlar, hareket ettikten bir süre sonra ikinci kontrolü yapıyor. Bu durumda, sistemi aldatan sürücülerin, yarı yolda kalmamak için, beraberlerinde devamlı alkolsüz bir kişi taşımaları gerekiyor. Ayrıca, sistemi hedefinden saptırdığı belirlenenler için hapis cezası öngörüldüğü ifade edildi. 
     Yetkililer, söz konusu sitemin sadece alkollü araba kullanmaktan sabıkalı şahıslar için öngörülmesinin önerildiğini belirttiler. Bu kişilerin ehliyetlerinin iadesi için, alkol testli araba anahtarı sistemini taşıtlarına yerleştirmelerinin şart koşulacağı, sistemi hedefinden saptıran veya taşıttan sökenler için ise ağır cezalar öngörüleceği belirtildi. 
     






</TEXT>
</DOC>
