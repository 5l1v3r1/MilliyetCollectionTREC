<DOC>
<DOCNO> 79134 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/18/son/sontur04.html </URL>
<DATE> 2002/04/18/ </DATE>
<TIME>  </TIME>
<AUTHOR>  </AUTHOR>
<HEADLINE>
İdam cezasının kaldırılmasını öngören tasarı Adalet Komisyonunda... 
</HEADLINE>
<TEXT>

     TBMM Adalet Komisyonu Başkanı Emin Karaa, Anayasa'da öngörülen sınırlar çerçevesinde idam cezasının kaldırılmasına ilişkin düzenlemeden, dosyası Adalet Komisyonu'nda bekleyen 44 kişinin yararlanacağını söyledi. 
     Adalet Komisyonu'nda, Anayasa'nın 38. maddesinde yapılan değişiklik çerçevesinde, ''savaş, çok yakın savaş tehdidi ve terör suçları'' dışında idam cezasının kaldırılmasını öngören yasa değişikliği üzerindeki görüşmelere başlandı. 
     Emin Karaa, yapılan değişiklik hakkında bilgi verirken, 1984 yılında bu yana verilen idam cezalarının infazının uygulanmadığını belirterek, şunları kaydetti 
     ''Komisyonumuzda, 1935-1984 arasındaki 49 yılda 356 kişi hakkındaki idam cezasının yerine getirilmesine ilişkin yasa kabul edildi. 1984'ten günümüze kadar toplam 626 kişi hakkında ölüm cezasının infazını öngören dosya intikal etti. Bu dosyalar komisyonumuzda beklemektedir. 
     Yapılan yeni düzenlemeyle 36 dosya işlemden kalkacak ve toplam 44 kişi bundan yararlanacak. Adalet Komisyonu'nda bulunan 29 dosyadaki 81 kişi hakkındaki idam cezasının infazı konusu işlemde kalacaktır.'' -''CEZA OLARAK GÖRÜLMÜYOR''- Adalet Bakanı Hikmet Sami Türk ise görüşülen tasarının Anayasa değişikliğine uyum düzenlemelerinden biri olduğunu belirterek, Anayasa'nın 38. maddesindeki değişikliğin ''Savaş, çok yakın savaş tehdidi ve terör suçları'' dışında idam cezasının verilemeyeceği şeklinde olduğunu anımsattı. 
     Bakan Türk, ''Anayasa'daki boyutuna rağmen, idam cezasının tamamen kaldırılıp kaldırılmayacağı ayrı bir konudur. Bu, hukuki olduğu kadar siyasi bir karardır'' şeklinde konuştu. 
     ''Çağdaş infaz anlayışı artık idamı bir ceza olarak görmemektedir'' diyen Türk, Avrupa'da bu konudaki düzenlemelerin İkinci Dünya Savaşı'ndan sonra başladığını kaydetti. Avrupa İnsan Hakları Sözleşmesi'nde ''hukuka uygun verilmiş idam cezalarının'' istisnai tutulduğunu belirten Türk, 6. Protokol'de idamın kaldırılmasının öngörüldüğünü söyledi. Burada ''savaş, çok yakın savaş tehdidi ve terör suçları'' bakımından taraf ülkelere istisnai düzenleme getirildiğini anlatan Türk, 13 Numaralı Protokol ile de bu cezasın tümüyle kaldırılmasının karara bağlandığını dile getirdi. 
     Türk'ün verdiği bilgiye göre, 1999 yılı sonu itibariyle 70 ülke mevzuatından idam cezasını çıkardı, 13 ülke istisnalar dışında kaldırdı 23 ülke de idam cezasını fiilen uygulamıyor. ''Böylece idamı kaldıran ya da fiilen uygulamayan ülke sayısı 106 olmuştur'' diyen Türk, hukuk sisteminde idam cezası öngören ülke sayısının ise 90 olduğunu kaydetti. 
     Türkiye'de 1984'ten bu yana idam cezası uygulanmadığını anlatan Türk, 1991 yılında Terörle Mücadele Kanunu'nun bir maddesindeki düzenleme ve 1999 yılında çıkarılan Şartla Salıverme Yasası'yla bazı istisnalar dışında verilmiş idam cezalarının hapse dönüştürüldüğünü veya belli koşullarda salıverme getirildiğini söyledi. 
     Komisyon'da daha sonra tasarının tümü üzerindeki görüşmelere geçildi. 
     





</TEXT>
</DOC>
