<DOC>
<DOCNO> 91291 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/21/son/sontur23.html </URL>
<DATE> 2002/06/21/ </DATE>
<TIME>  </TIME>
<AUTHOR>  </AUTHOR>
<HEADLINE>
ANAP "Çiller'in yaklaşımı ile bizimki arasında farklar var" 
</HEADLINE>
<TEXT>

     ANAP Genel Başkan Yardımcısı Cengiz Altınkaya, Avrupa Birliği AB sürecinde yapılması gerekenlerle ilgili olarak ANAP ile DYP'nin yaklaşımı arasında farklılıklar bulunduğunu bildirdi. 
     ANAP Genel Başkanı Yardımcısı Altınkaya, Başbakanlık Merkez Binası'nda, DYP Genel Başkanı Tansu Çiller ve arkadaşlarının Devlet Bakanı ve Başbakan Yardımcısı ANAP Genel Başkanı Mesut Yılmaz'ı ziyaretinde ele alınan konulara ilişkin açıklamalarda bulundu. 
     Görüşmede, ANAP ile DYP'nin bazı önemli konularda aynı düşünceleri paylaştığını tespit ettiklerini bildiren Altınkaya, ''Doğrudan doğruya yapılmış olan bu görüşmeler, inşallah önümüzdeki günlerde Türkiye'nin önemli meselelerini çözmede fayda getirir'' dedi. 
     DYP'nin Kürtçe yayın konusunda TRT-İNT kanalından yayın yapılması önerisi getirdiğini ifade eden Altınkaya, bu konuda gerçekçi olmak gerektiğini, çünkü ANAP ile DYP'nin uzlaşmış olmasının çözüme ulaşmada yetersiz kaldığını ifade etti. Tansu Çiller'in '' AB'mi, yoksa ölüm cezasının yeniden düzenlenmesi mi noktasına varıldığında elbetteki AB tercihimizdir'' şeklinde görüşünü netleştirdiğini belirten Altınkaya, bunun memnuniyet verici olduğunu belirtti. 
     Cengiz Altınkaya, TBMM'nin yazın çalışmasına ilişkin önerilere değinerek ''Eğer üretebiliyorsa, TBMM'yi açık tutmanın bizim de tercihimiz olduğunu zaten ifade ediyoruz. Ancak, TBMM'yi açık tutup hiçbir şey üretmemek prestij kaybı olur. Bunun istismar edilmemesi lazım. 
     Eğer TBMM'de, AB sürecine katkıda bulunacak çözümler elde edilebileceği ufacık bir ışık dahi gözükürse, biz Meclisimizin açık kalmasına, hatta 2003'ün başına kadar hiç ara vermeksizin çalışmaya devam etmesini de ifade ettik.'' 
     
     KIBRIS KONUSU 
     Aralık ayında Kopenhag Zirvesi'nde hem Kıbrıs'ın AB'nin üyeliğinin hem de Türkiye'nin tam üyelik görüşmelerine katılıp katılmayacağına karar verileceğine dikkat çeken Altınkaya, şöyle devam etti 
     ''Bu konuda gümrük birliği ile ilgili bir takım yorumlar yapılmıştır. 
     Kıbrıs Rum Kesimi, AB'ye tam üyelik başvurusunu 1991'de yapmıştır. 1996'ya kadar hiç bir yol alınamamıştır. Ancak 1996'dan itibaren Kıbrıs Rum Kesimi'nin AB sürecindeki görüşmeleri süratlenmiş ve bu yılın sonunda neticelenmek üzeredir. 
     Londra ve Zürich anlaşmalarına rağmen Kıbrıs'ın bu süreci yaşıyor olması eleştirilmiştir.'' 1995 Aralık ayında gümrük birliği anlaşmasının onaylanmasında önce, AB Komisyonu'nun son raporunda,''Türkiye'nin de dahil olduğu genel bir uzlaşma sonucunda AB Konseyi tarafından atılan bu adımla birlikte, Kıbrıs'ın tam üyelik görüşmelerinin başlaması için bir takvim oluşturulmuş ve Kıbrıs Cumhuriyeti ile planlı bir diyalogun temelleri atılmıştır'' denildiğini ifade eden Altınkaya, ''Bu süreci hızlandıran, komisyon raporudur. Bunun da bilinmesi, toplum tarafından paylaşılması doğru olur'' dedi. 
     Altınkaya , Genel Başkan Yılmaz'ın AB sürecinin bir hükümet meselesi değil Türkiye'nin geçmişten geleceğe uzanan bir projesi olduğunu, katkıda bulunmanın da bu çerçevede değerlendirilmesini arzu ettiğini sözlerine ekledi. 
     
     ''HAKSIZLIK'' 
     Gazetecilerin sorularını da yanıtlayan Altınkaya, görüşmede neye karar verildiğinin sorulması üzerine de ''Bizim yaklaşımımızla Sayın Çiller'in yaklaşımı arasımda farklılıklar var'' yanıtını verdi. 
     ANAP'ın meseleye adım adım, Çiller'in ise ''Sayısı 50-60'ı bulan maddeyi olgunlaştırarak bir arada görüşmeyi'' teklif ettiğini kaydeden Altınkaya, TBMM'nin yasa çıkarması açısından bu görüşün gerçekçi olmadığını söyledi. 
     Bir başka soru üzerine idam cezası konusunda durumun çok net olmadığını bildiren Altınkaya, DSP'nin teklifine DYP'nin katkı yapıp yapmayacağının grup yöneticilerinin yapacağı temaslarda ortaya çıkacağını söyledi. Altınkaya, ''TBMM'nin iş üretmesi için illaki hükümetten teklif-tasarı gelmesi gerekmez. Gruplar veya milletvekillerinin teklifleriyle rejim çalışabilir. Bunun denenmesinden yanayız'' diye konuştu. 
     Altınkaya, bir soru üzerine DYP Genel Başkanı Çiller'in, ANAP'ın hükümette kalmayı AB'ye tercih ettiği yorumunda bulunmasının ''haksızlık'' olduğunu söyledi. Altınkaya Mesut Yılmaz'ın, ANAP'ın, ekonomik programın uygulanması ve AB süreci arasında tercih yapmak durumunda olmadığını ifade ettiğini kaydetti. 
     Çiller'in seçim ve siyasi partiler yasasında değişiklik yapılmasını istediğini de kaydeden Altınkaya, iki partinin uzlaşmasının sorunu çözecek bir çoğunluğu oluşturmadığını, bu konularda ANAP'ın da arayışının devam ettiğini bildirdi. 
     





</TEXT>
</DOC>
