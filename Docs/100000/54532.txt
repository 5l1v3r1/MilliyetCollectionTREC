<DOC>
<DOCNO> 54532 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/28/son/soneko06.html </URL>
<DATE> 2001/11/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Doğalgazda abone arttı, tüketim azaldı... 
</HEADLINE>
<TEXT>

     İstanbul'da temiz yakıt doğalgaza ilgi artarken, tüketimin azaldığı dikkati çekiyor. 
     İstanbul Gaz Dağıtım Sanayi ve Ticaret A.Ş İGDAŞ yetkililerinden alınan bilgiye göre, 21 Kasım tarihi itibariyle İGDAŞ'ın abone sayısı 1 milyon 671 bin 370'e ulaştı. Bu sayı 2000 Kasım ayı sonunda 1 milyon 563 bin abone sayısına göre yaklaşık yüzde 7'lik bir artışı ifade ediyor. 
     Abone sayısındaki artışın aksine, tüketimde azalma gözlendi. 
     Doğalgaz tüketimi yüzde 10-15 oranında düşüş gösterdi. 
     Halen İGDAŞ'ın inşa ettiği doğalgaz altyapısı, yaklaşık 2.5 milyon aileye hizmet verebilecek kapasitede bulunuyor. Mevcut abone sayısı gözönüne alındığında, bugün 6.5 milyon İstanbullu doğalgazın konforunu yaşıyor. 
     İGDAŞ yetkilileri, son zamanlarda yaşanan krizin ülkede birçok kuruluşu az ya da çok, dolaylı ya da dolaysız etkilediğine dikkat çekerek, vatandaşların krizi en az zararla atlatmak için büyük bir gayret içine girdiğini vurguladılar. 
     Bu çerçevede önemli ihtiyaçlardan ısınma durumunun havaların soğumasıyla tekrar gündeme geldiğini ve ekonomik yakıt arama telaşının başladığını belirten yetkililer, doğalgazın diğer yakıtlarla karşılaştırması sonucu bin kilokalorilik bir enerji elde etmek için en az bedel ödenen yakıt olması nedeniyle, tercih edilen yakıtlar sıralamasında ilk sırada bulunduğuna dikkati çektiler. 
     Doğalgaza olan rağbetin artarak devam ettiğini kaydeden yetkililer, ancak doğalgaz müşterisinin son yıllarda tüketimi daha bilinçli ve ekonomik yaptığını, bu nedenle daire başına doğalgaz tüketiminin yıllar itibariyle büyük oranda düştüğünü bildirdiler. 
     Bu arada, doğalgaz faturalarının büyümesi nedeniyle kimi kulanıcıların alternatif ısınma araçlarına yöneldikleri öğrenildi. 
     






</TEXT>
</DOC>
