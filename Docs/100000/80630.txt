<DOC>
<DOCNO> 80630 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/27/dunya/dun01.html </URL>
<DATE> 2002/04/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Bölge rahat nefes aldı 
</HEADLINE>
<TEXT>

Papandreu İsrail ve Filistin bizi boğucu bir atmosferde oksijen gibi gördü’ 
     YORGO KIRBAKİ Atina 

     Yunanistan Dışişleri Bakanı Yorgo Papandreu, Türk Dışişleri Bakanı İsmail Cem ile birlikte gerçekleştirdiği Ortadoğu gezisi için "İsrail ve Filistin bizi boğucu bir atmosferde oksijen gibi gördü" dedi. 
     Papandreu, ziyaret sayesinde İsrail ile Filistinlilerin bir aylık çatışmalardan sonra ilk kez aynı masaya oturduğunu belirterek, görüştükleri herkesin kendilerine "Bize umit verdiniz, bize ümit verdiniz" dediğini aktardı. 
     Öte yandan, Cem - Papandreu barış gezisi Atina’da yoğun tartışmalara neden oluyor. İktidar partisi PASOK’un İcra Komitesi’nde, Yunan Dışişleri Bakanı’nın kendi imajı için siyaset yaptığı, Cem ile birlikte Ortadoğu’ya gitmesinin hata olduğu ileri sürüldü. PASOK’un ağır toplarından Genel Sekreter Kostas Laliotis "Papandreu, Ortadoğu’da İsmail Cem ile birlikte görünmekle inandırıcılığını zedeledi. Çünkü, 25 yıldır Kıbrıs’ta BM kararlarını uygulamayan Türkiye, BM kararlarının Ortadoğu’da uygulanmasını isteyemez" dedi. 
     
     Basın Sembolik ziyaret 
     Cem - Papandreu girişimi Yunan basınında ise birbirinden farklı yaklaşımlarla değerlendirildi. 
     To Vima gazetesi, Papandreu ve Cem’in vermek istediği barış mesajının Ariel Şaron ile Yaser Arafat’ı etkilemediğini öne sürerek iki bakanın programında üst üste yapılan değişikliklerin Türk ve Yunan heyetlerinin sinirlerini bozduğunu yazdı. 
     Katimerini gazetesi, Cem’in gezi sırasında yaptığı açıklamalarda sürekli terörle mücadeleden söz etmesinin arkasında kasıt aradı. 
     Elefterotipia gazetesi, ziyaretin sembolik olmaktan öteye gitmediğini savunurken Elefteros Tipos gazetesi ise haberinde "Papandreu ve Cem ikna edemediler" başlığını kullandı. 
     



 DÜNYA 











</TEXT>
</DOC>
