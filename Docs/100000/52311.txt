<DOC>
<DOCNO> 52311 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/14/son/sontur13.html </URL>
<DATE> 2001/11/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Çılgın liseli aşıklar okuldan atıldı... 
</HEADLINE>
<TEXT>

     Aydın'da, lise öğrencisi iki genç, okuldan kaçarak imam nikahı kıyınca, yönetim tarafından tasdikname verilerek, okuldan atıldılar. Bir öğrenci de, arkadaşlarına yardım ettiği gerekçesiyle okuldan atılacağı endişesiyle intihara teşebbüs etti. 
     Anadolu Meslek ve Kız Meslek Lisesi hazırlık sınıfı öğrencisi V.A 16 , uzun süre arkadaşlık ettiği Lise 3. sınıf öğrencisi A.K 17 ile anlaşarak, arkadaşları F.Ş'nin 16 evine kaçtı. 
     Birkaç gün birlikte aynı evde kalan gençler, ailelerinin birbirlerinden davacı olmaması üzerine, ''imam nikahı'' yaparak okullarına geri döndü. 
     Okul yönetimi, gençlerin imam nikahı kıydığının anlaşılması üzerine, yönetmeliklere aykırı olduğu gerekçesiyle öğrencilere tasdikname vererek okuldan uzaklaştırdılar. 
     Öte yandan, arkadaşlarının ''evlerinde kalmasına izin verdiği için'' okuldan atılacağını sanan F.Ş, eczaneden aldığı bir kutu hapı içerek intihar girişiminde bulundu. Aydın Devlet Hastanesi'ne kaldırılan F.Ş'nin sağlık durumunun iyi olduğu belirtildi. 
     Okul yetkilileri, F.Ş'nin, olayda art niyeti bulunmadığı ve okuldan atılmasının söz konusu olmayacağını belirttiler. 
     






</TEXT>
</DOC>
