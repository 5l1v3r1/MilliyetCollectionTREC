<DOC>
<DOCNO> 89545 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/13/spor/aspo.html </URL>
<DATE> 2002/06/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Millilerimiz kader maçına çıkıyor 
</HEADLINE>
<TEXT>
Heyecan 2X90 
Dünya Kupası’nda ikinci tur için son viraja girdik. Kulağımız ve gözümüz hem Çin maçında olacak, hem de Brezilya’nın alacağı galibiyette 
     17. Dünya Kupası’nda "Tamam mı, devam mı " noktasına geldik. Büyük şanssızlıklar ve hatalar yaşadığımız iki karşılaşma sonrasında iddiamızı son maça taşıdık. İkinci tura geçebilmemiz için grubun puansız ekibi Çin’i yenmemiz de bize yetmeyecek. Brezilya’nın Kosta Rika’ya üstünlük sağlamasını beklerken, en az iki farklı bir sonuçla kazanmak zorundayız. Diğer maçın skoruna göre sürekli olarak değişen bir farka ihtiyacımız olabilecek. 
     SEUL Dünya Kupası Stadı’ndaki maçı tüm Türkiye büyük bir heyecan ve merakla bekliyor. İlk kez Dünya Kupası’na katılan Çin de ilk golünü atıp, ilk puanını almak için bu maça bileniyor. İkinci turu garantileyen Brezilya’nın, Kosta Rika karşısındaki hırsı ve stratejisi de ikinci tura çıkacak takımın belirlenmesi açısından önem taşıyor. Tüm Türkiye iki doksan dakikaya kulağını ve gözünü dikip, kaderini bekleyecek. 
     
"Sınavdan geçtik, sınıfta kaldık"Şenol Güneş yine medyaya çattı, herkesin hesap vereceğini söyledi 
     BİLAL MEŞE 

     A Milli Takım Teknik Direktörü Şenol Güneş dün yaptığı basın toplantısında yine medyaya çattı. "Herkes hesap vermek zorunda, verecek de" diye konuşan Güneş, "Işığı önümüze tutmalarını istedik, ama sürekli gözümüze tuttular" ifadesini kullandı. Brezilya maçından sonra düğmeye basıldığını ve iki yıl öncesinin hesabının görülmeye başlandığını iddia eden tecrübeli teknik adam sözlerini şöyle sürdürdü 
     "YARIŞ devam ediyor, asla pes etmedik. Futbol hatalar oyunudur, biz bunun faturasını fazlasıyla ödedik. Bu gruptan çıkamamak başarısızlıktır, ancak asla felaket değildir. Bu ülkenin takımına hep destek yerine, sürekli köstek olundu. Hem rakiplerle uğraştık, hem de olumsuz eleştirilerle. Hepimiz imtihandan geçtik, sınıfta kaldık. Biz finallere gururla geldik, yine onurumuzla döneceğimizden kimsenin şüphesi olmasın." 
     



 SPOR 



































</TEXT>
</DOC>
