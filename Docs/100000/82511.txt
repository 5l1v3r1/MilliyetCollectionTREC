<DOC>
<DOCNO> 82511 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/07/magazin/amag.html </URL>
<DATE> 2002/05/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Derya ile tartıştı Asena’yı dövdü 
</HEADLINE>
<TEXT>

Asena ile samimi dans görüntülerinin yayınlanması üzerine oğlu İdo’dan tepki gören, Derya Tuna’yla da kavga eden İbrahim Tatlıses, sinirini dansözü döverek çıkardı 
     YAŞAR ÇAKMAK 

     Dansöz Asena’nın kendisi için düzenlenen ödül töreninde İbrahim Tatlıses ile çekilen romantik dans fotoğrafları, kamuoyunun pek de yabancı olmadığı gelişmeleri beraberinde getirdi. Asena, Tatlıses’ten bir kez daha dayak yedi. 
     Dedikodulara göre, her şey 30 Nisan akşamı Keops’ta düzenlenen gecede başladı. Ünlü türkücü ile dansözün dans görüntüleri, televizyonlarda onlarca kez gösterildi... Bu sahneleri izleyen Tatlıses’in oğlu İdo çok üzüldü ve gözyaşları içinde babasına telefon açtı. 
     
     İdo’nun sözleri dokundu 
     Oğlunun telefondaki durumu üzerine ünlü sanatçı, soluğu Derya Tuna’nın Zekeriyaköy’deki evinde aldı. Ancak gittiğinde tüm eşyalarını kapıda buldu. İdo bağırıp çağırdı "Sen benim babam değilsin artık" diyerek İbo’nun kendisine aldığı cep telefonunu fırlatıp attı. Bunun üzerine Derya Tuna ile kavga eden Tatlıses, sinirlenerek geri döndü ve Asena’yı patakladı. 
     
     Sahneye çıkamadı 
     Tatlıses’ten dayak yediği için uzun süre dışarı çıkamayan Asena, işlerini de aksattı. Maksim Gazinosu’nda cuma ve cumartesi geceleri sahne alması gerekirken yediği dayak nedeniyle bu mümkün olmadı. 
     Bir başka iddiaysa sanatçılardan geldi. Buna göre Tatlıses ve Asena, zaman zaman gazinoda tartışıyor, bu kavgalar sırasında da cam çerçeve iniyordu. Ancak önceki gece Karafaki’de basına yakalanınca neye uğradığını şaşırarak kaçan Asena’nın yanından ayrılmayan menajeri Eyüp, dedikoduların asılsız olduğunu söyledi. 
     
     



 MAGAZİN 













</TEXT>
</DOC>
