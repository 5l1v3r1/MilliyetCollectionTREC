<DOC>
<DOCNO> 68526 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/19/son/sontur10.html </URL>
<DATE> 2002/02/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Krizin faturası 1 milyon işsiz.. 
</HEADLINE>
<TEXT>

     2001'de yaşanan ağır ekonomik kriz yüzünden 
     işyeri kapanışları ve reel sektördeki işten çıkarmalar 1 milyon kişinin işsiz kalmasına yolaçtı. 
     Hızla artan işsiz sayısı yıl sonu itibariyle 2 milyon 335 bin, işsizlik oranı da yüzde 10.6'la şu ana kadarki en yüksek düzeylere ulaştı. İşsizlerin büyük bölümünün yaşadığı kentlerde işsizlik oranı yüzde 13.2'ye çıktı. Özellikle kentlerdeki eğitimli gençlerde işsizlik oranının yüzde 29.2'ye ulaştığı dikkati çekti. 
     Devlet İstatistik Enstitüsü DİE geçen yılın son çeyreğine ilişkin hane halkı iş gücü anketi sonuçlarını açıkladı. Buna göre 2000'in son çeyreğinde 1 milyon 366 bin düzeyinde bulunan işsizlerin sayısı 2001'in aynı döneminde 2 milyon 335 bine ulaştı. İşsizler ordusuna son bir yılda 969 bin kişi daha eklendi. İşsiz sayısında son üç aydaki artış da 428 olarak belirlendi. 
     Toplam işsizlerin yüzde 21.7 oranındaki 507 binini işten çıkarılanlar, yüzde 20.8 oranındaki 486 bini ise ilk kez iş arayanlardan oluştu. 2001'in ilk çeyreğindeki 1 milyon 809 binlik düzeyinden, mevsimlik işçiler nedeniyle ikinci çeyrekte 1 milyon 567 bine gerileyen işsiz sayısı, rel sektörde kan kaybının hızlandığı üçüncü çeyrekte 1 milyon 907 bine ulaşmıştı. 
     İşsiz sayısı son çeyrekte ise ilk kez 2 milyon 335 binle ürkütücü boyutlara ulaştı. 
     
     İşsizlik oranı yüzde 10.6 

     2000 yılının son çeyreğinde yüzde 6.3 olan işsizlik 
     oranı da 2001'in aynı döneminde yüzde 10.6'ya ulaştı. 
     Özellikle kentlerdeki işsizlik oranının yüzde 13.2'ye çıktığı dikkati çekti. Kırsal kesimdeki işsizlik oranı ise yüzde 7 olarak belirlendi. İşsizlerin 1 milyon 679 bininin kentlerde, 657 bininin ise kırsal kesimde yaşadığı belirlendi. 
     2001'in son çeyreği itibariyle Türkiye'deki işsizlerin 
     1 milyon 769 binini erkek, 566 binini kadınlar oluşturdu. 
     İşsizlik oranı erkeklerde yüzde 10.9, kadınlarda yüzde 9.7 olarak gerçekleşti. Kentsel yerlerde işsizlik oranı erkeklerde yüzde 11.9, kadınlarda yüzde 18.4 kırsal yerlerde ise erkeklerde yüzde 9.2, kadınlarda yüzde 2.6 olarak ölçüldü. 
     
     Gençlerdeki işsizlik 

     Eğitimli gençlerdeki işsizlik oranının yüzde 22.7'den yüzde 27'ye ulaştığı dikkati çekti. Bu oran kentlerde yüzde 21.6'dan yüzde 29.2'ye yükselirken, kırsal kesimde yüzde 25.7'den yüzde 21.5'e geriledi. 
     Türkiye'deki işsizlerin 995 bininin 15-24 yaş grubunda, 1 milyon 341 binin ise 25 ve daha yukarı yaşlarda olduğu belirlendi. 15-24 yaş grubunda işsizlik oranı yüzde 19.9, 25 ve üzeri yaştakilerde ise bu oran yüzde 8 çıktı. 
     
     Eksik istihdamdakiler 

     Bu arada 2001'in dördüncü çeyreği itibariyle 1 milyon 354 bin kişinin de "eksik istihdam" kapsamında olduğu belirlendi. Anket döneminde bir kaç gün de olsa çalıştığı için işsiz sayılmayan, ya da mevcut işinden memnun olmadığı için iş arayanlardan oluşan ve en az işsizler kadar önem taşıyan eksik istihdamdakilerin sayısının da son bir yılda 56 bin arttığı dikkati çekti. 
     
     İşgücü durumu 

     Ankete göre geçen yılın son çeyreğinde Türkiye'de 15 ve daha yukarı yaştaki sivil nüfus 46 milyon 58 bine ulaştı. İş gücüne dahil olmayan 23 milyon 981 bin kişi dışarda tutulduğunda, iş gücünü oluşturan 22 milyon 77 bin kişinin 19 milyon 742 bini istihdamdakiler, 1 milyon 354 bini eksik istihdamdakiler, 2 milyon 335 bini de işsizlerden meydana geldi. İş gücüne katılma oranı yüzde 47.9 olarak gerçekleşti. İş gücüne dahil olmayan nüfusun yüzde 50'sini ise ev kadınları oluşturdu. Ç 
     






</TEXT>
</DOC>
