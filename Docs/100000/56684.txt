<DOC>
<DOCNO> 56684 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/11/son/sontur18.html </URL>
<DATE> 2001/12/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Tır kasasında umuda yolculuk ölümle buluştu.. 
</HEADLINE>
<TEXT>

     Bu, krizin çaresizliğe ittiği insanlardan birinin, Kahramanmaraşlı Hasan Pancar'ın öyküsü. Çocuklarının geleceğini kurtarmak için bir Tır'ın arkasına gizlice binip İngiltere'ye gitmek isterken, havasızlıktan soluksuz kalarak ölen bir baba ile iki çocuğunun öyküsü... 
     İstanbul'da üç ay önce çalıştığı fabrika kapanınca işsiz kalan Hasan Pancar çareyi kaçak olarak İngiltere'ye gitmekte buldu. 
     Önce yakınlarının yardımı ile üç yaşındaki kızı Zeliha ve 8 yaşındaki oğlu Hasan ile birlikte Belçika'ya gitti. Belçika'nın Zeebrugge kentinde kaçakçılarla buluştu. Bir Tır kamyonunun kasasına saklanıp gemiyle 7 saat sonra İngiltere'le ulaşacaktı. 
     Umuda yolculuk geçtiğimiz haftasonu başladı. Ama Hasan Pancar ve çocuklarıyla birlikte 9 kaçağın daha bulunduğu konteyner yanlış gemiye yüklendi. İngiltere yerine İrlanda'ya doğru yola koyuldular. Ancak kaçakçıların yaptığı yanlışlığın bedelini, umuda yolculuk yapan insanlar canlarıyla ödediler. Yolculuk daha önceden hesaplandığı gibi 7 saat değil tam iki gün sürdü. Ve limandaki bekleyiş sırasında, Tır kasasındaki kaçak yolcular havasızlıktan boğularak öldü. 
     Hasan Pancar ve iki çocuğunun umuda yolculuğu İrlanda'da bir limanda Tır kasasında ölümle buluştu. 
     
     Köyde yas var 

     İki çocuğuyla birlikte konteynerde ölü bulunan Hasan Pancar'ın, annesi Besey Pancar ile akrabalarının yaşadığı Kahramanmaraş'ın Pazarcık İlçesi'ne bağlı Karaçay Köyü'nde üzüntü yaşanıyor. Pancar ailesinin evi, taziye ziyareti için gelenlerle dolup taşıyor. 
     Hasan Pancar'ın amcasının oğlu Uygar Pancar, A.A muhabirine, cenazelerin köy mezarlığında toprağa verilmesini istediklerini, bunun için başlatılan çalışmanın sürdüğünü belirterek şöyle konuştu 
     ''Hasan Pancar ve çocuklarının öldüğünü öğrendiğimizde şok yaşadık. Hasan Pancar, 3 yıl kadar önce kardeşi Kubilay'ın düğünü için köye geldi, onu son kez düğünde gördüm. Kızı Zelide 9 , oğlu Kalender 13 yaşındaydı. Hasan Pancar'ın eşi Kadriye ve çocukları Zelide ve Kalender'le birlikte yurtdışında olduğunu biliyordum ama kendilerinden bir haber alamıyordum.'' Uygar Pancar, Hasan Pancar'ın ekonomik yetersizlik nedeniyle köyden göç ettiğini kaydetti. 
     
     Belçika da soruşturuyor 

     İrlanda'da, geçen hafta bir TIR'a yüklenmiş konteynerde, 8'i ölü 5'i baygın olarak bulunan kaçakların, araca, Belçika'da bir park yerinde gizlice bindikleri belirlendi. 
     Bruges Savcılığı, kamyonun Belçikalı şoförü ile insan kaçakçılığı yapan bir Fransız vatandaşının sorgulandığını açıkladı. 
     Almanya'nın Köln kentinden, Belçika'nın Zeebrugge limanına kadar konteynerleri taşıyan kamyonun sürücüsünün, Brüksel yakınlarında bir park yerinde birkaç saat mola verdiği ve kaçakların bu mola sırasında araca bindikleri ifade edildi. 
     İrlanda güvenlik birimleri ile işbirliği içinde çalışan Bruges Savcılığı, TIR'a gizlice binen yabancıların, bu amaçla bir kaçakçılık şebekesine 8000 euro ödediklerini, şoförün olaydan haberi olmadığını, kaçakların muhtemelen yanlış TIR'daki konteynere bindiklerini duyurdu. 
     Kaçakların konteynerde, 54 saat süreyle çok kötü koşullarda yolculuk yaptıkları belirtildi. 
     Adli makamlar, olayla ilgili soruşturmanın İrlanda ile birlikte Belçika, Fransa, İngiltere, Almanya ve İtalya'da da yürütüldüğünü, insan kaçakçılığı şebekesinin süratle ortaya çıkarılmasının hedeflendiğini belirttiler. 
     






</TEXT>
</DOC>
