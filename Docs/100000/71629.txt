<DOC>
<DOCNO> 71629 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/09/yazar/pulur.html </URL>
<DATE> 2002/03/09/ </DATE>
<TIME>  </TIME>
<AUTHOR> Hasan PULUR  </AUTHOR>
<HEADLINE>
"Paris II" 85 yıldır su altında 
</HEADLINE>
<TEXT>

     BALIKADAM Mustafa Aydemir, 1995'in Temmuzunda haberi alınca çok heyecanlandı Antalya'nın Kemer Limanı açığında batık bir gemi bulunmuştu... 
     Hemen arkadaşlarıyla dalışa gittiler gemi bir savaş gemisiydi, 32 metre derinlikte yatıyordu, 70 metre boyundaydı adı da okunuyordu "Paris II"... 
     
     BU savaş gemisi burada nasıl batmıştı 
     Antalya'nın en yaşlı kaptanlarıyla, Kemer'in ihtiyarlarıyla konuştu, kimse bilmiyordu. 
     Neyse ki, Antalya'nın ünlü kişilerinden Belediye Başkanı ve milletvekili rahmetli Dr. Burhanettin Onat'ın, eski yazıyla yazdıkları ve tuttuğu notları, kızı, yeni harflerle kitap halinde yayımlamıştı. 
     "Paris II"nin macerası böyle anlaşılabildi. 
     
     BİRİNCİ Cihan Savaşı, Antalya halkı perişan, özellikle sahil köyleri, erkekleri cephede, kadınları, ihtiyarları, çocukları aç biilaç ot yiyorlar. Karayolu zaten yok, denizden gelenlere de İngilizler ve Fransızlar el koyuyor. Antalya sahili Kaladran'dan Fethiye'ye kadar abluka altında, savaş gemileri her gördüğü tekneyi arıyor, içindeki yiyecek içeceklere el koyuyorlar, hatta Fener mevkiinde suyla çalışan un değirmenini bile bombalıyorlar. 
     İngilizler ve Fransızlar kendilerinden o kadar emindirler ki, Kaş'ın karşısındaki Meis Adası'nın limanında üsleniyorlar, nasıl olsa denizden bir tehlike yok, Türkler, karşıdan, Kaş'tan ateş açacak değiller ya Meis'i top ateşine tutacak ne güçleri var, ne de oraya çıkacak yol... 
     Topu nereden getirecekler, keçilerin bile zor çıktığı patikalardan mı 
     
     ONLAR böyle kendilerinden emin Meis Limanı'nda yatadursunlar, topçu mülazımı teğmen Mustafa Ertuğrul, dağ topu bataryasını dağlardan aşırarak Kaş'a getirir, menziline yerleştirir, sabah horozu sesiyle birlikte bombardıman başlar, karşıdakiler neye uğradıklarını anlayıncaya kadar, gemileri batmış, yanmış, hasar görmüştür. 
     
     SIRADA Ağva Burnu vardır, Fransızların iki savaş gemisi burada yatar, gündüzleri devriye dolaşır, akşam buraya gelirler. Onlar da, kendilerinden çok emindirler, Ağva Burnu'na kim gelecek de onlara hücum edecektir 
     Mülazım Mustafa Ertuğrul ve bataryası... 
     Hiç kimsenin geçemediği dağdan askerleriyle geçirir, mevzilenir, gemiler görülünce de ateşe başlar. 
     
     İŞTE, 13 Aralık 1917 gününden beri 85 yıl, denizin dibinde yatan "Paris II" gemisi böyle batırılır. 
     Şimdi balıkadam Mustafa Aydemir, adaşı olan mülazım Mustafa Ertuğrul'un künyesini aramaktadır. 
     Bulursa ne mi yapacak 
     Ağva Burnu'na, onun adını, künyesini ve Paris II"in akıbetini yazan bir taş dikecek. 
     Anılsın ve fatiha okunsun, diye. 
     
     







Rusya ve İran 


Bozuk saat 


Org. Kılınç'ın sözleri 


Denklem değişti mi 


Yönetimin K bil dışında otoritesi yok 


Rönesans subayı 


Hani "hain"di 


Hocaların maaşı 52 


Askerin mesajı... 


Şimdi bana kaybolan yıllarımı verseler 


"Paris II" 85 yıldır su altında 


Demirel, 28 Şubat, Batı Çalışma Grubu 


Yabancı hipermarketleri kovalım 


Vergiyi siz vermeyeceksiniz 


Dön baba, dönelim 


Güç odakları 1 Ordu, 2 TÜSİAD, 3 Hükümet 


</TEXT>
</DOC>
