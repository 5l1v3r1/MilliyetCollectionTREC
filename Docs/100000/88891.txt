<DOC>
<DOCNO> 88891 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/10/dunya/adun.html </URL>
<DATE> 2002/06/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Kürtler Kerkük’ü istedi 
</HEADLINE>
<TEXT>

Iraklı Kürtler, Saddam’ın devrilmesi için yapılacak muhtemel operasyona verecekleri desteğin karşılığı olarak, petrol zengini Kerkük’ü almak için Washington’la pazarlık yapıyor 
     DIŞ HABERLER SERVİSİ 

     Kuzey Iraklı Kürtler, zengin petrol rezervlerine sahip Kerkük’ün bölgelerine dahil edilmesini istediklerini zımnen açığa vurdular. 
     Ankara’nın tepkisinden kaçınmak için net bir şekilde formüle edilmeyen ancak üstü kapalı bir şekilde ifade edilen talep, Washington’da Amerikan Üniversitesi’ne bağlı Global Barış Merkezi ile Mustafa Barzani Global Kürt Etüdleri tarafından düzenlenen ’Iraklı Kürtler Irak’ta istikrarın kilidi’’ konulu konferansta ortaya kondu. 
     Konferanta söz alan ABD Temsilciler Meclisi Uluslararası İlişkiler Komitesi danışmanı olan ve kısa süre öncesine kadar Washington Institute adlı düşünce kuruluşunda Türkiye uzmanı olarak çalışan Alan Makovsky, ’Irak’ta oluşturulacak bir federasyon yapısında Kerkük’ün Kürt bölgesine dahil edilmesine istekli misiniz ’’ sorusunu yöneltti. 
     Makovsky’nin sorusuna Iraklı Kürtler şiddetli alkışlarla karşılık verdi. Bu davranış, Kürtlerin Kerkük’ü istedikleri fakat bunu açıkça dile getirmekten çekindikleri şeklinde yorumlandı. 
     
     Washington’da lobi 
     Irak Kürdistan Demokratik Partisi KDP Uluslararası İlişkiler sorumlusu Hoşyar Zebari de Irak’ta bağımsız bir Kürt devleti değil, federasyon istediklerini söyledi. Irak’a askeri operasyon durumunda Türkiye veya İran’ın müdahale edebileceği hatırlatılan KDP temsilcisi, ’Irak’a bölgesel bir müdahale olmamalı’’ karşılığını verdi. 
     Iraklı Kürt yetkililer ve Washington’da konuyla ilgili çevreler, ’bir süredir Iraklı Kürtlerin, Kerkük’ün de Kürt bölgesine dahil edilmesi yönünde ABD nezdinde lobi girişiminde bulunduğunu’’ kaydettiler. 
     
     Gizli ziyaret 
     Washington’daki Kerkük konulu lobi çalışmaları ve gizli görüşmelerle ilgili iddialar uluslararası ajansların geçtikleri haberlerde de ağırlık kazandı. Fransız AFP ajansına bir açıklama yapan Celal Talabani’nin liderliğindeki Kürdistan Yurtseverler Birliği’nin KYB Londra temsilcisi Latif Raşit, Talabani ve KDP lideri Mesut Barzani’nin geçen hafta Washington’u gizlice ziyaret ederek Amerikalı yetkililerden Saddam’ın devrilmesi operasyonuna verecekleri destek karşılığında Kerkük’ü istedikleri yolundaki iddialara değinerek bu haberleri yalanladı. Ancak AFP’ye konuşan Irak’taki Şii muhalefetin sözcüleri bu iddiaların doğru olduğunu savundular. 
     
Petrol iştah kabartıyor      Misak-ı Milli sınırları içinde yer aldığı halde Lozan Konferansı’nda Türkiye’ye bırakılmayan ve ardından İngilizlerin ayak oyunlarıyla Irak’a bağlanan Musul ve Kerkük, zengin bir petrol bölgesi. Türkmen nüfusunu da barındıran bu bölge Saddam sonrası Irak’ta Kürtlere bırakıldığı takdirde, Kürtler bir anda "petrol zengini" olacaklar. 
     



 DÜNYA 










</TEXT>
</DOC>
