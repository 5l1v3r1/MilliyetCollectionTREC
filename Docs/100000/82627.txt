<DOC>
<DOCNO> 82627 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/07/son/soneko12.html </URL>
<DATE> 2002/05/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Arçelik bir Avrupa şirketi daha aldı 
</HEADLINE>
<TEXT>

     Avrupa'daki büyümesini sürdüren Arçelik, Almanya'nın ardından, Avusturya'da da şirket satın aldı. 
     Arçelik'ten yapılan açıklamaya göre, Fransız Nanterre Mahkemesi, dün Brandt'ın Avusturya'daki şirketi Elektra Bregenz için açılan ihaleyi Arçelik'in kazandığını ilan etti. Böylece Arçelik, bir ay içinde Avrupa'da 2 yeni şirkete ve 3 markaya sahip oldu. 
     Arçelik Genel Müdürü Nedim Esgin, dünya şirketi olma yolunda adımları hem üretim, hem de yönetim anlayışında sürdürdüklerini vurguladı. 
     Esgin, ''Tüm çalışanlarımız ve camiamız bu hedefe yürekten inanmıştır. Sadece inancın yeterli olmadığının bilinciyle ürün teknolojimizi ve rekabetçi yapımızı da süratle geliştiriyoruz. 
     Avrupa'dan başlayarak dünya şirketi olma hedefimize hem ciro, hem de pazar payımızı arttırarak ulaşacağımızdan eminiz'' dedi. 
     
     AVUSTURYA'NIN ÖNDE GELEN MARKASI 
     Bir Avusturya şirketi olan Elektra Bregenz'in, üretim ve pazarlama şirketlerinin toplam cirosu 75 milyon Euro. Şirketin, cirosuna göre Avusturya pazarındaki payı ise yüzde 5.3. Yılda 220 biner adet fırın ve ocak, 73 bin adet de aspiratör üretip satan şirketin, çalışan sayısı ise 340. 
     Elektra Bregenz'in iki markası var. Orta-üst segmentte yer alan ve çok tanınan bir marka olan Elektra Bregenz'in yanı sıra Tirol bölgesinde bilinen Tirolia adlı bir markası daha bulunuyor. 
     Avusturya'da yüzde 88 marka bilinirliğine sahip olan Elektra Bregenz, aynı ülkede tüm beyaz eşya markaları arasında yapılan fiyat değer araştırmasında da üçüncü sırada yer alıyor. 
     2006 yılında Elektra Bregenz'in pazar payını yüzde 10'a çıkarmayı 
     ve çevre ülkelere satışı başlatmayı planlayan Arçelik, Blomberg'in ardından Avusturya şirketinin de satın alınmasıyla beraber Avrupa'da 200 milyon Euro'yu aşan ilave bir ciroya ulaşmış oluyor. Avusturya'da satın alınan üretim ve satış şirketlerinin 2002 yılı sonunda pozitif vergi, faiz, amortisman öncesi kar etki yaratmaları bekleniyor. 
     
     YENİ FİNANSMAN ARAYIŞINA GİRİLMEYECEK 
     Bu arada Arçelik'in yurtdışı iştiraklerinin yönetim prensipleri çerçevesinde, üretim ve pazarlama şirketlerinin satın alınması ve üstlenilen borçların ödenmesi işlemleri, Arçelik'in yüzde 100'üne sahip olduğu Hollanda'da kurulu Ardutch B.V. şirketi üzerinden gerçekleşecek. Bunlar için gereken finansmanı Ardutch B.V., bugüne kadar yapılmış sermaye artırımları çerçevesinde kendi kaynaklarıyla sağlayacak. Bu nedenle yeni finansman arayışına girilmeyecek. 
     Arçelik, 17 Nisan 2002 tarihinde aldığı Yönetim Kurulu kararıyla Ardutch B.V.'nin sermayesini 8 milyon Euro'dan 33 milyon Euro'ya çıkarma kararı verdi. Yine, 31 Ocak 2002 tarihinde SPK ve İMKB'ye gönderdiği açıklamada da, portföyünde bulunan Beko UK, Beko France SA, Beko Polska SA ve Tunusdan SA'daki hisselerini gerekli sermaye artırımı neticesinde Ardutch'a devredeceğini bildirmişti. 
     





</TEXT>
</DOC>
