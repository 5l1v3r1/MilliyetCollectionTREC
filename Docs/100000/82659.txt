<DOC>
<DOCNO> 82659 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/07/son/sonspo12.html </URL>
<DATE> 2002/05/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Sümer "Ersun Yanal önce Beşiktaş ile görüşecekmiş" 
</HEADLINE>
<TEXT>

     Trabzonspor Kulübü Başkanı Özkan Sümer, Ankaragücü'nde bu sezon başarılı bir sezon geçiren teknik direktör Ersun Yanal'ın bordo-mavili takıma transferinin yarın akşam netlik kazanacağını söyledi. 
     Sümer, Ersun Yanal'ı kadrolarına katmaları konusunda istekli olduklarını belirterek, ''Ama bu transferin gerçekleşmesi için önemli olan karşılıklı isteğin olması. Yanal, bize Beşiktaş ile görüşeceğini söyledi. Biz de onunla görüşmeyi reddettik. Git onlarla görüş, daha sonra bizimle görüşürsün dedik'' diye konuştu. 
     Yarın akşam yönetim kurulu toplantısı yapacaklarını ve Ersun Yanal konusunun burada netlik kazanacağını da kaydeden Sümer, ''Şu aşamada Yanal ile anlaşma konusunu emin bir şekilde ifade edemem. Yarın akşam bu konu olumlu veya olumsuz bir biçimde sonuçlanacak. Ancak teknik heyet konusunda çaresiz değiliz. Yanal ile anlaşma olmazsa yine bir yerli teknik adamla anlaşacağız. Yabancı bir hoca düşünmüyoruz'' dedi. 
     Sümer, transferde bazı oyuncularla ilişkileri olduğunu, ancak ilk olarak teknik heyet konusunu çözüme kavuşturmayı istediklerini sözlerine ekledi. 
     





</TEXT>
</DOC>
