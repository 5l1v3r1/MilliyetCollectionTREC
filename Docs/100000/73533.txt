<DOC>
<DOCNO> 73533 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/20/spor/spo02.html </URL>
<DATE> 2002/03/20/ </DATE>
<TIME>  </TIME>
<AUTHOR>  </AUTHOR>
<HEADLINE>
"Aslında başarılıyım" 
</HEADLINE>
<TEXT>

Teknik Direktör Lorant, göreve geldiğinde Fenerbahçe’nin dokuz puan geride olduğuna dikkat çekti, "Şimdi ise rakiplerimizi yakaladık. Bu yüzden dedikodu ve spekülasyonlara önem vermiyorum" dedi 
     Özeleştiri yaptı 
     FENERBAHÇE Teknik Direktörü Werner Lorant, katıldığı bir radyo programında ilginç açıklamalar yaptı. Alman hoca, Malatyaspor maçından sonra yapılan ağır eleştirilere yanıt verirken, "Herkes orta sahamızın kötülüğünden bahsediyor. Ancak ofans ve defansta da hatalar yapıyoruz. Oyun olarak bakıldığında Fenerbahçe’nin Avrupa futbolundan önemli derecede eksiği olduğu görülüyor" dedi. 
     
     Yolumu çizdim’ 
     GÖREVE geldiğinde Fenerbahçe’nin liderin dokuz puan gerisinde bulunduğuna dikkat çeken Lorant, "Aslında ben başarılı olduğumu düşünüyorum. Yolumu çizdim. Yaptığım her şey bu takım için. Bu yüzden dedikodu ve spekülasyonlara önem vermiyorum. Basın abartılı haberler yapıyor. Bize rahat çalışma imkanı sağlanmıyor. Böyle giderse idmanları medyaya kapatabilirim" ifadelerini kullandı. 
     
     Seyirciye övgü 
     TÜM zamanını Fenerbahçe için ayırdığını belirten Alman hoca, Sarı - Lacivertli taraftarlara da övgüler yağdırdı, "Hiçbir ülkede bu kadar muhteşem seyirci görmedim" dedi. Mustafa Doğan ile şahsi bir meselesi olmadığını da kaydeden Lorant, "Fatih, Ümit ve Mirkoviç iyi anlaştıkları için ona şans veremiyorum. Ogün’e yapılan eleştirilere katılmıyor, çünkü takımın en çalışkan futbolcu" diye konuştu. 
     
Rüştü ucuza gidecek      YUSUF KOBAL 

     FENERBAHÇE’NİN Avrupalı kulüplerinin gözdesi olan kalecisi Rüştü, sözleşmesindeki bir madde gereği sezon sonunda transfer olmak isterse 6 milyon dolara serbest kalacak. Geçen sezon başında üç yıllık sözleşme imzalayan milli kalecinin, anlaşmaya özel bir madde koydurduğu ve bu madde karşılığında Sarı - Lacivertli kulübün tüm koşullarına "evet" dediği ortaya çıktı. 
     İKİ yıl daha sözleşmesi olan Rüştü’ye şu ana kadar resmi teklif gelmediği, ancak İngiliz ve İspanyol menajerlerin bu oyuncunun transfer olabilme koşullarını araştırdığı belirtildi. Avrupa’da kaleci sıkıntısı yaşayan başta Barcelona olmak üzere birçok ünlü kulübün Dünya Kupası Finalleri’nden sonra tecrübeli file bekçisine teklif getireceği öğrenildi. 
     
Yıldırım baskın      YALÇIN TÜRK 

     BAŞKAN Aziz Yıldırım dün Samandıra Tesisleri’ne giderek Sarı - Lacivertli futbolcularla özel bir görüşme yaptı. Yıldırım, oyuncularına, "Hiçbir şeyi kafanıza takmayın, moralinizi bozmayın. Sadece bir beraberlik aldınız. Bunu telafi etmek sizin elinizde" dedi. Teknik Direktör Lorant da "Böyle sonuçlar futbolun doğasında var. Yazılanları, çizilenleri bir kenara bırakın. Daha önümüzde çok maç var" dedi. 
     
Brezilya’da panik      DÜNYA Kupası’ndaki rakiplerimizden Brezilya’da forvet paniği yaşanıyor. Interli Ronaldo ve Barcelona’dan Rivaldo’nun müzmin sakatlıkları nedeniyle bir türlü istenilen performansa ulaşamamasının yanısıra, teknik direktör Luis Felipe Scolari’nin eski Galatasaraylı Jardel ile Romario’ya milli takım kapısını ısrarla kapalı tutması Sambacılar’ı dev kupa öncesi zora soktu. 
     GÜNEY Kore’de 3 Haziran’da Milli Takımımız ile karşılaşacak olan Brezilya’da Ronaldo, Inter ile idmanlara başlamasına rağmen her an yeni bir sakatlık korkusu yaşıyor. Barcelona’da iğneyle oynayan Rivaldo’nun da yeniden sakatlanması endişe yarattı. Scolari, sakatlıklar sürerse, Fenerbahçe’nin de ilgilendiği Washington ile Everthon ve Elber’i oynatmanın hesaplarını yapıyor. 
     
Başkanlar disipline      FUTBOL Federasyonu Hukuk Kurulu, medyadaki açıklamaları nedeniyle, Fenerbahçe Kulübü Başkanı Aziz Yıldırım ve Trabzonspor Kulübü Başkanı Özkan Sümer ile her iki takımdan bazı yöneticileri disiplin kuruluna sevk etti. Her iki kulüp yöneticilerinin savunmaları alındıktan sonra haklarında karar verilecek. 
     
Yönetimden Ogün’e destek      FENERBAHÇE Yönetimi, Birleşik Fenerbahçeliler Vakfı Başkanı Aziz Yılmaz’ın sert eleştirilerine hedef olan Ogün’e sahip çıktı. Yönetimin açıklamasında, Ogün’e yönelik suçlamaların maksadını aştığı ve mantık süzgecinden geçirilmeden yapıldığı belirtildi. 
     OGÜN’ÜN gerek kişiliği, gerekse oynadığı futbolla örnek bir sporcu olduğunu vurgulanan açıklamada şu görüşlere yer verildi "Ogün’ün liderliğinde futbolcularımızın camiaya 3. yıldızı armağan edeceklerine inanıyoruz ve kaptanımıza Üzülme arkandayız’ diyoruz." 
     
Andersson’un yerine Ceyhun      TEKNİK Direktör Lorant’ın Gaziantepspor maçında son haftaların formsuz ismi Andersson’un yerine Ceyhun’u hazırladığı belirtildi. Alman hocanın daha önceki maçlarda çok kısa sürelerde şans tanıdığı Ceyhun’u forvette oynatabileceği öğrenildi. Oktay’ı da yedeğe çekmeyi planlayan Lorant’ın, cuma günkü Gaziantepspor maçına farklı bir onbirle çıkması bekleniyor. 
     



 SPOR 



























</TEXT>
</DOC>
