<DOC>
<DOCNO> 71912 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/11/yasam/yas00.html </URL>
<DATE> 2002/03/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Fogg’u çarptılar 
</HEADLINE>
<TEXT>

AB Komisyonu Türkiye Temsilcisi Fogg’un, sempozyuma katılmak için geldiği Eminönü’ndeki Armada Oteli’nde çantasını çaldılar 
     SERHAT ÜNAL İstanbul 

     Avrupa Birliği AB Komisyonu Türkiye Temsilcisi Büyükelçi Karen Fogg, sempozyumda konuşmak için geldiği İstanbul’da çantasını çaldırdı. 
     Büyükelçi Karen Fogg, önceki gün Eminönü Armada Otel’de Liberal Düşünce Topluluğu’nun düzenlediği "İfade Özgürlüğü Mağduriyetleri Sempozyumu"na konuşmacı olarak katıldı. 
     Açıklanan e - mail mesajları nedeniyle kamuoyunda tartışmalara neden olan Fogg, "Türkiye’ye yardım için buradayız" mesajını verdi. 
     
     Sohbete dalınca... 
     Saat 18.00 sıralarında lobinin yakınındaki koltuklarda oturan Fogg, katılımcılarla görüşmek için bir süre sonra yerinden kalktı. Sohbete dalan Fogg, yaklaşık 15 dakika sonra dönüp baktığında, çantasının yerinde olmadığını gördü. Çantasının çalındığını anlayan Fogg, telaş içinde yetkililerden yardım istedi. 
     İhbar üzerine olay yerine gelen polisler, giriş çıkışları tutarak çevrede bulunanları kontrolden geçirmek istedi. Ancak Fogg, polisin içeride bulunanları aramasını istemedi. 
     
     Kimseyi teşhis edemedi 
     Polis olayla ilgili tutanak hazırlarken, çantada Fogg’un cep telefonu, kredi kartları, pasaportu, 250 Euro, AB Komisyonu Ankara Temsilciliği’nin anahtarları ve bazı evrakların olduğu belirtildi. 
     Çantayı ve hırsızları bulabilmek için her ihtimali değerlendiren polis, Büyükelçi Fogg’a bazı sabıkalıların fotoğraflarını gösterdi. Ancak Fogg kimseyi teşhis edemedi. 
     



 YAŞAM 


















</TEXT>
</DOC>
