<DOC>
<DOCNO> 50664 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/05/yasam/ayas.html </URL>
<DATE> 2001/11/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Erkekler kızları maceraya sürüklemeli’ 
</HEADLINE>
<TEXT>

Çok seveni de oldu, ağır eleştireni de... Beş yıl kendini 'unutturdu' Latife Tekin... Ve nihayet, bildik ama unutulmuş 'yaşam dersleri'yle yeniden karıştı kalabalığımıza.. 
     BULUŞMALAR AHMET TULGAR 

     Latife Tekin, Ahmet Altan ve Orhan Pamuk, 12 Eylül'ün hemen ertesinde yeni bir edebiyat kuşağının öncüleri olarak ortaya çıktılar. Çok sevildiler ve çok suçlandılar. Yazdıklarına 'Eylülist roman' bile dendi. 
     Bu üçlüdeki iki erkek yıllar içinde giderek piyasanın isterlerine göre davranarak kitaplarını büyük gürültülerle çıkarma yoluna girerken, Latife Tekin büyük şehri terketti ve sessizliğe gömüldü. 
     Tekin, yeni romanı "Ormanda Ölüm Yokmuş" ile beş yıl sonra yaprak hışırtıları ve aşk fısıltıları içinde tekrar burada. 
     
Aynı dönemde edebiyat dünyasına girdiğiniz Ahmet Altan ve Orhan Pamuk kitap tanıtımı konusunda çığır açtılar. Siz ise bu tür bir reklamcılık’tan uzak duruyorsunuz. Neden 
     Benimkisi bilinçli bir tercih. Bana sıkıcı geliyor bu tür çabalar. Bir kitap yazmak için kapanıyor, sessizleşiyorsunuz. Sonra bunun dışına çıkıp insanın kendi yazdığı kitabın peşi sıra sürüklenmesi üzücü. Bir çeşit düşmüşlük hali. Ayıp buluyorum birazcık. Yakıştıramıyorum. Dostoyevski ya da Hemingway'i böyle bir durumda hayal edemiyorum. Atlara binip yollara düşmüşler ellerinde tüfekler, kitaplarının tanıtımını yapıyorlar. 
     
     Erkek başarıya koşullu’ 
Nasıl uzak durabiliyorsunuz çok para kazanma güdüsünden 
     Belki de kadın olduğum için yapabiliyorum bunu. Erkekler çok fazla başarıya koşullandırılıyorlar. Bir başarı kazanmış, bir ün elde etmişse, onun üstüne bir şeyler koymak, onu sürekli kılmak erkekler için çok önemli. Böyle bir reklam sürecini de erkek yazarlarımız başlattı. Ben buna tepki gösterdim ve konuştum onlarla. "Yapmayın, başlatmayın böyle bir şeyi" dedim. 
     
Erkeklerin edebiyat dünyasındaki hakimiyetini dilde de hissediyor musunuz 
     Bir kadının bunu hissetmemesine imkan yok. Sadece yazarken değil, yaşarken de bu hissediliyor. Eskiye oranla daha çok kadın yazar olsa da, yine de erkeklerin iktidar olduğu bir dünya, edebiyat. Sadece kadın yazarların kitaplarını yayınlayan yayınevleri olsa bile bu kadın edebiyatı, genel edebiyat ırmağının dışında bir yerde akan, bir tür ikinci sınıf edebiyat olarak algılanıyor. 
     
Sol okur, Altan ya da Pamuk'u daha başından raydan çıkmış görüyorlar ve gecekondudan gelen bir yazar olarak sizden daha çok şey bekliyorlardı, değil mi 
     Tabii. O kadar çok sevilmek de ürkütücü. Çünkü cevaplayamayacağınız kadar yoğun bir sevgiyle karşılaşıyorsunuz. Sizi borçlandıran bir sevgi. Ben de o sevgiye karşılık vermek istiyordum. Ve politik eylemliliğin içinde olmak istedim hep. Ama sonra politik eylemde kendi dilimle içimden gelen şeyleri söyleyemediğimi hissetmeye başladım. Ve bir politik hareketin içinde yer alamadım. 
     
Kitaplarında yoksulluğun erdemini vurgulayan bir yazarsınız. Kendinizi de yoksul olarak tanımlıyorsunuz. Ama çok da satıyor, yabancı dillere çevriliyorsunuz. Yoksul kesimle bağınız zayıfladı mı 
     Ben bu bağı korudum. Ben yoksulluğu hiç bir zaman böyle maddi bir şey olarak görmedim. Ben çocukların ve kadınların toplum içindeki konumlarından dolayı güç ve iktidara uzaklıkları nedeniyle yoksul olduklarını düşünüyorum. Bu bir duygu. Bu dünyayı nasıl hissettiğinizle ilgili. Benim için yoksulluk meselesi felsefi ve politik bir meseleydi. Yoksulluk duygum kaldı tabii ama 20 yıldır neredeyse yazı yazıyorum ve hiçbir yoksul yazı yazmıyor. 20 yıldır yazı yazan birisi "Ben yoksulum" diyemez. Sonra ben sözünü ettiğim yoksullar kadar masum değilim artık. 
     
İsteseniz iktidar sahibi olabilirdiniz ama değil mi Mesela defalarca gazetelerden köşe yazarlığı teklifi almışsınızdır. 
     H l bu tür teklifler alıyorum. Ben "Buzdan Kılıçlar" kitabımda da anlattım. Ben paradan çok korkuyorum. Yoksulların paraya dokundukça bir şey kaybettiklerini, bozulduklarını, kırıldıklarını, çirkinleştiğini gördüm. Aynı şeyin bana da olmasından korkuyordum. Ünlenince insana başka türlü para kazanma yolları açılıyor. Köşe yazarı da olunabilir, dizi de yazılabilir. Ama ben roman dışında bir şey yazmama kararı aldım. İlk başlarda bana bu teklifler yapıldığında kızıyordum da, önüme para koyup beni bir yere çekmeye çalıştıklarını düşünüyordum. Onlarsa beni onurlandırdıklarını sanıyorlardı. 
     
Murat Belge sizin için "Ormanı içinden anlatan ilk yazar" demişti. Bu mecazi bir laftı. Murat Bey, orman’la sizin anlattığınız gecekondu ortamını kastediyordu. Ama Ormanda Ölüm Yokmuş’ta gerçekten ormanı anlatıyorsunuz. 
     - Bu kitapta ormanı anlatmamda herhalde çocukluğum çok etkili oldu. Kendimi kötü hissettiğimde arkadaşlarım beni kırlara götürürlerdi ve ben çimenlerin üzerinde 10 dakika yatarak kendime gelirdim. Bu şehir bu kadar büyümeden idare edebiliyormuşuz demek ki o zamanlar. O zamanlar gecekondular tepelere, deniz manzaralı, ormanlık alanlara kurulmuştu. Şimdi zenginler de uyandı, geç de olsa şehir dışına, ormanlık alanlardaki sitelere gidiyorlar. 
     
     Şairlerin çoğu reklamcı’ 
Bodrum'a da bu yüzden mi yerleştiniz 
     Gürültü, kirlenme bana çok kötü gelmeye başlamıştı. İstanbul çok pahalı bir şehir olmuştu. "Bu kadar kalitesiz bir hayatı bu kadar pahalıya satın alan bir kentli nasıl isyan etmiyor" diyordum. Şimdi edebiyattan konuşmak lüks gibi geliyor bana bu şehirde. Bu kirliliği örtmek için yapılan şeylerin bir parçası oldu edebiyat, o kitap tanıtım kampanyaları filan. 
     
Evet, zaten biz de şu anda edebiyat yerine başka şeylerden bahsediyoruz. 
     Türkiye'nin en ünlü yazarları aynı cadde üzerinde oturuyor, şairlerin yüzde sekseni reklam sektöründe filan çalışıyor. Çok ümitli değilim yazıya ilişkin konuşabileceğimiz konusunda. 
     
     Kızlar macera ister’ 
Ama yazarların kendileri de edebiyattan çok politik ya da cinsel söylemlerinin tartışılması için gereken skandal malzemesini koyuyorlar kitapların içine. Yani kamuoyuna tuzak kuruyorlar. 
     Çünkü bu popüler kalmanın yolu. Ben bir yazardan bilge olmasını, dünyanın dışına çıkmasını, insan hali olma üzerine bir şeyler söylemesini bekliyorum. 
     
Sizin romanınızda ama böyle bir tuzak kurulmamış. Sadece orman, aşk falan. 
     Ne olacak peki şimdi bu roman 
     
Diğer taraftan da ama tam da bu ekonomik krizde, doğa, aşk gibi ortak ve hepimizin hayatında bedavadan olan şeyleri hatırlatmak doğru bir zamanlama ... 
     Evet, bu ekonomik krizde belki yeniden köylü oluruz, yeniden toprağı keşfederiz. Ne de olsa bir yazar okumak istediği kitabı yazıyor. 
     
Kitapta Emin, Yasemin'i alıp alıp ormana götürüyor. Kadın erkeğin kendisini serüvenlere sürüklemesini mi ister 
     Bugün de kız çocuklarının içinde böyle bir arzu bulunuyor ama onları erkek çocuklar Beşiktaş'tan taksiye atıp Taksim'deki bilmemne kafeye götürüyor sadece. Bence, rehberlik ederek, onları, kızların tek başlarına gidemeyecekleri bir maceranın içine, kızların çocukluktan beri doyuramadıkları duygularını doyurabilecekleri yerlere götürebilmeliler. 
     



 YAŞAM 

























</TEXT>
</DOC>
