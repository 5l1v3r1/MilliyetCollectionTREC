<DOC>
<DOCNO> 65885 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/04/son/sonspo19.html </URL>
<DATE> 2002/02/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaş'ta Tamer ve Bayram kulübeye... 
</HEADLINE>
<TEXT>

     Beşiktaş, Gaziantepspor ile 6 Şubat Çarşamba günü deplasmanda oynayacağı Türkiye Kupası Çeyrek Final maçının hazırlıklarını sürdürdü. 
     Mahkemesi nedeniyle Almanya'da bulunan teknik direktör Daum'un yokluğunda, siyah-beyazlılar, antrenör Roland Koch yönetiminde çalıştı. Ümraniye tesislerindeki antrenmanda, siyah-beyazlı futbolcular önce şut çalıştı. Asper ve Myhre'nin koruduğu kaleleri adeta şut bombardımanına tutan futbolcuların isabetli vuruşlar yapması, teknik heyeti bir hayli sevindirdi. Şut çalışmasının ardından antrenör Koch, futbolculara dar alanda taktik ağırlıklı çift kale maç oynattı. Tunuslu Baya'yı as takımda görevlendiren Koch, Samsunspor maçında kötü bir performans çizen Tamer'i yedek takıma gönderip sağ kanatta Khlestov'u görevlendirdi. Samsunspor maçında ilk 11'de oynayan Bayram da Baya'nın takıma katılmasıyla yedek takımda oynadı. 
     
     Gaziantep yolculuğu yarın 
     Beşiktaş, Gaziantepspor maçı için yarın öğleden sonra uçakla Gaziantep'e gidecek. 
     Siyah-beyazlılar öğle saatlerinde basına kapalı yapacakları antrenmanın ardından Gaziantep'e hareket edecek. 
     






</TEXT>
</DOC>
