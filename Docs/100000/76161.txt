<DOC>
<DOCNO> 76161 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/03/son/sondun13.html </URL>
<DATE> 2002/04/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Russel Crowe çürüğe ayrıldı... 
</HEADLINE>
<TEXT>

     Ünlü aktör Russel Crowe, bundan böyle fiziksel gücünü göstereceği ''Gladyatör'' tarzındaki filmlere veda edecek gibi görünüyor. 
     Crowe'un rol alacağı ''Flora Plum'' filminin yönetmeni, Oscarlı aktris Jodie Foster, geçen yıl ameliyat olduğu omzu ile kolunun iyileşmediği gerekçesiyle aktörün mukavelesini tek taraflı olarak feshetti. 
     Internetteki ''imdb'' sitesinin haberine göre, filmde bir sirk cambazı rolünü üstlenecek olan Crowe'un kadrodan çıkarılması, aktörün hala iyileşmediğini ortaya çıkardı. İki yıl önce başlayan ve Crowe'un omzunun çıkması nedeniyle yarım kalan çekimlere ünlü aktör olmadan devam etme kararını alan Foster, ''Filme yeniden başlıyoruz. Ama, Russel Crowe ile çalışmayacağız. Zorlu bir ameliyat geçirdi ve omzunda hala çiviler var. Cambazlık yapmak bir yana, kolunu başına kadar bile kaldıramıyor'' dedi. 
     Bu kararının Crowe ile dostluklarını zedelememesini umduğunu dile getiren Foster, ''Bence, o çok yetenekli bir aktör. Aynı zamanda da çok iyi bir insan. Her ne kadar ciddi bir işe girişince çok sinirli olsa da eğlenceli bir kişi'' açıklamasında bulundu. 
     






</TEXT>
</DOC>
