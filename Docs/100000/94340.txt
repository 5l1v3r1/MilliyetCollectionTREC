<DOC>
<DOCNO> 94340 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/08/spor/aspo.html </URL>
<DATE> 2002/07/08/ </DATE>
<TIME>  </TIME>
<AUTHOR>  </AUTHOR>
<HEADLINE>
KAVGALARI UNUTALIM 
</HEADLINE>
<TEXT>

Milli Takım Teknik Direktörü Şenol Güneş, Trabzon’da şerefine verilen mangal partisinde, şahıslarla hiçbir sorunu olmadığını belirtti, "Tartışmaları hatırlatmak doğru değil" dedi. 
     "Büyütmek çok yanlış" 
     ŞENOL Güneş, Trabzonspor’un onuruna verdiği mangal partisinde keyifli dakikalar geçirdi. Bordo - Mavili kulübün eski ve yeni yöneticileriyle, eski başkanlar ile takım arkadaşlarının bulunduğu partide ilginç açıklamalar yapan Güneş, "Geçmişte yaşananları unutalım, benim şahıslarla işim yoktur" ifadesini kullandı. Milli hoca, "Çok eskiden olanları bugüne taşımak ve bir kavganın uzantısı gibi işlemek doğru olmaz. Kavgaları büyütmek yanlış" dedi. 
     
     "Herkes heykelleşmeli" 
     AY - Yıldızlı ekibin hocası, Trabzonspor tarafından, Mehmet Ali Yılmaz Tesisleri’ne heykelinin dikileceği hatırlatıldığında, "Benim için şehrimde yapılan her şey mutluluk vericidir" yorumunu yaptı. Şenol Güneş "Ama biz Türkiye olarak görevimizi yaptık. Bu başarıda, yani Dünya üçüncülüğünde, emeği geçen herkesin heykelleştirilmesi lazım. Ancak yaşarken, heykel anlamındaki şeylere çok kaymayalım. Trabzonspor’a teşekkür ederim" diye konuştu. 
     
     1 numara açıklaması 
     GÜNEŞ, önceki gün yaptığı açıklamalarda "Ben 1 numarayım" derken, düşüncelerini tam anlatamadığını da belirtti. Ünlü hoca, "Bu 1 numara, kalecinin formasındaki bir numaradır. Diğer 1 numara ise Dünya’nın bana verdiği payedir, başarıdır ve ödüldür. Öğrencilere verilen 1 numara zayıf nottur. 1 numara olmak ise en yüksek puanı almaktır" dedi. Güneş, Özkan Sümer’e "Başkanım, formum yerinde, kaleye adam lazım mı " esprisini de yaptı. 
     



 SPOR 






















</TEXT>
</DOC>
