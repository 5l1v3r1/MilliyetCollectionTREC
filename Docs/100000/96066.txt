<DOC>
<DOCNO> 96066 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/16/son/soneko22.html </URL>
<DATE> 2002/07/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Bilişim Zirvesi 3-6 Eylül'de İstanbul'da... 
</HEADLINE>
<TEXT>

     Türkiye'nin en önemli bilgi paylaşımı ve eğitim platformu olan Bilişim Zirvesi'02, 3-6 Eylül tarihleri arasında İstanbul'da yapılacak. 
     Türkiye Bilişim Derneği TBD , Türkiye Bilişim Vakfı TBV , Türkiye Bilişim Sanayicileri Derneği TÜBİSAD , Türkiye Zeka Vakfı TZV ve Interpro'nun ortaklaşa gerçekleştireceği zirveye, sektörden 5 bin profesyonelin katılması bekleniyor. 
     Beylikdüzü'ndeki Kaya Ramada Plaza Uluslararası Kongre Merkezi'nde yapılacak zirvede, bilişim çözümleri ve bilişim politikaları tartışılacak, e-devlet ve e-Türkiye çalışmaları ele alınacak. 
     Zirvenin ana teması olan e-çözüm başlığı ile derlenen sektörel çözüm oturumlarında sağlık, yerel yönetimler, lojistik, savunma, sosyal güvenlik gibi gündemdeki sektörlere yönelik çözümler, teknolojik yapılarının yanında gerektirdiği standartlar ve yasal düzenlemelerle birlikte değerlendirilecek. 
     Zirve kapsamındaki TBV etkinliğinde ''e-Avrupa yolunda Türkiye'' konu başlığı ile Türkiye'nin AB uyumu tartışılacak. Kasım ayında yürürlüğe girecek olan 6. Çerçeve Programı da Bilişim Zirvesi'nde ele alınacak. 
     TZV, zirvede ''Bilgi ve zeka ekonomisi platformu'' ile ''teknoloji ve sanat günü'' etkinlikleri düzenlerken, Türk Telekom sporsorluğunda da gerçekleşecek olan forumda 1 Ocak 2004 sonrası pazar koşulları ele alınacak. 
     Bilişim Zirvesi'nin içeriğinin açıklandığı basın toplantısında konuşan TZV Başkanı ve DSP Grup Başkanvekili Emrehan Halıcı, zirvenin çok yararlı, tutarlı, kapsamlı ve iddialı bir etkinlik olduğunu vurguladı. 
     
     TÜRKİYE'NİN BİLGİ TOPLUMU HEDEFİ 
     Halıcı, ''Önümüzde belirlenmiş bir hedef var. Bu hedef, Türkiye'nin bilgi toplumu olma hedefidir. Bu hedef doğrultusunda birtakım somut adımlar atılmaya çalışılıyor. Ankara'da, parlamentoda bütün siyasi partilerin katıldığı ortamlar yaratıldı. Hemen hemen bütün partiler bilgi toplumu hedefini kabullenmiş gözüküyorlar'' diye konuştu. 
     Siyasetin zaman zaman belirsizlikler içerebildiğini belirten Halıcı, burada en az ümitsizliğe kapılacak sektörün bilişim sektörü olduğunu söyledi. Halıcı, ''Bilişimcilerin çok karamsar olmasına gerek yok'' dedi. Bütün bilişimcilere bir açık davet de yapan Halıcı, şunları söyledi 
     ''Kendilerine yakın hangi siyasi parti olursa olsun, bu disiplini, bu kültürü temsil etmek üzere TBMM'de yer almak için ellerini taşın altına soksunlar, ceketlerini çıkarsınlar ve Türkiye'yi bilgi toplumuna taşımak için onlar da bir taş koysunlar, bir tuğla koysunlar.'' Basın mensuplarının sorularını da yanıtlayan Halıcı, TBMM'de bilişim konularına yakın duran 50-60 milletvekili olduğunu söyledi. 
     Internet Yasası'yla ilgili olarak internetin önünü tıkayan bir düzenlemenin Meclis'ten geçmediğini ifade eden Halıcı, ''Devletin küçülmesi ve yapısal değişiklikler yapılması için en önemli araç, en önemli fırsat gene bilişim teknolojilerinden geçiyor. Türkiye bu fırsatı da doğru kullanmalı'' dedi. 
     
     ''TEKNOLOJİYE YETİŞMEMİZ GEREKİYOR'' 
     TBV Başkanı Faruk Eczacıbaşı da, Avrupa'da 100 öğrenciye 4 bilgisayar düşerken, Türkiye'de bunun binde 16 olduğunu söyledi. 
     Eczacıbaşı, Türkiye'nin globalizasyona adapte olması gerektiğini belirterek, ''Teknolojiye yetişmemiz gerekiyor, artı değer yaratmamız lazım. Bilgiye dayalı ekonomide geleceğimiz olacak'' diye konuştu. 
     TBD Başkanı Rahmi Aktepe ise 1976'dan bu yana düzenledikleri bilişim kurultaylarının 19.'su Bilişim Zirvesi'ne katılım çağrısını, ''Geleceğiniz ve yaşamınız için sözünüz ve imzanız olsun'' sloganı ile yaptıklarını söyledi. 
     Aktepe, gazetelerin ilk sayfalarında yer bulmak ve televizyon heberlerinin ilk sırasını almayı çok istediklerini ifade ederek, ''Bu istek, geleceği işaret edenlerin hakkıdır'' dedi. 
     TÜBİSAD Başkanı Erol Bilecik de, 3-6 Eylül tarihlerinde Türkiye'nin gündemini kestirmenin mümkün olmadığını, ancak Bilişim Zirvesi'nin Türkiye'nin en önemli gündemi olmasını istediklerini belirtti. 
     





</TEXT>
</DOC>
