<DOC>
<DOCNO> 51531 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/10/guncel/gun05.html </URL>
<DATE> 2001/11/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Susurluk Topal’ kaldı 
</HEADLINE>
<TEXT>

İdamla yargılanan sekiz sanık beraat edince davaya ilişkin sorular yanıtsız kaldı 
     BELMA AKÇURA İstanbul 

     Kumarhaneler Kralı Ömer Lütfi Topal’ın öldürülmesi olayına karıştıkları iddiasıyla beş yıldır "idam" cezası istemiyle yargılanan sekiz sanık, delil yetersizliğinden beraat edince Susurluk bağlantılı davaya ilişkin sorular yanıtsız kaldı. 
     Hukukçular, Yargıtay 8. Ceza Dairesi’nin Susurluk davasını bozarken bu davanın sonucu beklemeye karar verdiğine dikkat çekerek beraat kararı veren yerel mahkemenin gerekçesini hemen açıklaması gerektiğini söyledi. Bunun yasal bir zorunluluk olduğunu vurgulayan hukukçular, "Bu aynı zamanda kamu vicdanını rahatlatma bakımından da kaçınılmaz bir gerekliliktir" dedi. 
     Avukat Ergin Cinmen, Susurluk bağlantılı davalarda siyasetin çok fazla etkili olduğunu savundu. İstanbul DGM’deki Susurluk ile Beyoğlu 1. Ağır Ceza Mahkemesi’ndeki Topal davasının birlikte görülmesi durumunda sonucun farklı olabileceğini belirten Cinmen, "Topal davası Susurluk ilişkilerinin havasını almak için açılmış bir davaydı" diye konuştu. 
     
Meğer hayalmiş’      Topal davasına bakan mahkeme, beraat kararını delil yokluğuna bağladıysa da, Susurluk davasında da adları geçen sanıklar eski Özel Tim görevlileri Ayhan Çarkın, Oğuz Yorulmaz, Ercan Ersoy ve Mustafa Altınok, Topal’ın iş ortakları Ali Fevzi Bir ve Sami Hoştan, sigortacı Serdar Özdağ ve Haluk Kırcı hakkında "delil" sayılan olaylara ilişkin gelişmeler şöyle 
     
     Önce konuştu, sonra sustu 
     Topal cinayetine ilişkin ilk bilgi, dönemin İstanbul Emniyet Müdürü Kemal Yazıcıoğlu’dan geldi. Yazıcıoğlu’nun "Topal’ı öldürenleri bulduk. İtiraf ettiler" yönündeki açıklaması, kamuoyunu aylarca meşgul etti. Yazıcıoğlu, daha sonra bu açıklamasını reddetti ve hiç konuşmadı. 
     Mahkemeye gönderilen imzasız ihbar mektubunda, Topal’ın İstanbul Emniyeti’nin bilgisi dahilinde öldürüldüğü, parmak izi tespit edildiği ve parmak izinin kime ait olduğunun bilindiği öne sürüldü. Avukatlar bunun delil olamayacağını savundu ancak, mahkeme mektubu "delil" olarak dosyada bulundurdu. 
     İstanbul Emniyet Müdürlüğü Olay Yeri İnceleme Müdür Yardımcısı Behzat Yılmaz ile uzmanlar suç aleti silahın şarjörü üzerindeki bantta tespit edilen parmak izlerinin Abdullah Çatlı’ya ait olduğunu söyledi. 
     



 GÜNCEL 
















</TEXT>
</DOC>
