<DOC>
<DOCNO> 75542 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/30/son/sontur12.html </URL>
<DATE> 2002/03/30/ </DATE>
<TIME>  </TIME>
<AUTHOR>  </AUTHOR>
<HEADLINE>
İsmail Cem "BM kararının derhal uygulanması gerekir" 
</HEADLINE>
<TEXT>

     Dışişleri Bakanı İsmail Cem, Birleşmiş Milletler Güvenlik Konseyi'nin, İsrail'in Filistin'i işgaliyle ilgili olarak aldığı kararı memnuniyetle karşıladıklarını ve derhal uygulanması gerektiğini bildirdi. 
     Cem, Romanya ve Bulgaristan'ın NATO'ya üyeliğiyle ilgili görüşmelerde bulunmak üzere gittiği Atina'dan döndü. 
     Cem, Esenboğa Havalimanı'nda yaptığı açıklamada, Ortadoğu'daki gelişmeleri izlediklerini ve yapılabilecek ne varsa yapmaya çalıştıklarını bildirdi. 
     Bölgedeki Türk gazetecilerin durumuyla yakından ilgilendiklerini kaydeden Cem, hem Kudüs Başkonsolosluğunun hem de Tel Aviv Büyükelçiliğinin konuyla uğraştığını söyledi. Cem, "Bana son olarak verilen bilgi, iki gazeteci arkadaşımızın, kaydi ihtiyatla naklediyorum- can güvenliği açısından bir sorunları olmadığı şeklinde" dedi. Cem, gazetecilerin tehlike bölgesinden zırhlı araçlaçıkarılmalarını ve Kudüs başkonsolosunun beklediği noktaya ulaştırılmasını beklediklerini belirtti. 
     BM Güvenlik Konseyi kararını memnunriyetle karşıladıklarını ve derhal uygulanması gerektiğini düşündüklerini ifade eden Cem, olaylarla ilgili olarak sadece ABD ile değil diğerülkelerle de temaslarının devam ettiğini söyledi. Cem, "Bu günkü durumu tanımlamaya insan kelime bulamıyor. Biz yine de aklı selimin hakim olmasını umuyoruz" dedi. 
     İsrail'e gerilimi düşürmesi için uyarılar yapıldığını, önceki gün görüştügü İsrail Dışişleri Bakanı'na da bu düşüncelerini ilettiğini ifade eden Cem, Arafat'ın can güvenliği ile ilgili bir soru üzerine de, "Dün Sayın Müsteşarımızın, İsrail Büyükelçisi ile yaptığı görüşmede de can güvenliğinin garanti altında olduğu bize iletildi. Fakat hepimiz elimizden geleni yapıyoruz. Böyle bir durumda hadiseye ihtiyatla yaklaşmak ve gelişmeleri ihtiyatla karşılamak gerekiyor" diye konuştu. 
     






</TEXT>
</DOC>
