<DOC>
<DOCNO> 64217 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/26/guncel/gun02.html </URL>
<DATE> 2002/01/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Avrasya Maratonu bu köprüyü yorar 
</HEADLINE>
<TEXT>

Binlerce insanın katıldığı maratonda koşulan her adımın yarattığı titreşimlerin Boğaziçi Köprüsü için ciddi bir darbe olduğu öne sürüldü 
     SERHAT OĞUZ İstanbul 

     Uluslararası Avrasya Maratonu gibi yılda bir kez yapılan farklı yüklemelerin Boğaziçi Köprüsü üzerinde ciddi hasara neden olacağı öne sürüldü. 
     Boğaziçi Köprüsü’nü rezonans olarak adlandırılan büyük genlikli titreşimlere yol açan tehlikenin beklediğini öne süren İTÜ Makine Mühendisliği Bölümü öğretim üyesi Prof. Dr. Tuncer Toprak, bu yüzden köprülerde gerekli mühendislik hesaplarının yapılması gerektiğini belirtti. 
     
     Ters bile döndürebilir 
     Toprak, köprüde Avrasya Maratonu sırasında çok sayıda insanın adımlarının yarattığı rezonans etkisinin, köprüyü ters çevirecek ölçüde bile olabileceğini savundu. Asma köprülerin, rüzgar, trafik gibi dinamik etkilere karşı vereceği tepkilerin, yapım sırasında hesaplandığını hatırlatan Toprak, önceden kestirilemeyen yüklemeler için ayrı hesaplama yapılması gerektiğini belirtti. 
     
     Her adım bir risk 
     Karayolları Bölge Müdürlüğü’ne bu hesaplamayı yapmayı teklif edeceklerini belirten Toprak, şöyle konuştu "Köprü, trafik sıkışıklığı sırasında çok sayıda aracın yarattığı yükü kaldırabilecek şekilde yapılmıştır. Ancak çok sayıda insanın koştuğu maratonda, her adım köprüye bir darbedir. Bu insanların fazla yükü olmasa da, adımları, köprünün doğal frekansına yakın titreşimler yaratır. Bu titreşimlerde, köprünün bazı yerlerinin çökmesine, ya da yorularak bir süre sonra zarar görmesine neden olur. Hatta ters dönmesine bile neden olabilir." 
     Karayolları yetkilileri hesaplamaya gerek olmadığını belirterek, maratonun köprüde bir sorun yaratmayacağını savundu. 
     



 GÜNCEL 
















</TEXT>
</DOC>
