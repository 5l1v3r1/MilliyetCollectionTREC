<DOC>
<DOCNO> 88419 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/07/siyaset/siy02.html </URL>
<DATE> 2002/06/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Lider adayları kuliste 
</HEADLINE>
<TEXT>

DSP liderliğine aday gösterilen Kemal Derviş, Hüsamettin Özkan ve İsmail Cem sık sık Meclis kulislerinde boy göstermeye başladı 
     GÜNSELİ ÖNAL Ankara 

     Başbakan Bülent Ecevit’in nekahat süresi uzarken, DSP genel başkanlığı için isimleri geçen adaylar, bu hafta genel kurul çalışmaları sırasında Meclis kulislerini mesken tuttu. Meclis’e çok seyrek uğrayan Dışişleri Bakanı İsmail Cem, bu hafta sık sık kulislerde milletvekilleriyle sohbet etti. Cem’in oturduğu her masa, kısa sürede milletvekilleriyle doldu. Cem’in kuliste yürürken karşılaştığı her milletvekili ile tokalaşması dikkat çekti. 
     
     Gürel pek uğramıyor 
     Meclis’e pek uğramayan Devlet Bakanı Şükrü Sina Gürel de bu hafta kulisteydi. Orman Bakanı Nami Çağan da Cem ve Gürel gibi hafta boyunca kulislerde boy gösterdi. Ecevit hastalandığından bu yana Meclis’e gelmeyen Başbakan Yardımcısı Hüsamettin Özkan da önceki gün Meclis’teydi. DSP’ye katılarak genel başkan olabileceği konuşulan Devlet Bakanı Kemal Derviş de önceki gün akşam saatlerinde Meclis’e geldi. 
     
     Derviş alışkın değil 
     Genel Kurul’da çalışmaya alışık olmadığından girince ne yapacağını şaşıran Derviş, önce iktidar partisi grupların başkanvekilleriyle sohbet etti. DSP İstanbul Milletvekili Perihan Yılmaz’ın yakın ilgisi üzerine DSP’lilerin arasına giren Derviş, 20’ye yakın milletvekili ile tokalaştı. 



 SİYASET 
















</TEXT>
</DOC>
