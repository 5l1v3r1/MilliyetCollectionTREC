<DOC>
<DOCNO> 67366 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/13/spor/aspo.html </URL>
<DATE> 2002/02/13/ </DATE>
<TIME>  </TIME>
<AUTHOR>  </AUTHOR>
<HEADLINE>
BİR DE KAZANSAK 
</HEADLINE>
<TEXT>

Ekvador ile Dünya Kupası öncesi ilk provaya çıktık. Ancak iyi futbolumuza ve mücadelemize rağmen, özel maç zaafımızı sürdürdük. 5.5 yılda 10. yenilgimizi aldık, galibiyete hasret kaldık 
     AY - Yıldızlı ekip, 47 yıl sonra ulaştığımız Dünya Kupası finallerinin ilk provasında Ekvador’a tek golle mağlup oldu. Hollanda’daki karşılaşmada, Brezilya’yı mağlup etmiş rakibi önünde dişe diş mücadele ortaya koyan Milli Takım, her iki yarıda da etkili oyununa rağmen gol sıkıntısı çekti. G.Amerika temsilcisi önünde üstünlüğü elden bırakmayan ekibimiz 64. dakikada Carlos Tenorio’nun golüne engel olamadı. Son dakikalardaki çabamız beraberliğe yetmedi. Böylece en son 1996’da yendiğimiz Moldova’dan sonra oynadığımız 14 maçta 10. yenilgimizle tanıştık. 
     
Güneş memnun      Ekvador karşısında iyi oynadıklarını söyleyen teknik adam, "Ancak sonuç istediğimiz gibi olmadı" dedi 
     MİLLİ Takım Teknik Direktörü Şenol Güneş iyi bir sınav verdiklerini söyledi. Güneş, "İlk yarı etkiliydik. Net pozisyonlar bulduk. İkinci yarı rakibimiz toparlandı ve galibiyet için oynadı. Bütün futbolcularıma şans vermek istedim ve bunu yaptım" dedi. Güneş, "Oyundan memnunun. Ancak sonuç istediğimiz gibi olmadı. Ekvador iyi bir ekip. Yediğimiz gol, pas hatasından oldu. Futbolcularım hırslıydı fakat daha istekli olabilirlerdi. Ama önümüzde dört hazırlık maçı var. Eksiklerimizi gidereceğiz" ifadelerini de kullandı. 
     

</TEXT>
</DOC>
