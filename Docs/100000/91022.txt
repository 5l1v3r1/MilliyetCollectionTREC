<DOC>
<DOCNO> 91022 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/20/son/sonspo18.html </URL>
<DATE> 2002/06/20/ </DATE>
<TIME>  </TIME>
<AUTHOR>  </AUTHOR>
<HEADLINE>
AFP "Hasan Şaş, Asyalı Zen rahipleri gibi sakin" 
</HEADLINE>
<TEXT>

     Fransız haber ajansı AFP, aslında savaşçı ve ele avuca sığmayan bir kişiliğe sahip Hasan Şaş'ın, Dünya Kupası maçlarında ''Asyalı Zen rahibi gibi sakin davranabildiğini'' bildirdi. 
     AFP muhabirine bir demeç veren Hasan Şaş, ''Buraya gelince huyum suyum değişmedi, yalnızca kendimi tamamıyla oyuna vererek kişiliğimi oyuna yansıtmaya çalışıyorum. Takım yararını kişisel yararımın önünde tutmak gerektiğinin bilincindeyim'' diye konuştu. 
     ''Kupadan önce benim kırmızı kart göreceğim iddia ediliyordu, beni favori gösteriyorlardı, ama şimdiye dek herşey yolunda gitti'' diyen Şaş, 4 maçta bir tek sarı kart gördüğünü hatırlattı. 
     Hasan'ın lig maçlarında hırçın davranışları olduğunu kaydeden ajans, bir keresinde bir maçtan sonra cama yumruk atarak bileğini kestiğini, o tarihten sonra Galatasaray Kulübü'nün soyunma odasındaki tüm camların pleksiglasla değiştirdiğini bildirdi. 
     AFP, Hasan Şaş'ın yeteneğinin Avrupalı kulüp yöneticilerinin gözünden kaçmadığına da işaret ederek, başta AC Milan olmak üzere İngiliz ve Fransız kulüplerinin Hasan ile ilgilendiğini bildirdi. Ajansa göre, Hasan da bu konuda, ''Ali Sami Yen'deki havayı başka yerde bulamam. Yaşım 25, geleceğimle ilgili karar vermek için bol zamanım var'' diye konuştu. 
     





</TEXT>
</DOC>
