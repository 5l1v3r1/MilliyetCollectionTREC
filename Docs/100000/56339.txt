<DOC>
<DOCNO> 56339 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/09/son/sontur01.html </URL>
<DATE> 2001/12/09/ </DATE>
<TIME>  </TIME>
<AUTHOR>  </AUTHOR>
<HEADLINE>
İstanbul'da yağış ve fırtına...Ağaçlar deviriliyor, çatılar uçuyor 
</HEADLINE>
<TEXT>

     İstanbul'da, hızı zaman zaman saatte 70-80 kilometreye ulaşan fırtına ile aralıksız süren yağış, hayatı 
     olumsuz etkiliyor. 
     Şişli Baruthane Caddesi Erbonozzade Sokak'ta bulunan Feriköy Stadı'nın yan duvarı, yağış nedeniyle kısmen çöktü. 
     Çöken duvarın park halinde olan 34 EL 808 plakalı Mercedes ve 06 GV 956 plakalı Lada marka otomobillerin üstüne düşmesi sonucu, bu araçlarda maddi hasar meydana geldi. 
     Çökme tehlikesi bulunan duvarın başka bir bölümü ise, olay yerine gelen polis ekiplerince yıkıldı. 
     Şişli Halide Edip Adıvar Caddesi Melikşah Sokak'ta da, 2 bina arasında yer alan bir bahçe duvarının çevresinde toprak kayması meydana geldi. Ardından etrafı boşaltılan bahçe duvarının çökmesi sonucu, boş olan bir binanın alt katında küçük çapta hasar oluştu. 
     
     Ağaçlar devrildi 
     Beşiktaş Asariye Caddesi Eski Konak Sokak'ta, fırtına nedeniyle devrilen ağacın altında kalan bir araçta hasar meydana geldi. 
     Ağacın devrilmesi nedeniyle bir süre aksayan trafik, itfaiye ekiplerinin ağacı keserek sokaktan kaldırmasından sonra normale döndü. 
     Etiler Selçuklar Caddesi'nde devrilen bir ağaç da, caddeye park edilen bir araçta hasara yol açtı. 
     
     Kadıköy'de çatı uçtu 
     Kadıköy Fikirtepe Mandıra Caddesi Çilek Sokak'ta ise, şiddetli fırtına nedeniyle bir binanın çatısının bir bölümü uçtu. 
     Bina önünde park halinde olan 2 otomobilin üzerine düşen çatı, bu araçlarda küçük çapta hasar yarattı. 
     Bu arada, fırtına dolayısıyla çeşitli ilçelerde yola düşen ve zaman zaman trafiğin aksamasına neden olan ağaç ve tabelalar, itfaiye ve polis ekiplerince kaldırıldı. 
     Meteoroloji yetkilileri, İstanbul'da gece boyunca etkili olan fırtınanın saatte 50-60 kilometre hızla estiğini, ancak bu hızın zaman zaman saatte 70-80 kilometreye ulaştığını bildirdiler. 
     Yetkililer, fırtınanın 3 gün süreyle etkili olmasının beklendiğini kaydettiler. 
     






</TEXT>
</DOC>
