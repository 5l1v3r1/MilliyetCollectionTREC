<DOC>
<DOCNO> 76317 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/04/spor/spo09.html </URL>
<DATE> 2002/04/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Dünya Kupasına Doğru 
</HEADLINE>
<TEXT>

Şili sınavı 17 Nisan’da      DÜNYA Kupası Finalleri’nde mücadele edecek olan A Milli Takım’ın Şili ile yapacağı hazırlık maçının programı açıklandı. Ay - Yıldızlı ekibimiz Şili ile 17 Nisan Çarşamba günü saat 20.00’de Hollanda’nın Kerkrade Stadı’nda karşı karşıya gelecek. Bu arada Ümit Milli Futbol Takımı da aynı gün saat 16.30’da Çek Cumhuriyeti ile oynayacak. 
     
TRT yayın haklarını aldı      JAPONYA ve Güney Kore’de düzenlenecek Dünya Kupası’nda müsabakaların yayını konusunda ortaya çıkan fiyat anlaşmazlığı giderildi. TRT dün kupa maçlarının yayın hakkını elinde tutan Alman kuruluşu ile anlaşmaya vardı. TRT’den Sorumlu Devlet Bakanı Yılmaz Karakoyunlu, Almanlar’ın TRT’nin önerdiği fiyata yakın bir ücreti kabul ettiğini ancak diğer ülke yayıncı kuruluşlarında tepki doğurmaması için rakamın gizli tutulduğunu belirtti. 
     
Dünya Kupası’nda konfeti yasak      DÜNYA Kupası’na ev sahipliği yapacak ülkelerden Japonya’da, maçlarda stada sokulması yasaklanan 100’ün üzerinde madde açıklandı. Güvenlik sorumlusu Takahisa Isihida, şemsiyelerin de silah olarak kullanılabileceği gerekçesiyle taraftarların yağışlı havalarda yağmurluk getirmelerini önerdi. Alkol, dondurulmuş sıvı maddeler, plastik şişeler, silah, patlayıcı maddeler, uyuşturucu ve zehirlerin yanı sıra, temizlik ve oyunu engelleme endişesiyle tuvalet kağıdı ile konfeti de yasaklandı. 
     



 SPOR 






























</TEXT>
</DOC>
