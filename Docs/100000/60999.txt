<DOC>
<DOCNO> 60999 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/07/son/sondun22.html </URL>
<DATE> 2002/01/07/ </DATE>
<TIME>  </TIME>
<AUTHOR>  </AUTHOR>
<HEADLINE>
American Airlines kazasında terör iddiası... 
</HEADLINE>
<TEXT>

     New York'ta 12 Kasım 2001 tarihinde düşen American Airlines uçağının, türbülans ya da 
     kuyruk arızası nedeniyle düşmediği, terörist bir saldırıya kurban gittiği öne sürüldü. Olaya tanık olan çok sayıda kişi, Amerikan Ulusal Taşımacılık Güvenlik Kurulu'na NTSB yazılı başvuruda bulunarak, uçaktan parçalar kopmaya başlamadan önce, ön sağ tarafta büyük bir patlama meydana geldiğini gördüklerini bildirdi. Bunlar arasında, New York polis müdürlüğünden emekli komiser James Conrad, New York İtfaiye Müdür Yardımcısı Peter Hayden, emekli trafik memuru Richard Kview, satış müdürü John Power ve gıda maddeleri satış görevlisi Ellie Scholfield de bulunuyor. Kazayla ilgili olarak ''New York Post'' gazetesine açıklamada bulunan Tom Lynch 59 adlı emekli itfaiyeci, ''olay sırasında Rockaway Beach bulvarında bulunduğunu ve önce uçağın sağ tarafından parlak portakal rengi bir alev fışkırdığını gördüğünü'' söyledi. Lynch, ''bundan 2-3 saniye sonra alev uçağın tüm sağ tarafını kapladı. Bu ikinci patlama olana kadar uçaktan herhangi bir parçanın düştüğünü görmedim'' diye konuştu. 12 Kasım'da New York'un Queens bölgesindeki Belle Harbour'a düşen uçakla ilgili olarak NTSB tarafından kaleme alınan ilk raporlarda, uçakta patlama olduğuna dair herhangi bir kayıt bulunmuyor. Yetkililer, 265 kişinin öldüğü kazanın, Airbus tipi American Airlines uçağından önce kalkış yapan Boeing-747 jumbo jet uçağının yarattığı türbülans ve uçağın kuyruk dahil bazı parçalarının kopması sonucu meydana geldiğini bildirmişlerdi. Son gelişmeyle ilgili olarak açıklamada bulunan NTSB sözcüsü, ''200'den fazla görgü tanığının kendilerine başvurduğunu ve bu kişilerin ifadelerinin soruşturma çerçevesinde dikkate alınacağını'' belirtti. 
     






</TEXT>
</DOC>
