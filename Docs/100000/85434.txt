<DOC>
<DOCNO> 85434 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/22/son/sondun11.html </URL>
<DATE> 2002/05/22/ </DATE>
<TIME>  </TIME>
<AUTHOR>  </AUTHOR>
<HEADLINE>
İngiltere'de her yıl 50 kadar eski mahkum intihar ediyor 
</HEADLINE>
<TEXT>

     İngiltere'de hapishanelerde yaşanan çeşitli olumsuzluklarla mücadele amacıyla kurulan ''Hapishanelerin Islahı'' adlı sivil toplum kuruluşu, her yıl 50 dolayında eski mahkumun intihar ettiğini açıkladı. 
     Kuruluş adına yapılan açıklamada, hapishane görevlilerinin hassas mahkumların durumlarını değerlendirmekten ve onlara gerekli psikolojik desteği vermekten uzak tutum sergilediklerine işaret edilirken, özellikle kısa süreli hapis cezasına çarptırılan kişilerin ne hapishane dönemine, ne de tahliye sonrası döneme hazırlanabildiği vurgulandı. 
     Uzun cezalar için hapse girmiş kişilere ise genellikle tehlikeli kabul edildikleri için hiçbir yönden destek sağlanmadığını belirten kuruluş, ''bu insanların psikolojileri tamamen gözardı ediliyor, sadece toplumun bu kişilerden nasıl korunacağı üzerinde yoğunlaşılıyor'' dedi. 
     Raporu hazırlayan ve kaleme alan Claire McCarthy, ''her yıl binlerce mahkumun, gidecek bir yeri, yapacak bir işi ve herhangi bir moral desteği olmaksızın tahliye edilmelerinin, bu kişilerin intiharına temel hazırlamak anlamına geldiğini'' ifade etti. 
     Raporda, ''bu nedenle hapishane görevlilerinin toplumu tehlikeli mahkumlardan korumaya harcadıkları zaman ve enerjinin aynısını, intihar riski taşıyan mahkumları bu psikolojiden koruma ve kurtarmaya da ayırmaları gerektiğine inanıyoruz. Bunun için de mahkumun tahliyesiyle başlayan süreçte de devletin onun yanında olması gereğinin altını çiziyoruz'' denildi. 
     Mahkumların durumlarının iyileştirilmesi için mücadele veren kuruluş ayrıca, hapishanelerde ya da tahliyelerini takip eden 1-2 haftalık dönemde intihar eden mahkumlar konusunda ayrıntılı araştırma ve soruşturma yapılmasını istedi. 
     





</TEXT>
</DOC>
