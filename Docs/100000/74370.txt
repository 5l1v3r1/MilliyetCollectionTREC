<DOC>
<DOCNO> 74370 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/24/son/sonspo05.html </URL>
<DATE> 2002/03/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Galatasaray'da Cansun, 23 yıllık geleneği bozdu 
</HEADLINE>
<TEXT>

     Galatasaray Kulübü'nde dün yapılan seçim kongresinde Özhan Canaydın başkanlığa seçilirken, Mehmet Cansun'un yitirmesiyle, sarı-kırmızılı kulüpte 23 yıllık bir gelenek sona erdi. 
     Galatasaray'da 1979 yılından bu yana görev yapan başkanlar, kongrelerde birden fazla dönemde üst üste seçilirken, tam 23 yıl sonra Mehmet Cansun, yalnızca 8 ay görevde kalıp, seçimi yitirdi ve uzun bir aradan sonra bir ilke imza attı. 
     Sarı-kırmızılı kulüpte 1979'da başkanlık görevine gelen Prof.Dr.Ali Uras, 1986 yılına dek görevde kalmış, daha sonra Dr.Ali Tanrıyar 1986-1990, Alp Yalman 1990-1996, Faruk Süren ise 1996-2001 yılları arasında başkanlık yapmışlardı. 
     Sarı-kırmızılı kulübün 97 yıllık tarihinde, şimdiye dek 31 kişi başkanlık yaparken, kulübün kurucusu ve ilk başkanı olan Ali Sami Yen, 1905-1914 tarihleri arasında üst üste 10 kez başkanlığa seçildi. Yen, 
     böylece üst üste en fazla başkanlığa seçilen isim olarak da tarihe geçti. Ali Sami Yen, 1 yıllık aradan sonra üst üste 4 yıl daha sarı-kırmızılı kulübe başkanlık yaptı. Ali Sami Yen ayrıca, 15 dönem Galatasaray Kulübü'ne başkanlık yaparak ulaşılması güç bir rekoru da eline geçirdi. Bu görevi 15 yıl sürdüren Ali Sami Yen, Galatasaray'da en uzun süre başkanlık yapan kişi unvanına da sahip oldu. Galatasaray Kulübü'nde Ali Sami Yen'i, 7'şer kez başkanlığa seçilen Yusuf Ziya Öniş ve Suphi Batur izliyor. 
     






</TEXT>
</DOC>
