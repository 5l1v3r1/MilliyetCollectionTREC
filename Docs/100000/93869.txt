<DOC>
<DOCNO> 93869 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/05/son/sondun14.html </URL>
<DATE> 2002/07/05/ </DATE>
<TIME>  </TIME>
<AUTHOR>  </AUTHOR>
<HEADLINE>
İtalya'da 104 kaçak yakalandı 
</HEADLINE>
<TEXT>

     İtalya'nın güneyindeki Calabria bölgesi kıyısına, 104 kaçak insanı taşıyan bir balıkçı teknesinin geldiği bildirildi. 
     İtalyan haber ajanslarının verdiği haberlerde, sabaha karşı gelen tekneden çıkan kaçakların 13'ünün kadın, 24'ünün çocuk ve 67'sinin erkek olduğu açıklandı. 
     Kaçaklardan hamile olan bir kadın ile 2 çocuğun, sağlık durumlarının kötü olmasından dolayı hastaneye kaldırıldığı belirtildi. 
     Türkiye ve Irak'tan geldikleri iddia edilen kaçakların, kimlik tespiti için sosyal yardım merkezlerine götürüldükleri kaydedildi. 
     Kaçakları getiren 20 metre uzunluğundaki balıkçı teknesinin, denizde devriye gezen jandarma ekipleri tarafından fark edilip, kontrol altına alındığı ifade edildi. 
     Yetkililer, bunun 2002 yılında Calabria kıyılarına gelen ve kaçak taşıyan 15. tekne olduğunu bildirdi. 
     





</TEXT>
</DOC>
