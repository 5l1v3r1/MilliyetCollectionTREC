<DOC>
<DOCNO> 78005 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/12/son/soneko08.html </URL>
<DATE> 2002/04/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Küçük eczanesi ile vergi rekortmeni oldu.. 
</HEADLINE>
<TEXT>

     Erzurum'da 2001 yılı vergilendirme döneminde gelir vergisi rekortmeni olan Eczacı Arif Recai Uzunlar, çatısı yıkılmaya yüz tutmuş 35 metrekarelik işyeri sayesinde bu unvanın sahibi oldu. 
     Erzurum Defterdarlığı tarafından 2001 yılı vergilendirme döneminde gelir vergisinde 81 milyar 136 milyon 829 bin liralık tahakkuk eden vergi ile Erzurum'da birinci olarak açıklanan Eczacı Arif Recai Uzunlar, başarısını, sade ve mütevazı yaşantıya bağladı. 
     Gölbaşı semtinde çatısı yıkılmaya yüz tutmuş, 5 kişinin çalıştığı 35 metrekarelik işyeri sayesinde vergi rekortmeni olan Uzunlar, halk 
     kesiminin aşırı lüks yerlerden hoşlanmadığını ve bu tür yerlerden de alış veriş yapmaya çekindiklerini belirtti. Uzunlar, işyerinin tamamen toplumun alt seviyesine hitap ettiğini anlatarak, söz konusu kesim sayesinde Erzurum'da devlete en fazla vergi veren kişi unvanına kavuştuğunu bildirdi. 1994 yılından itibaren vergi rekortmenleri arasında ilk 10'da yer aldığını açıklayan Uzunlar, son 2 yıldır da birinci sırada yer aldığını kaydetti. Yerli otomobili olan, cep telefonu dahi kullanmayan vergi rekortmeni Uzunlar, söz konusu iletişim aracını kendi açısından lüks bir ihtiyaç olarak görüyor. Uzunlar, Türkiye'de ilk sıralarda vergi verenler sıralamasında kendisinin ''denizde bir damla'' olduğunu belirterek, şunları kaydetti ''Erzurum'da vergi rekortmenleri açıklandığında kendimin ilk sırada yer alması aslında beni üzdü. Çünkü devlete ödediğim para çok fazla değil. Ben vatandaşlık görevimi yerine getiriyorum. Ancak Erzurum'da bu kadar mı çok fakir var diye de üzülüyorum. Vergi rekortmenleri sıralamasına bakıldığı zaman Erzurum'un fakir olduğu gözler önüne seriliyor. Keşke benden çok daha fazla vergi verenler çıksaydı.'' Uzunular, geçen yıl vergi rekortmeni olmasına rağmen herhangi bir kurum veya kuruluş tarafından da kendisini onure edecek bir teşekkür belgesi verilmemesine ise üzüldüğünü söyledi. 
     





</TEXT>
</DOC>
