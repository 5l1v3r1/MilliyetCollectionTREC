<DOC>
<DOCNO> 78026 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/12/son/sonspo03.html </URL>
<DATE> 2002/04/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Daum'un derbi karnesi zayıflarla dolu... 
</HEADLINE>
<TEXT>

     Beşiktaş, teknik direktör Christoph Daum yönetiminde, 14 Nisan Pazar günü 24. derbi maçına çıkarken, Alman teknik adamla bu maçların genelinde başarılı bir grafik çizemedi. 
     Fenerbahçe ile pazar günü karşılaşacak olan Beşiktaş'ta, daha önce1993-94 sezonunun ikinci yarısından, 1995-96 sezonun son 3 haftasına kadar takımın başında kalan, geçen sezonun 24. haftasında yeniden siyah-beyazlı takımın başına gelen Christoph Daum, takımıyla çıktığı toplam 23 derbi maçta, 6 kez galip gelirken, 11 kez de ezeli rakipleri karşısında sahadan yenik ayrılmak zorunda kaldı. 6 derbi maçta ise, taraflar birbirlerine üstünlük sağlayamadı. 
     Beşiktaş, bu 23 derbi maçta rakip fileleri toplam 29 kez havalandırırken, kalesinde 36 gol gördü. 
     Bu dönemde siyah-beyazlılar, Galatasaray ile 14, Fenerbahçe ile de 9 maç yaptı. 
     
     Fenerbahçe derbileri 
     Daum yönetimindeki Beşiktaş, Fenerbahçe ile lig, Türkiye ve TSYD kupalarında yaptığı toplam 9 maçın sadece 2'sinde sahadan galibiyetle ayrılırken, 5'inde yenildi, 2 maçta da taraflar birbirlerine üstünlük sağlayamadı. 
     Yapılan 9 maçta Fenerbahçe'nin attığı 16 gole, siyah-beyazlılar 10 golle yanıt verdi. 
     Birinci Futbol Ligi'nde Daum döneminde yapılan derbi maçlarda, Beşiktaş sadece 1 galibiyet alırken, Fenerbahçe 3 kez sahadan 3 puanla ayrıldı, 2 maç da berabere sonuçlandı. 
     Beşiktaş'ın Daum döneminde İnönü Stadı'nda, ezeli rakibi Fenerbahçe'ye karşı galibiyeti bulunmuyor. 
     Daum döneminde İnönü Stadı'nda yapılan 3 maçın 2'sini Fenerbahçe kazanırken, 1 karşılaşma ise berabere sonuçlandı. 
     Beşiktaş, ezeli rakibine evinde 1993-94 ve 1995-96 sezonlarında 2-1 yenilirken, 1994-95 sezonundaki maç ise 0-0 berabere sonuçlanmıştı. 
     Siyah-beyazlılar, Daum ile Fenerbahçe'ye ligdeki tek galibiyetini bu sezonun ilk yarısında deplasmanda 2-1'lik skorla yaşattı. 
     





</TEXT>
</DOC>
