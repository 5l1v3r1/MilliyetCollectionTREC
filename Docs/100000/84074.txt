<DOC>
<DOCNO> 84074 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/15/yazar/bila.html </URL>
<DATE> 2002/05/15/ </DATE>
<TIME>  </TIME>
<AUTHOR> Fikret BİLA  </AUTHOR>
<HEADLINE>
Naylon fatura... 
</HEADLINE>
<TEXT>

     Bir süreden beri naylon fatura tartışması sürüyor. 
     Şikayet şu 
     Naylon fatura kullandıkları için birçok esnaf, sanatkar, şirket yöneticisi mahkum oldu. Bunlar arasında kullandıkları faturanın naylon olduğunu bilmeyenler haksızlığa uğramış oldular. Küçük miktarlardaki bu faturalar için 3 yıla kadar mahkum edilenler vardır. Oysa yasa ilk halinde, "bilerek" naylon fatura kullananları cezalandırmayı amaçlıyordu, ama, yasa çıkarken Meclis'te, "bilerek" sözcüğü çıkarıldı ve böylece bilerek bilmeyerek naylon fatura kullananların hepsi cezalandırılmış oldu. 
     Maliye Bakanı Sümer Oral da bu şikayetler üzerine bakanlığın bir genelgeyle belirli bir tutara kadar naylon faturaya ceza verilmeyeceğini açıkladı. 
     Çalıştığı kişi veya firmanın naylon fatura kestiğini bilmeden bu faturaları kullananlar var mıdır 
     Olabilir. Belki içlerinde naylon fatura kullandığını bilmeyen veya muhatabının kestiği faturanın naylon olduğunu bilebilecek durumda olmayan kişi veya firma yöneticileri bulunabilir. Bunlar iyi niyetli ticaret erbabı olarak düşünülebilir. 
     Ancak, Türkiye'de bilerek naylon fatura kullanılması olayı yaygındır. Naylon fatura ile devletten vergi kaçırılmakta hatta üzerine vergi iadesi alındığı da bilinmektedir. Sadece naylon fatura satmak üzere binlerce şirket kurulduğu, çok büyük organizasyonlar yapıldığı da belleklerde henüz tazedir. O kadar ki, hayali ihracatın belkemiğini oluşturan naylon fatura ve gümrük belgeleriyle Hazine'den trilyonlarca lira vergi iadesi alındığı Maliye Bakanlığı denetim kurullarınca belgelenmiştir. 
     Türkiye'nin ünlü kuş ve balık isimli operasyonlarının çoğunun esası naylon faturadır. Ünlü birçok şirketimizin Eximbank'tan aldıkları ucuz ihracat kredisi karşılığında bulundukları ihracat taahhütlerini kapatmak için kullandıkları araç da öz itibariyle naylon faturadır. 
     Bazı esnaf ve sanatkarlar bilmeden naylon fatura kullandılar ve ceza gördüler diye naylon fatura uygulamasını yasal hale getirmeden önce iyi düşünülmesi gerekir. Maliye Bakanlığı denetim elemanlarının hangi kişi veya firmaların naylon faturayı bilerek mi, bilmeyerek mi kullandıklarını ortaya çıkaracak bilgi ve yöntemlere sahip oldukları bilinir. Hakkıyla yapılacak bir çarpraz denetim iyi niyetli ile kötü niyetliyi kolayca ortaya çıkarır. 
     Naylon faturaya ceza uygulamasını kaldıracak bir düzenleme, milyonlarca doların döndüğü naylon fatura tezgahının işine yarayacak bir adım olmamalıdır. 
     Gerçeği dururken naylonuyla iş yapan bütün ticaret erbabını masum, denetim elamanını Türk ekonomisi düşmanı ilan etmeden önce bir kez daha düşünmekte fayda vardır. 
     30 - 40 veya 100 - 150 milyon liralık naylon faturalar "küçük iş" olarak görülüp ceza kapsamı dışına çıkarılacak gibi görünüyor. Ama Türkiye'de TIR arkasında şirket ve büro taşıyarak istenilen miktarda, istenilen alanda naylon fatura kesildiği biliniyor. Bu zeka, "küçüklere af" uygulamasından yararlanarak, küçük faturaları büyük işlere çevirebilirler. 
     Maliye Bakanı Sümer Oral, aynı zamanda deneyimli bir Maliye müfettişi olarak, hazırlık soruşturmaları, denetimleri devam eden, mahkemeye sevk edilmiş ve sevk edilmeye hazırlanan büyük operasyonların naylon faturayla ilgilerini dikkate alarak düzenleme yapmalı, bu şebekelerin yararlanacağı, ileride istismar edecekleri yeni yasal olanaklar yaratmamalıdır. 
     
     







İran örneği 


Doktorlar, "doktorcuk"lar ve İÜ Kardiyoloji Enstitüsü 


Otyam sergisi 


Naylon fatura... 


AB, Türkiye ve yeni nesiller 


Futbol günleri, futbolda yapısal değişim 


Apo’ya çelik kutu 


Hacettepe Üniversitesi kabuk değiştiriyor 2 


Gerginlikler artıyor... ama bu geçici 


Tunceli’de 3 ayaklı bir kedi 


Annan başaracak mı 


Yalıçapkını yeni fırsatları müjdeliyor 


Kim, kimi gözetliyor’ 


Komplo depremi 


Kan, serum, viski, kefen, mezar KDV 18 


Avrupa'dan Asya'ya taşındım 


Kalanlara ve gidenlere... 


Kapkaç gasptır 


TSKB ile SYB birleşti 


</TEXT>
</DOC>
