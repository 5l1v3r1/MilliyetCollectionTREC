<DOC>
<DOCNO> 77383 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/09/son/sonspo01.html </URL>
<DATE> 2002/04/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Hakan gol attı, Parma sözleşmeyi yenilemek istedi 
</HEADLINE>
<TEXT>

     AC Parma, kendisinden iyi verim aldığı milli futbolcu Hakan Şükür'ün sözleşmesini 1 yıllığına yenilemek için Türk futbolcuyla masaya oturdu. 
     AC Parmalı yöneticilerle bugün masaya oturan Hakan, henüz bir resmi anlaşma sağlanmadığını, ancak büyük olasılıkla gelecek yıl da AC Parma formasını giyeceğini söyledi. 
     "Herhalde Parma'da 1 sezon daha kalırım" diyen Hakan, "Normalde Dünya Kupası'nın sonunu beklemek istiyordum. Fakat Parma Kulübü sözleşmemi şimdi uzatmak istiyor. Daha konuşacağız ama şimdilik pek bir sorun görünmüyor" diye konuştu. 
     30 yaşındaki Türk futbolcunun, AC Parma Kulübü'ne, gelecek sezon oynadıktan sonra bonservis bedelini elinde tutma koşulunu önerdiği, bundan da ortak nokta bulunacağı ifade edildi. 
     Menajeri olmadan AC Parmalı yöneticilerle konuşan Hakan'ın, ilerleyen günlerde menajerini de yanına alarak anlaşma sağlaması bekleniyor. 
     Bu arada Udinese karşısında alınan galibiyeti değerlendiren Hakan, "Biraz olsun rahatladık ama halen 4 hafta var. 41 puana ulaşmak istiyoruz" dedi. AC Parma'da halen yeni olduğunu kaydeden Türk futbolcu, geçen zamanda daha da başarılı olacağına inandığını söyledi. 
     Öte yandan 37 puanla ligde 10. sırada bulunan AC Parma'nın teknik direktörü Carmignani, artık kendisini daha rahat hissettiğini dile getirdi. 
     






</TEXT>
</DOC>
