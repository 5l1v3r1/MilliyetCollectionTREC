<DOC>
<DOCNO> 79592 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/21/yazar/guclu.html </URL>
<DATE> 2002/04/21/ </DATE>
<TIME>  </TIME>
<AUTHOR> Abbas GÜÇLÜ  </AUTHOR>
<HEADLINE>
Eğitimde uluslararası kalite arayışı 
</HEADLINE>
<TEXT>

     İstanbul hafta içinde çok önemli bir toplantıya ev sahipliği yaptı. ABD Mühendislik ve Teknoloji Akreditasyon Kurulu ABET, 70 yıllık tarihinde Amerika dışındaki ilk toplantısını İTÜ'de gerçekleştirdi. 
     ABET, sadece ABD'de değil dünya genelinde de mühendislik eğitiminde kalitenin simgesi olarak biliniyor. ABET'in denetiminden geçip akreditasyonunu alan üniversiteler ve onlardan mezun olanlar, dünyanın her yerinde kabul görüyor. Türk üniversiteleri içerisinde sadece ODTÜ, Boğaziçi ve Bilkent bu zorlu sınavı aşabildi. İTÜ ile ilgili değerlendirme ise halen devam ediyor... 
     16 18 Nisan tarihleri arasında gerçekleşen kongreye dünyanın pek çok ülkesinden 100 katılımcı kabul edildi. 31 profesyonel mühendislik ve teknik derneğin oluşturduğu bir federasyon olan ABET, 1932 yılından bu yana 550'den fazla yüksek öğretim kurumunun mühendislik, mühendislik teknolojisi, bilgisayar ve uygulamalı bilim programlarını akredite etti. 
     ABD başta olmak üzere dünyadaki mühendislik eğitiminin kalitesinin daha da yükseltilmesine yönelik toplantıda mevcut durum gözden geçirildi, gözlemciler bilgilendirildi ve ileriye yönelik kararlar alındı. 
     ABET değerlendirme süreci uzunca bir zaman dilimine yayılıyor. Öğretim üyelerinden, öğrencilere, mezunlardan işveren ve ailelere kadar geniş bir yelpazede sorgulama yapılıyor. Üniversitelerin kendi koydukları misyona dayalı hedefleri ne kadar gerçekleştirdiklerinden, dünyadaki teknolojik gelişime ne kadar ayak uydurduklarına kadar çok ince ayrıntıların da yer aldığı akreditasyon sürecinden geçen programlara sağlanan eşdeğerlik, öğrenci değişimi ve mezunların iş başvurularında altın anahtar işlevi görüyor. 
     AB'ye aday Türkiye'den istenen kriterlerin bir benzeri de ABET'e başvuran üniversitelerden de isteniyor. ODTÜ, Boğaziçi ve Bilkent'ten sonra İTÜ'nün de bu zor süreçten yüz akıyla çıkması bekleniyor... 
     
Yaratıcılığa büyük destek      Türkiye uzun yıllar üreten değil taklit eden konumdaydı. Birileri üretir biz de burada montajını yapardık. Ama son yıllarda dünya markası haline gelen pek çok ürünümüz var. Araştırma geliştirme kısa adıyla AR - GE, geçmişte Türkiye için çok yabancı bir kavramdı. Ama şimdi büyük küçük pek çok firmamızda AR - GE laboratuvarları mevcut. 
     Türkiye, kaybettiği yılları yakalamaya çalışıyor. Bir yandan dünya bilim üretkenliği sıralamasında basamakları hızla tırmanırken, öte yandan uluslararası kalite ödüllerine aday olmakla kalmayıp ülkemize de getiriyor... 
     Bu arada, yaratıcı beyinleri üretkenliğe teşvik edenlerle birlikte patent sayıları da hızla artıyor. Bu konuya gönül veren firmalardan biri de birkaç genç mühendisin bir araya gelerek kurduğu Dizayn Grup. Yurtdışından hiç know - how almadan gerçekleştirdikleri plastik borular ve sonrasında gelinen nokta müthiş. 4 bin çeşit ürün üretiyor ve 35 ülkeye ihraç yapıyorlar. 
     Proje, buluş ve yeni fikirleri desteklemek için "Beyin göçüne karşı beyin gücünü destekliyoruz" kampanyası düzenlediler. Öncelikle kendi sektörlerine yönelik her türlü buluşu olanları, araştırma yapanları, fikri bulunanları her açıdan destekliyorlar. Buluşlarını, icatlarını AR - GE laboratuvarlarında geliştirip, patent almalarına kadarki süreçte her türlü desteği sağlıyorlar. Dizayn Grup, bu etkinliği ile biz başardık, siz de başarabilirsiniz. Biz yola çıktığımızda arkamızda kimse yoktu. Oysa şimdi siz yalnız değilsiniz. Arkanızda biz varız, mesajı veriyor. Adresleri www.dizayngrup.com. Tel 0212.886 57 41 
     
     







Oooo, mooo, iğne battı, canımı yaktı... 


Çiçek Arif... 


Üniversite hastanelerinin itirazı 


Erkekler kadınlara niye öyle bakar 


Harcama kültürü 


Güneş ülkesi 


Eğitimde uluslararası kalite arayışı 


Çözüm yolu insan gibi’ düşünmekten geçiyor 


Bedel ödemişler 


Turizmde umutlu sezon 


Çin Başbakanı ile iş yemeği 


Geçmiş daha geçmedi 


Yakın tarihle oynamayınız 


Şımarık yatırım da tarihe karışıyor 


Her köşe başında kahve yerine lokanta açılıyor 


Bu kez mehtap küsmedi 


</TEXT>
</DOC>
