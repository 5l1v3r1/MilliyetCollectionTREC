<DOC>
<DOCNO> 95792 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/15/son/sondun15.html </URL>
<DATE> 2002/07/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Arafat "Şahsıma karşı densiz bir kampanya yürütülüyor" 
</HEADLINE>
<TEXT>

     Filistin lideri Yaser Arafat, şahsına karşı densiz bir kampanya yürütüldüğünü belirterek, Filistinlilerin kendilerine zorla dayatılan değişikliklerden hoşlanmadığını kaydetti. 
     Merkezi Katar'da bulunan El Cezire televizyonuna demeç veren Arafat, dün Yediot Aharonot gazetesinde Filistinli yetkililerin yurtdışına para kaçırdığı, eşi Süha'nın Paris'teki hesabına 5.1 milyon dolar aktarıldığı, Filistin Kurtuluş Örgütü'nün FKÖ 2 numaralı adamı Mahmud Abbas'ın yurtdışına 70 milyon dolar transfer ettiği yönündeki suçlamaları değerlendirirken, ''Bu densizliktir. Artık seviyesizliğin hangi noktaya geldiğini siz düşünün'' ifadesini kullandı. 
     Arafat, bu tür haberlerin askeri, medyatik ve siyasi bir kampayanın bir parçası olduğunu belirtti ve ABD Başkanı George Bush'un 24 Haziran'da Filistin halkının liderini değiştirmesi gerektiğini söylediği konuşmasına atıfta bulunarak, ''Biz bir Afganistan değiliz. Hiç kimse Filistin halkına kendi isteklerini benimsetemez'' dedi. 
     ABD'nin New York kentinde ABD, BM, Rusya ve AB temsilcilerinin katılımıyla yapılacak Ortadoğu konulu toplantının hatırlatılması üzerine Arafat, İsrail'in 1993 Oslo'da imzalanan ve Filistin'in özerkliğinin kabul edildiği anlaşmanın yürürlüğe girmesi gerektiğini bir kez daha tekrarladı ve ''Biz imkansızı istemiyoruz, üzerinde anlaşmaya vardığımız şeyin uygulanmasını istiyoruz sadece'' diye konuştu. 
     





</TEXT>
</DOC>
