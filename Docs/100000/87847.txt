<DOC>
<DOCNO> 87847 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/04/son/sondun09.html </URL>
<DATE> 2002/06/04/ </DATE>
<TIME>  </TIME>
<AUTHOR>  </AUTHOR>
<HEADLINE>
FBI ile CIA birbirine düştü 
</HEADLINE>
<TEXT>

     Amerikan Merkezi Haberalma Teşkilatı CIA, 11 Eylül saldırılarını düzenleyen iki El Kaide teröristine ilişkin istihbaratı 18 ay önce bildiği ortaya çıktıktan sonra, kamuoyundan gelen eleştiriler üzerine, bu istihbaratı Federal Soruşturma Bürosu FBI'a ilettiğini savundu ancak FBI, ''bize CIA'den böyle bir istihbarat gelmedi'' dedi. 
     Kısa süre önce 11 Eylül'de uçak kaçırarak terörist saldırı düzenleyen iki El Kaide mensubunun Ocak 2000 tarihinde Malezya'da biraraya geldiği bilgisinin CIA tarafından bilindiği ortaya çıkmıştı. 
     11 Eylül saldırılarına ilişkin Amerikan istihbarat kurumları CIA 
     ve FBI, ipuçlarını gerektiği gibi değerlendirmediği suçlamalarına maruz kalıyor. Özellikle FBI, teröristlerin Amerikan topraklarında uçuş eğitimi aldığını farketmesine karşılık bu bilgiyi değerlendirmemekle suçlanıyor. İşte bu ortamda durum, dış istihbaratı toplamakla sorumlu CIA ve iç istihbarattan sorumlu FBI arasında birbirini suçlamaya dönüştü. CIA, FBI yetkililerini, 11 Eylül saldırılarından 18 ay önce, iki teröristin Malezya'daki buluşmasına ilişkin bilgilendirdiğini, ancak FBI'ı, bu teröristlerin izini sürmeye, 11 Eylül'den üç hafta öncesine kadar ikna edemediğini ortaya attı. FBI yetkilileri ise Navaf Alhazmi ve Halid Almidhar'a ilişkin ishitbaratın, 23 Ağustos tarihine kadar kendilerine ulaşmadığını ve zaten bu tarihten kısa süre sonra 11 Eylül saldırılarının gerçekleştiğini savunuyor. İki terörist, American Airlines'ın 77 sayılı uçağını kaçırarak Pentagon'a çarpmıştı. Amerikan Newsweek dergisinin ortaya çıkardığına göre CIA, bu kişilerin isimlerini ''izleme listesine'' aldı ve hem ABD Dışişleri Bakanlığı, hem de Göçmen Bürosu'na bu bilgiyi verdi. CIA'in bu isimleri listesine almasının hemen ardından Göçmen Bürosu, Alhazmi'nin zaten Amerikan topraklarında olduğunu keşfetti. FBI yetkilileri de, Göçmen Bürosu'ndan gelen bilgileri birleştirerek, CIA'in bu teröristleri Los Angeles'a kadar izlediğini öğrendi. Temmuz 2001 tarihinde ise ABD Dışişleri Bakanlığı, terörist Almidhar'a, aranan bir terörist olduğunu farketmeden, ABD'ye çoklu giriş için vize verdi. Amerikan ABC televizyonuna göre CIA, FBI'ı Ocak 2000 tarihinde bilgilendirdiğini ve iki kurum arasında bu haberleşmenin gerçekleştiğini kanıtlayacak bir e-mail trafiği bulunduğunu savunuyor. 
     
     ADI TELEFON REHBERİNDE KAYITLI TERÖRİST 
     ABC televizyonu, CIA'in, Malezya'daki teröristlerin buluşmasını izlerken, Amerikan Deniz Kuvvetleri'ne ait USS Cole savaş gemisine bir saldırı düzenlemeye hazırlandıklarını öğrendiğini de ileri sürdü. 
     İstihbarat kaynaklarına dayanılarak verilen haberde, iki teröristin, San Diego'da bir Amerikan deniz üssüne gittiğinin de öğrenildiği ancak bu konuda CIA'in, ne FBI ne de askeri istihbarata haber vermediği savunuldu. Habere göre, bunun hemen arkasından, Ekim 2000'de USS Cole gemisine Yemen'deki saldırı düzenlendi. 
     Teröristlerden Alhazmi'nin saklanmaya bile gerek görmediği ve adının, Amerikan telefon rehberinde yer aldığının ortaya çıkması ise başka bir skandal olarak görülüyor. 
     İstihbarat skandalında en çok sarsılan kurum olan FBI ise 11 Eylül'den kısa süre sonra göreve gelen FBI Başkanı Robert Mueller'in başkanlığında, yeniden yapılanma sürecine girdi. Bu süreçte, CIA'den uzmanlar da FBI'ın toparlanmasına yardım edecek. 
     





</TEXT>
</DOC>
