<DOC>
<DOCNO> 80970 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/29/siyaset/siy02.html </URL>
<DATE> 2002/04/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Ankara'da bunlar konuşuluyor 
</HEADLINE>
<TEXT>

     Ayhan Aydemir 

MİT elemanları nasıl deşifre oldu      Tarım Bakanlığı, vatandaşların sebze meyve yetiştirme uğraşısında bulunması için Atatürk Orman Çiftliği arazisi içinde hobi bahçeleri kurdu. 25 milyon lira karşılığında kiralanan bu küçük bahçelerle hafta sonu uğraşanlar arasında üst düzey bürokratlar, milletvekilleri ve MİT’deki bazı daire başkanları da bulunuyordu. Geçtiğimiz hafta sonu bahçelerine salatalık soğan ekmek isteyen bazı bürokratlar hobi bahçelerinin kapısına geldiklerinde gözlerine inanamadılar. Kapıdaki levhada, "borçlarını ödemeyenlerin listesi" duruyordu. İçeri alınmaları da yasaklanmıştı. Özellikle MİT’deki daire başkanları borçtan çok isimlerinin çalıştıkları kurumla birlikte deşifre edilmesine oldukça sinirlendiler. Hobi bahçelerine bir daha da uğramadılar. 
     
New York Ziraat’in müdürüne hapis cezası      Ziraat Bankası New York Şubesi’nden 1991 - 1994 yılları arasında toplam 11 firmaya kullandırılan yaklaşık 5 milyon dolar tutarındaki kredi geri gelmeyince üzerine "takip ediyoruz" deyip çizik atıldı. Borç silme skandalı, Ekonomiden sorumlu Devlet Bakanı Kemal Derviş’in, SP’li Zeki Ünal’ın soru önergesine verdiği yanıtla ortaya çıktı. 
     Derviş’in verdiği bilgilere göre kredi alacağı gerek Ziraat Bankası, gerekse Federal Rezerve Bank FED - Amerikan Merkez Bankası ve Banking Department of the State of New York müfettişleri tarafından birçok kez eleştiri konusu yapıldı. Sonuçta dönmeyen kredi borçları nedeniyle FED, ve diğer mahalli denetim organları tarafından bankanın bilanço kalitesi ve rating değerlendirme notu düşürüldü. 
     
     5 milyon dolara 300 bin TL ceza 
     FED’in 30.09.1999 tarihli "vadesi geçmiş alacaklar temizlenmemiş ve kayıtlardan düşmemiştir" denilen denetim raporu üzerine, 23.05.2000 tarihinde 5 milyon dolarlık alacak, "6 ayda bir takip edilmek üzere" şube kayıtlarından çıkarıldı ve kredilerin tahsili için, kefiller ve ipotek borçlusu üçüncü şahıslar aleyhine davalar açıldı. Dönemin New York Şube Müdürü hakkında TCK’nın ilgili görevi kötüye kullanma maddesinden dava açıldı ve bankadan ihraç edildi. Açılan dava sonucu, banka müdürüne 1 yıl ağır hapis ve 300 bin Türk lirası ceza verildi. 3 ay da meslekten men cezası aldı. Müdürün 1 yıllık hapis cezası affa uğradı. 
     



 SİYASET 










</TEXT>
</DOC>
