<DOC>
<DOCNO> 93761 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/05/dunya/adun.html </URL>
<DATE> 2002/07/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Bask’ın HADEP’ine ibretlik fatura 
</HEADLINE>
<TEXT>

İspanyol yargıç Baltazar Garzon, ETA’nın verdiği 36 trilyonluk zararın örgütün siyasi kanadı Batasuna tarafından ödenmesini istedi. Aksi halde partinin varlığına el konacak 
     DIŞ HABERLER SERVİSİ 

     İspanya’da Bask bölgesinin bağımsızlığı için mücadele eden ayrılıkçı ETA örgütünün siyasi kanadı olmakla suçlanan ve geçen ay İspanyol Senatosu tarafından kabul edilen bir yasayla kapatılması gündeme gelen Batasuna Partisi, dün de, ETA yandaşlarının düzenlediği şiddet eylemlerinde meydana gelen milyonlarca dolarlık maddi hasarı ödemek zorunda bırakıldı. Karar, Şili’nin eski diktatörü Augusto Pinochet hakkında uluslararası tutuklama emri çıkarması ve son olarak da ABD eski dışişleri bakanlarından Henry Kissinger’ı sorgulamak istemesiyle dikkatleri çeken İspanyol yargıç Baltasar Garzon tarafından alındı. 
     
     Parayı ödeyin’ 
     ETA sempatizanlarının sokaklardaki şiddet eylemlerinde yol açtıkları 24 milyon euroluk zarardan Batasuna’yı sorumlu tutan Garzon, partiden bu parayı ödemesini istedi ve aksi halde Batasuna’nın söz konusu miktardaki mal varlığına el konulacağını söyledi. 
     Batasuna’nın ETA’nın bir cephesi olduğunu belirten Garzon, Bask bölgesinde ETA yanlısı gençlerin arabaları yaktığını, bankaların camlarını kırdığını, mülklere zarar verdiği şiddet dolu sokak eylemleri düzenlediğini hatırlattı. 
     
     Ödeyemeyiz’ 
     Yargıç Garzon, 2001 Haziran’ından bu yılın Şubat ayına kadar sokak eylemlerinde verilen zararın toplam 18 milyon euro 36 trilyon TL olduğunu, ancak bu miktarın, şu an için geçerli olması nedeniyle ödenmesi gereken miktarı 24 milyon euro olarak saptadığını açıkladı. 
     Batasuna partisi ise söz konusu parayı ödeyemeyeceğini, Garzon’un kararının partinin fiilen kapatılması anlamına geleceği yorumunu yaptı. 
     İspanyol Senatosu geçen ay, Batasuna partisinin yasaklanması yolunu açacak, "açıkça ya da üstü kapalı olarak terörizmi destekleyen partilerin yasaklanmasını öngören" yasayı oy çokluğuyla kabul etmişti. 
     



 DÜNYA 













</TEXT>
</DOC>
