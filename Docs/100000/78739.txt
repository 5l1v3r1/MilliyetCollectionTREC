<DOC>
<DOCNO> 78739 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/16/son/sontur19.html </URL>
<DATE> 2002/04/16/ </DATE>
<TIME>  </TIME>
<AUTHOR>  </AUTHOR>
<HEADLINE>
İmamlar korosu Hülya Avşar'ın davetini geri çevirdi 
</HEADLINE>
<TEXT>

     Balıkesir'in Edremit İlçesi'nde, ''İmamlar Korosu'' kuran Müftü İzzettin Konuk, Hülya Avşar'ın programına katılmaları için yaptığı daveti reddettiğini söyledi. 
     Müftü Konuk, Hülya Avşar'ın, Edremit Müftülüğü'nde görevli imamlardan oluşan koroyu, özel bir televizyon kanalında yayınlanan şov programına davet ettiğini belirtti. 
     Kurdukları koronun ''şov korosu'' olmadığını, bu nedenle şov ve magazin programında yer almalarının doğru olmayacağını anlatan Müftü Konuk, ''Hülya hanımın teklifini, ilgisinden dolayı kendisine teşekkür ederek reddettik. Koromuz, Türkiye'de ilk olmasından dolayı ilgi görüyor. Gelen teklifler bizi ziyadesiyle mutlu ediyor'' dedi. 
     İlçenin tanıtımını yapmaktan dolayı mutlu olduklarını, çalışma programını her ay 1 konser verecek şekilde düzenlediklerini kaydeden Müftü Konuk, 19 Nisan'da Gömeç'te konser vereceklerini bildirdi. 
     Edremit'te görevli 38 imamdan kurulu koro, Türk Sanat Müziği sazları eşliğinde, Türk Sanat ve Türk Tasavvuf Müziği eserlerini icra ediyor. 
     





</TEXT>
</DOC>
