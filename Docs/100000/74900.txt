<DOC>
<DOCNO> 74900 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/27/son/soneko01.html </URL>
<DATE> 2002/03/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Serdengeçti "Türkiye'de hükümetlerin kredibiliteleri maalesef yok" 
</HEADLINE>
<TEXT>

     Merkez Bankası Başkanı Süreyya Serdengeçti, "Türkiye'de hükümetlerin ve kurumların kredibilitelerinin olmadığını" söyledi. 
     Forum İstanbul Konferansı'nın akşam yemeğinde konuşan Serdengeçti, istikrarlı bir büyüme için enflasyonu yenmek gerektiğini vurguladı. 
     Uygulanan ekonomik programın önemine işaret eden Serdengeçti, enflasyonla mücadelenin olumlu sonuçlarının topluma iyi anlatılması gerektiğini, Merkez Bankası'nın modern para politikasını iyi anlatamaması halinde başarı şansının çok az olduğunu ifade etti. 
     Türkiye'de bir bilinç sorunu bulunduğunu söyleyen Serdengeçti, enflasyonla ilgili problemleri olan ülkelerin birçoğunda geçmişte hiperenflasyon süreci yaşandığını, bu durumun toplumsal hayatı tahrip etmesinin yanı sıra enflasyona karşı toplumda bir bilinç oluşturduğunu söyledi. 
     Süreyya Serdengeçti, Türkiye'nin 25 yıldır kronik enflasyon ortamında bulunduğunu ifade ederek, "Ama insanlar, hala böyle yaşamaya devam edebileceğini düşünüyor. Çünkü enflasyonun ne kadar kötü bir şey olduğunu anlamış değiller" dedi. 
     






</TEXT>
</DOC>
