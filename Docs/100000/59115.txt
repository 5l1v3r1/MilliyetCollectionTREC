<DOC>
<DOCNO> 59115 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/26/son/soneko18.html </URL>
<DATE> 2001/12/26/ </DATE>
<TIME>  </TIME>
<AUTHOR>  </AUTHOR>
<HEADLINE>
'İkramiye çıksa ne yapardınız'...İşadamlarından ilginç cevaplar 
</HEADLINE>
<TEXT>

     Adana'daki iş dünyası ve çiftçi temsilcileri, ''Milli Piyango İdaresi'nin yılbaşı özel çekilişinde vereceği 5 trilyon liralık ikramiye size çıksa ne yaparsınız '' sorusuna, düşündürücü yanıtlar verdiler. 
     Adana Sanayi Odası ASO Başkanı Ümit Özgümüş, Türkiye'de yatırım ve üretim yapmanın çok zor olduğunu ve bu kesimin adeta cezalandırıldığını belirterek, ''Büyük ikramiye bana çıksa yatırım ve üretim dışındaki bir alanda değerlendiririm'' dedi. 
     Özgümüş, ekonomik zorluklar nedeniyle halkın alım gücünün daraldığını, sonucunda da tüketimin dibe vurduğunu belirterek, sanayicinin kapasitesinin altında çalışmasına rağmen ürettiği malın elinde kaldığını söyledi. Özgümüş, ''Türkiye'de, mevcut koşullarında üretim yapmak maceraya atılmaktır'' dedi. 
     
     "150 milyonluk bilet aldım" 

     Adana Ticaret Borsası ATB Başkanı Fethi Coşkuntuncel de Türkiye'nin iç ve dış borçlar yüzünden adeta nefes alamadığını ve uygulanan yüksek faiz politikaları nedeniyle bunun katlanarak artığını ifade ederek, şunları söyledi 
     ''150 milyon liralık Milli Piyango bileti aldım. Büyük ikramiyenin bana çıkması durumunda parayı devlete, cüzi bir faizle borç olarak veririm. Bugün yüzde 60'tan başlayan faizlerle borç alan devlete vereceğim paradan isteyeceğim faiz yüzde 20'yi geçmez. Bu durumda her Türk vatandaşı gibi benim hisseme düşen borç miktarı da azalmış olur.'' 
     
     "Toprak insanıyız" 

     Ulusal Tarım Platformu Dönem Sözcüsü ve Adana Çiftçiler Birliği Başkanı Cumali Doğru da, tarım sektöründe yaşanan sıkıntılara dikkati çekerek, ''Biz toprak insanıyız, gözümüzü toprakta açtık. Büyük ikramiye bana çıksa tüm sorunlara rağmen yine toprağa bağlarım'' dedi. 
     Faize, repoya, borsaya ve dövize yapılan yatırımın kumardan farksız olduğunu ifade eden Doğru, bunun ülke ekonomisine de hiçbir katkı sağlamadığını savunarak, Türkiye'yi seven herkesin de böyle düşünmesi gerektiğini söyledi. 
     
     Havayolu şirketi kurma hayali 

     Adana Ticaret Odası ATO Başkanı Şaban Baş ise büyük ikramiyenin kendisine çıkması durumunda havayollarına yatırım yapacağını söyledi. 
     Baş, ''Adana'da havayolları hizmetlerinde büyük sıkıntı var. Adana'dan yurtdışına direkt sefer yapacak havayolları şirketi kurarım. Hem bu boşluğu doldurur hem de yatırımla yeni istihdam alanları açarım'' dedi. 
     Baş, Adana'dan yurtdışına özellikle de İsrail ve Almanya'ya direkt uçak seferleri konulmasının önemli bir kazanç kapısı yaratacağına inandığını söyledi. 
     






</TEXT>
</DOC>
