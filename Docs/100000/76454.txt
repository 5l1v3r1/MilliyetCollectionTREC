<DOC>
<DOCNO> 76454 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/04/son/sontur06.html </URL>
<DATE> 2002/04/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Dünya Kupası finalleri TRT'de yayınlanacak 
</HEADLINE>
<TEXT>

     TRT Genel Müdürlüğü, Japonya ve Güney Kore'de Haziran ayında düzenlenecek 17. Dünya Kupası finallerinin Türkiye'de TV'den yayın haklarını aldı. 
     Konuyla ilgili anlaşma bugün yapılırken, Devlet Bakanı Yılmaz Karakoyunlu "Türk sporseverlerini Dünya Kupası'nı izlemekten mahrum edemezdik" dedi. 
     Sporseverlerin Dünya Kupası'nı izlemeleri için TRT'nin elinden geleni yaptığını belirten Karakoyunlu, " Türk sporseverleri artık milli takımımızın kupadaki maçlarını evlerinde ekranları başında izleyecektir. Ayrıca dünyanın ileri gelen tüm milli futbol takımları da izlenecektir" diye konuştu. 
     
     TRT Genel Müdürü Yener "Yayını tüm haklarıyla aldık" 
     TRT Genel Müdürlüğü ile Dünya Kupası finallerinin yayın hakkını elinde bulunduran Alman Kirch firmasıyla süren görüşmeler bugün sonuçlandı ve iki taraf arasında anlaşma imzalanarak finallerin tüm maçlarının Türkiye'de yayın hakkı TRT'nin oldu. 
     TRT Genel Müdürü Yücel Yener, yaklaşık 1 yıldır Alman Kirch şirketiyle karşılıklı sürdürülen pazarlığın nihayet olumlu sonuçlandığını ve 50 milyon dolarla başlayan pazarlıkta çok aşağıya indiklerini söyledi. 
     Yener, sözleşme gereği rakamı açıklayamadıklarını, ancak hem TRT, hem de Türkiye için çok hesaplı bir rakam olduğunu kaydetti 
     






</TEXT>
</DOC>
