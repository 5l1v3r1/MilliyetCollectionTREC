<DOC>
<DOCNO> 90167 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/16/son/sondun09.html </URL>
<DATE> 2002/06/16/ </DATE>
<TIME>  </TIME>
<AUTHOR>  </AUTHOR>
<HEADLINE>
İsrail, Batı Şeria ile arasına set çekme projesine başladı 
</HEADLINE>
<TEXT>

     İsrail, güvenlik için Batı Şeria sınırı boyunca elektrikli dikenli tel çekilmesi projesine törenle başladı. 
     İsrail Savunma Bakanı Binyamin Ben-Eliezer, kilometre başına 1 milyon dolara malolması beklenen projenin uygulanmaya başlanması dolayısıyla tel örülecek bölgeyi dolaştı. 
     Filistinli intihar komandolarının İsrail'e geçmesini engellemek amacıyla oluşturulan 110 kilometrelik projenin ilk bölümünü hayata geçirmek için, buldozerler Salem kontrol noktası civarında toprağı düzlediler. 
     İsrail hükümetinin güvenlik nedeniyle attığı bu adım, Filistinlilerin yanı sıra aşırı sağcı İsrailli politikacılarca da eleştiriliyor. 
     Filistinli Bakan Saib Erekat, İsrail'i Filistin topraklarını küçük kantonlara bölmeye çalışmakla ve Güney Afrika'dakinden beter bir ırk ayrımcısı sistem getirmekle suçluyor. 
     İsrailli sağcılar ise bu projenin, Filistin topraklarıyla İsrail arasında kesin bir sınır oluşturacağı ve İsrail'in bu topraklar üzerindeki iddialarını zayıflatacağından korkuyorlar. 
     Ulusal Dini Parti'den bakan İzak Levy bunu, fiili bir sınır oluşturubilecek ''siyasi bir çit'' olarak nitelendirdi. 
     Batı Şeria ile İsrail arasındaki duvar, çalışmak için İsrail'e geçen Filistinlileri engelleyeceğinden, projenin Filistin ekonomisine büyük darbe vuracağı belirtiliyor. 
     





</TEXT>
</DOC>
