<DOC>
<DOCNO> 81524 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/01/son/sontur19.html </URL>
<DATE> 2002/05/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Leeds'li iki taraftarın ölümüyle sonuçlanan davada karar 
</HEADLINE>
<TEXT>

     Galatasaray ile Leeds United takımları arasındaki futbol maçı öncesinde 2 İngiliz taraftarın ölümüyle sonuçlanan olaylara ilişkin davanın tutuklu sanığı Ali Ümit Demir, 15 yıl ağır hapis cezasına çarptırıldı. 
     Beyoğlu 1. Ağır Ceza Mahkemesi'ndeki duruşmaya, tutuklu yargılanan Ali Ümit Demir ile tutuksuz sanıklardan Kazım Dalga, Yılmaz Tutuş, Özkan Balcı, Murat Yahşi, İbrahim Emrah Kaygısız ve Zafer Yıldırım katıldı. Diğer tutuksuz sanıklar ise duruşmaya gelmedi. 
     Duruşmada son savunmasını yapan sanık avukatı Fuat Akkoyunlu, müvekkili Ali Ümit Demir'in olay günü ağır tahrik altında bulunduğunu ve dayısı Süleyman Gökhan Güven'i kurtarmak amacıyla hareket ettiğini savundu. 
     Demir'in kavga sırasında bıçakladığı taraftarın maktuller arasında yer almadığının resim tespitleriyle ortaya çıktığını söyleyen Akkoyunlu, müvekkilinin 2 İngiliz taraftarı 2 ayrı yerde öldürmesinin mümkün olmadığını da ileri sürdü. 
     Son diyecekleri sorulan sanıklar da suçlamaları kabul etmeyerek beraatlerini istediler. 
     -KARAR- Verilen aranın ardından kararını açıklayan Mahkeme Heyeti, tutuklu sanık Ali Ümit Demir'i ''Birden fazla kişiyle birlikte, hafif tahrik altında, faili belli olmayacak şekilde 2 kişiyi öldürmek'' suçundan 15 yıl ağır hapis cezasına çarptırdı. 
     Mahkeme, diğer sanıklar Süleyman Gökhan Güven, Özkan Balcı, Süleyman Aydın, Kazım Dalga, Hasan Altun ve Çetin Demirkıran'ı da, ''ölümle biten kavgaya karışmak'' suçundan 3 ay 20'şer gün hapis cezasına mahkum etti. Altun ile Demirkıran'ın cezaları para cezasına çevrildi. 
     Mahkeme, diğer tutuksuz sanıklar Murat Yahşi, İbrahim Emrah Kaygısız, Gökhan Oba, Murat Savucu, Savaş Altay, Uğur Yevsükof, Yılmaz Tutuş, Zafer Yıldırım, Serkan Gürsoy, Hamit Alkaya, Sinan Cem İster, Umut Özdemir ve Muhammet Erdem'in ise ''üzerlerine atılı suçu işlediklerine dair yeterli delil elde edilemediği'' gerekçesiyle beraatlarına hükmetti. 
     Duruşmanın ardından basın mensuplarına açıklama yapan sanık avukatı Fuat Akkoyunlu, müvekkilinin olay günü ağır tahrik altında bulunduğunu tekrarladı. Akkoyunlu, ''Ancak Mahkeme Heyeti 'hafif tahrik' olarak değerlendirdi. Davayı temyiz edeceğiz'' dedi. 
     Yargılama aşamasında Cumhuriyet Savcısı tarafından verilen mütalaada, sanıkların, UEFA kupası yarı final müsabakasını izlemek için İstanbul'da bulunan ve ''Holigan'' olarak adlandırılan bir grup İngiliz taraftar ile 5 Nisan 2000 günü kavga ettikleri belirtilmişti. 
     Mütalaada, Ali Ümit Demir'in, bıçakladığı 3 İngiliz taraftardan 2'sinin ölümüne neden olduğu, diğer sanıkların da ''ölümle biten 
     kavgaya karıştıkları'' kaydedilmişti. 
     





</TEXT>
</DOC>
