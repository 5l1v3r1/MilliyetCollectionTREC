<DOC>
<DOCNO> 67630 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/14/son/soneko16.html </URL>
<DATE> 2002/02/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Arjantin'in ayakta durabilmesi için 23 milyar dolara ihtiyacı var 
</HEADLINE>
<TEXT>

     Arjantin hükümeti, Washington'da çok taraflı kredi kuruluşlarıyla görüşmelerin ikinci gününde, ülkenin yeniden ayakları üzerinde durabilmesi için 22-23 milyar dolar yardıma ihtiyacı bulunduğunu tahmin ettiğini bildirdi. 
     Ancak, Uluslararası Para Fonu IMF , rakamlar üzerinde konuşmayı henüz erken buldu. 
     Arjantin Ekonomi Bakan Yardımcısı Jorge Todesca, Buenos Aires'de bir radyoya verdiği demecinde, ''normalde, bu krizler, toplam üretimin yüzde 12'si kadarını gerektirir ki, bu, bizim durumumuzda 22-23 milyar dolar eder, bazı hallerde daha fazlası gerekir'' dedi. 
     Todesca, bu hesaplamanın bu rakamları uluslararası mali kuruluşlarla müzakere ettikleri anlamına gelmediğini, IMF ile görüşmelerin dört-altı hafta sürebileceğini söyledi. 
     Arjantin Devlet Başkanı Eduardo Duhalde'nin, bütçe açıkları ve diğer alanlarda IMF kriterlerinin yakalanamaması nedeniyle, dışarıya ''ihtiyaç, alışveriş listesi'' sunamadığı belirtiliyor. 
     Ekonomi Bakanı Jorge Remes Lenicov, Washinogton'daki açıklamasında, IMF'den bir heyetin yeni ekonomik program üzerinde görüşmeleri resmen başlatmak için en erken gelecek hafta Arjantin'e gelebileceğini bildirdi. 
     Remes, bu krizi aşmak için gereken tüm değişimleri yapmaya devama hazır olduklarını, Arjantin'e yardım etmek isteyen çevrelerle görüştüklerini, hükümetin, vergi reformu, bankacılık sektörü yeniden yapılandırılması ve yerel yönetimlerle gelir paylaşımında tutumunu açıklığa kavuşturması gerektiğini söyledi. 
     IMF İcra Direktörü Horst Köhler, her iki tarafın da sürdürülebilir büyüme için kapsamlı bir plan gereği hususunda anlaştıklarını, ekonomik ve sosyal durum analizinde geniş ölçüde anlaşma sağlandığını bildirdi. 
     Bu arada, bankalardan para çekmeye ilişkin kısıtlamaların devamı nedeniyle insanlar dolar alamayınca, Arjantin pesosu toparlandı. İthal malların fiyatları yükselirken, 1980'lerdeki hiper-enflasyon dönemine geri dönüleceğinden endişesiyle, takas piyasalarında, gıdadan tamire kadar mal ve hizmet sunumu arttı. 
     Bankacılara göre, Arjantin'in hiper-enflasyonun ağına düşmemesi için bir ay içinde dış yardımı garantilemesi gerekiyor. Yıllardır sıfır enflasyona alışmış ülkede tüketici fiyatları Ocak'da yüzde 2.3 arttı. Arjantin'deki sorunlar komşu ülke Uruguay'a da sıçradı. 
     






</TEXT>
</DOC>
