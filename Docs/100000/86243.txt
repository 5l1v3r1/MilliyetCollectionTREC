<DOC>
<DOCNO> 86243 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/26/son/sontur06.html </URL>
<DATE> 2002/05/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Kültür Bakanlığı'ndan "yasak" filme 45 milyar yardım... 
</HEADLINE>
<TEXT>

     Kültür Bakanı İstemihan Talay, ''Büyük Adam Küçük Aşk'' adlı filme yapılan 45 milyar liralık katkının geri alınması için girişimlerde bulunulduğunu bildirdi. 
     Talay, MHP Bursa Milletvekili Orhan Şen'in soru önergesine verdiği yanıtta, Yeni Yapım Film ve Rek. Org. San'ın 28 Temmuz 1998 tarihinde Kültür Bakanlığı'na başvurarak, ''Cumhur Bey'' adlı film projesi için 20 milyar lira kredi veya karşılıksız yardım talebinde bulunduğunu 
     ifade etti. 
     Sinema, Video ve Müzik Eserleri Kanunu çerçevesinde çıkartılan yönetmelikte belirtilen ''Değerlendirme Komisyonu'' üyelerince, Fon'a başvuran projelerin değerlendirildiğini belirten Talay, ''verilen siponsiste, kardeşliği ön planda tutan bir anlatım sergilendiği'' görülerek, filmin bu çerçevede değerlendirildiğini bildirdi. Talay, Sinema ve Müzik Sanatı Destekleme Fonu Değerlendirme Komisyonu'nun 19 Kasım 1999 tarihinde yaptığı toplantıda, film için 20 milyar lira kredi verilmesinin kararlaştırıldığını belirtti. 
     Firmanın aynı proje için daha sonra yeniden başvurduğunu bildiren Talay, 20 Mart 2001'de toplanan Fon Değerlendirme Komisyonu'nun filme 25 milyar lira karşılıksız yardım yapılmasına karar verildiğini 
     anımsattı. 
     Kültür Bakanı Talay, bakanlığı tarafından toplam 45 milyar lira destek verilen filmin adının daha sonra bilgileri dışında ''Büyük Adam Küçük Aşk'' olarak değiştirildiğini, verilen ilk senaryodan farklı olarak Cumhur Beyle Hacer'in birlikteliği, bütünlüğünün ortadan kaldırılarak küçük kızın ayrılması ve uzaklaşması temasının işlendiğine dikkat çekti. Talay, 5-17 Şubat 2001 tarihleri arasında gerçekleştirilen Berlin Film Festivalinde açılan Türk Film Standında asılan afişlerde ve dağıtılan tanıtım broşürlerinde filmin adının yine bilgileri dışında ''Hejar'' olarak değiştirildiğini ifade etti. 
     Denetleme Kurulu'nun 28 Şubat 2002 tarihinde yaptığı toplantıda söz konusu filmin dağıtım ve gösteriminin yasaklandığını bildiren Talay, şunları kaydetti 
     ''Bu nedenle adı geçen firmaya verilen 20 milyar liralık kredinin 3 milyar 903 milyon lirası firmaca geri ödenmiş olup, geri kalan 16 
     milyar 97 milyon lirasının defaten geri alınıp alınamayacağı hususu, Bakanlık Hukuk Müşavirliği'ne havale edilmiştir. Karşılıksız verilen 25 milyar liranın yasal faizi ile birlikte defaten geri alınması ile ilgili hukuki işlemler halen sürdürülmektedir.'' 
     





</TEXT>
</DOC>
