<DOC>
<DOCNO> 79734 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/22/yazar/ozyurek.html </URL>
<DATE> 2002/04/22/ </DATE>
<TIME>  </TIME>
<AUTHOR> Mustafa ÖZYÜREK  </AUTHOR>
<HEADLINE>
Mevduat faizlerine beyan geliyor... 
</HEADLINE>
<TEXT>

Her türlü döviz ve TL mevduat faizi, repo, k r payı ve devlet tahvili 2003’te beyan edilecek 
     IMF ve Dünya Bankası’nın istekleri doğrultusunda vergi sistemimizde önemli değişiklikler yapılacak. Ayrıca vergi idaresi yeniden yapılandırılacak. 
     Maliye Bakanlığı’nın vergi stratejisinde ve AB’ye uyum için hazırlanan Ulusal Program’da da yer alan vergisel değişiklikler ve yeniden yapılandırma hazırlıkları Maliye Bakanlığı’nda yürütülüyor. 
     IMF’nin ve Dünya Bankası’nın istediği değişiklerin önemli bölümü pek çok vergi uzmanı gibi bizim taleplerimizle de örtüşüyor. Kim kimin yanında saf tutuyor tartışmasını bir kenara bırakıp olumlu gördüğümüz düzenlemelerin yapılmasına destek olmalıyız. 
     Üzerinde çalışılan düzenlemelerin başında, mevduat faizi, repo geliri, borsa kazancı, özel finans kurumlarından elde edilen kar payları, yatırım fonları katılma belgeleri kar payları, vb. menkul sermaye iratlarının vergilendirilmesi geliyor. Dünya Bankası "farklı finansal araçlar üzerindeki reel vergi oranlarının uyumlu hale getirilmesi"ni istemektedir. 
     Şu anda menkul sermaye iratlarının vergilendirilmesi son derece karmaşık hale gelmiştir. 
     
     Stopajda çalışma 
     Devlet tahvili ve Hazine bonoları gibi kamu kağıtlarının faizleri dışında kalan menkul sermaye iratları için yıllık Gelir Vergisi beyannamesi verilmemektedir. 
     1997 ve 1998 yılında başta mevduat faizleri olmak üzere menkul sermaye iratları için beyanname verilmiştir. 11 Ağustos 1999 tarih ve 4444 sayılı yasa ile kamu kağıtları faizleri dışında beyan mecburiyeti kaldırılmıştır. 
     Bu durumda menkul sermaye iratlarında Gelir Vergisi stopajı nihai vergi konumunda olmaktadır. 
     18 Ağustos 2001 tarihinden itibaren stopaj oranları mevduatın döviz cinsinden veya TL cinsinden olmasına göre ve vadelerine göre farklılaştırılmıştır. Oranlar 6’dan başlayıp 18’e kadar yükselmektedir. 
     Mevduatın vadesinin uzatılmasını teşvik için stopaj oranları farklılaştırılmış, ancak bu amacı sağlamadığı gibi karmaşaya neden olmuştur. 
     Şimdi stopaj oranlarındaki farklılıkları gidermek için çalışmalar yapılmaktadır. 
     Yatırım araçları üzerindeki vergi yükünü uyumlu hale getirebilmek için gelirleri beyana tabi tutmak gerekir. Bir yıl içinde elde edilen menkul sermaye iratları yıllık Gelir Vergisi beyannamesi ile beyan edilerek Gelir Vergisi tarifesine göre artan oranlı olarak vergilendirilecektir. 
     
     Beyan ve vergi 
     1997 ve 1998 yıllarında olduğu gibi şu menkul sermaye iratları beyan edilecektir. 

</TEXT>
</DOC>
