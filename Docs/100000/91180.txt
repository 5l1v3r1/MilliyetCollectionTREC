<DOC>
<DOCNO> 91180 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/21/son/sondun09.html </URL>
<DATE> 2002/06/21/ </DATE>
<TIME>  </TIME>
<AUTHOR>  </AUTHOR>
<HEADLINE>
New York'ta ambulans, itfaiye araçlarına bomba iddiası 
</HEADLINE>
<TEXT>

     New York'ta teröristlerin, ambulans, itfaiye ve polis aracı gibi geçiş üstünlüğü bulunan araçları bombalı taşıt olarak kullanmayı amaçladıkları öne sürüldü. 
     Kent yetkilileri, kimlikleri henüz belirlenemeyen Ortadoğu kökenli 2 kişinin, bu araçların benzerlerini satın almak üzere girişimde 
     bulunduğunun öğrenildiğini ifade ettiler. 
     Bu kişilerin, ambulans ve polis araçlarının benzerlerini üreten ve merkezi New Jersey'de bulunan bir firmayla temasa geçtiklerini vurgulayan yetkililer, firma yetkilileri bu araçları neden satın almak istediklerini sorunca, 2 kişinin kaçtığını açıkladılar. Olay, firma yetkilileri tarafından polise bildirildi. 
     New York polis müdürü Ray Kelly, teröristlerin dünyanın başka yerlerinde, özellikle de İsrail'de, ambulansları bombalı araç olarak kullandıklarını hatırlattı. Kelly, ''11 Eylül'den sonra teröristlerin taktikleri konusunda çok daha uyanık olmaya başladık. Bu konu da onlardan biri'' diye konuştu. 
     FBI, bir süre önce New York'taki Hürriyet heykeli ve Brooklyn köprüsü gibi tarihi ve turistik noktaların teröristlerin saldırılarına hedef olabileceği uyarısında bulunmuştu. 
     Bu arada itfaiye istasyonları ve ambulans merkezlerinin, araçların onarıldığı ya da kullanılmadığı zamanlarda bekletildiği garajları sıkı sıkıya kilitlediği belirtildi. 
     





</TEXT>
</DOC>
