<DOC>
<DOCNO> 61131 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/08/spor/spo01.html </URL>
<DATE> 2002/01/08/ </DATE>
<TIME>  </TIME>
<AUTHOR>  </AUTHOR>
<HEADLINE>
YA KARTAL, YA KUPA 
</HEADLINE>
<TEXT>

Beşiktaş’ın Tunuslu futbolcusu Baya, Afrika Kupası’na katılmak için ısrar edince şimşekleri üzerine çekti. Christoph Daum, "Gidersen hem beni, hem de kulübünü kaybedersin" dedi 
     ORHAN YILDIRIM 

     BEŞİKTAŞ Teknik Direktörü Christoph Daum, Afrika Kupası’na gitmek isteyen Baya’ya rest çekti. Alman hoca, Tunuslu futbolcu ile yaptığı özel görüşmede Afrika Kupası yüzünden Shorunmu ile yollarını ayırdıklarını hatırlatarak, "Ya Beşiktaş, ya da Afrika Kupası. Kaldı ki senin sözleşmende sadece Dünya Kupası maçları yazılı. Zorlu bir ikinci yarıya çıkacağız. Sana ihtiyacımız var" diye konuştu. 
     AFRİKA Kupası konusunda taviz vermelerinin söz konusu olmadığını kaydeden Daum, "Mart ayında ligin rengi belli olur. Gitmek konusunda ısrar edersen hem beni, hem de Beşiktaş’ı kaybedersin. Üç maç ligde oyna, öyle git. Ne seni vatan haini ilan etsinler, ne de Beşiktaş’ta istenmeyen adam ol" dedi. Menajer Sinan Engin ise, "Aksi taktirde seni bırakmak zorunda kalırız" ifadesini kullandı. 
     YAKLAŞIK iki saat süren toplantıda Baya’nın, "Arada kaldım. Gitmek istemiyorum, ama ne yapacağımı da şaşırdım" dediği öğrenildi. Tecrübeli futbolcu, "Tunus için kupa Dünya Kupası’ndan bile daha önemli. Üstelik takım kaptanıyım ve üstümde çok büyük baskı var. Ayrıca yeni gelen hocamız Michel de sürekli arayıp, gelmemi istiyor" diyerek, Daum ve Engin’den düşünmek için süre istedi. 
     
Bilgili’den Nihat seferi      BİLAL MEŞE 

     BEŞİKTAŞ Başkanı Serdar Bilgili, bugün Real Sociedad’la Nihat’ın transferini bitirmek için İspanya’ya gidiyor. Bilgili’nin sabah saatlerinde San Sebastian’a uçacağı ve Sociedadlı yöneticilerle yıldız oyuncunun transferinin son detaylarını görüşeceği belirtildi. Beşiktaş Başkanı’nın ayrıca Nihat’ın transferinin kesinlik kazanması halinde Oviedolu Onopko ve Sociedadlı Demetradze ile Türkiye’ye dönebileceği bildirildi. 
     SİYAH - Beyazlı ekibin teknik patronu Daum’un, Real Sociedad’ın büyük paralar harcadığını belirtip, "Nihat imza atmadan, inanmam" şeklindeki sözleri bu transfere yeni bir boyut kazandırdı. Genç futbolcu ise, "Bana gelen bir şey yok. Transferim olursa giderim, olmazsa kalırım" ifadelerini kullandı. Menajer Sinan Engin ise Nihat’ın gideceğini ileri sürüp, Alman hocayla yurt dışında tatiline iddiaya girdi. 
     
Asper’e özel yatak      İKİNCİ yarıya Side’de hazırlanan Beşiktaş’ta yeni transfer kaleci Asper’in boyunun uzun olması sorun oldu. 1.97’lik file bekçisinin rahat uyuyabilmesi için kendisine özel yatak yaptırıldı. Bu arada Daum, dün sabah yapılması gereken çalışmayı iptal etti. Alman hoca, Koblenz’de devam eden kokain davasına katılmak üzere Almanya’ya gitti. 
     
Hasan Arat’a ret      MARTTAKİ kongrenin hazirana alınması konusunda öneri getiren Hasan Arat’ın teklifine Beşiktaş kulübünden olumsuz yanıt verildi. Başkanlığa adaylığını açıklayan Arat’ın daha sağlıklı olacağı düşüncesiyle Başkan Serdar Bilgili’ye ilettiği teklifi değerlendiren yönetim kurulu, "Seçim takviminin olası bir sportif olumsuzluğu önlemek amacıyla değiştirilmesi doğru değildir. Kaldı ki bugüne kadar böyle bir değişim ihtiyacı söz konusu olmamıştır" açıklamasını yaptı. 
     
Tayfur’un teşhisi      DAUM’UN röportaj yasağı getirip, sadece iki oyuncuya ortak basın toplantısı izni vermesinin ardından dün kaptanlar Tayfur ve Ahmet gazetecilerin karşısına çıktı. Tayfur, "Transfere gerek yok. Bu takıma risk getirir. Baya da kalmalı. Tayfun, Asper’in iyi kaleci olduğunu, ancak kendisine yeterince şans verilmediğini söyledi" dedi. 
     SİDE’DE iyi bir çalışma ortamı bulduklarını kaydeden Ahmet Dursun ise, hedefinin Milli Takım ile Dünya Kupası’na gitmek olduğunu vurguladı. Golcü futbolcu, şöyle konuştu "En büyük rakibim İlhan Mansız. Ancak maçta o benden iyi pozisyondaysa, elbette pas atarım. Şampiyonluk yarışı üç takım arasında geçecek." 
     
Demetradze tamam      REAL Sociedad’dan Asper’in alınmasının ardından Demetradze de renklere bağlanıyor. İspanyol kulübü, bu futbolcuyu kiralık verecek, Beşiktaş da sadece bu rakamı kendisine ödeyecek. Daum’un ayrıca Jankauskas’ı da istediği ancak bu oyuncunun Benfica’nın cazip teklifi karşısında gelme olasılığının düşük olduğu belirtildi. 
     



 SPOR 
























</TEXT>
</DOC>
