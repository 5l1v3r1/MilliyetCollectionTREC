<DOC>
<DOCNO> 61671 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/11/guncel/gun02.html </URL>
<DATE> 2002/01/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Kaleyi yıktık ama yeniden yapacağız 
</HEADLINE>
<TEXT>

Suudi yetkililerden Ecyad Kalesi'yle ilgili ilginç bir açıklama daha geldi "Biz kaleyi yıkmadık, başka bir yerde yeniden yapacağız. Osmanlı eserlerine saygımız sonsuz" 
     DIŞ HABERLER SERVİSİ 

     Yıktırdıkları Osmanlı dönemine ait 230 yıllık Ecyad Kalesi'nin enkazı tamamen kaldırıldıktan sonra Suudi yetkililer, kaleyi sadece parçaladıklarını belirterek, "Kalenin kopyasını başka bir yerde inşa edeceğiz" diye açıklama yaptı. Suudi Arabistan İslami İşler Bakanı Salih bin Abdülaziz bin Muhammed El - Şeyh ise Türk yetkililerin, yıkımı protesto etmelerine de çok şaşırdığını söyledi. 
     
     Hiçbir şeye dokunmadık’ 
     "Ecyad Kalesi'nin bir projeye yer açılması için başka yere taşınmasına karar verildiğini" söyleyen Şeyh, Türk yetkililerin suçlamalarını reddederek, "Suudi Arabistan, egemenlik hakları içinde hareket ediyor ve hiç kimsenin ülkenin egemenliğine müdahale etmesine izin verilmez" dedi. İsmi belirtilmeyen başka bir Suudi yetkili de, Kral Fahd'ın "genişleme" emri kapsamındaki çalışmaları sırasında, Osmanlılar'a olan saygılarından ötürü hiçbir yapıya dokunulmadığını iddia etti. 
     Yetkili, kaleyle ilgili projelerini ise "yeniden aynı şekilde inşa etmek" olarak açıkladı. Küçük kayalar ve çamurdan yapılan kalenin, eski olmadığını ve dayanıklı tasarlanmadığını belirten Şeyh, kalenin olduğu bölgeye hacıların yararlanması amacıyla bir kompleks yapacağını söyledi. 
     
Bu kale kültür mirası değil mi      Şenol ÇAKIR DHA 

     Suudi Arabistan'daki Ecyad Kalesi'nin yıkılması, TBMM'de tartışma yarattı, Kral’ın hac davetini geri çevirme önerileri ortaya atıldı. Herkes Ecyad Kalesi gibi önemli bir kültür mirasının nasıl olup da yıkıldığını konuşurken, Sinop'taki tarihi kalede neler olduğundan kimsenin haberi yok. Belediyenin tarihi kalenin dibine kuracağı kanalizasyon terfi istasyonu, surların yıkılmasına neden olabilir. Olayın ciddiyetinin farkına tek varanlar ise projenin durdurulması için dava açan Sinop Çevre Dostları Derneği. 
     



 GÜNCEL 






















</TEXT>
</DOC>
