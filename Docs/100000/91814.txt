<DOC>
<DOCNO> 91814 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/24/son/sonspo30.html </URL>
<DATE> 2002/06/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Rus basını "Türk futbolunun seviyesini ancak hayal edebiliriz" 
</HEADLINE>
<TEXT>

     Rusya basını, Türk futbolunun, ''Rusya'nın ancak hayal edebileceği bir düzeye yükseldiğini'' yazdı. 
     Gazetelerin dün çıkmaması nedeniyle, Dünya Kupası çeyrek finalinde Türkiye-Senegal maçına bugün yer veren gazeteler, Türk Milli Futbol Takımı'nın oynadığı oyuna övgüler yağdırdılar. 
     Sport Ekspress gazetesi, sayfalarının büyük bölümünde yer verdiği Türk Milli Takımı'nın başarısına atfen, ''Türk marşı, çılgın tamtamların sesini kesti'' başlığını kullandı. 
     Gazete, ''Önyargıları atmanın ve şu gerçeği tanımanın zamanı geldi Türk futbolu son 10 yılda gitgide gelişen bir seyir izledi. Rusya'nın yalnızca hayal edebileceği bir düzeye ulaştılar'' dedi. 
     Kommersant gazetesi de ''Eğer Türkler Senegal'e karşı oynadıkları mükemmel futbolu Brezilya karşısında da oynarlarsa, o zaman Dünya Kupası'nın yeni sansasyonlarından biri daha olacak ve Türkiye Brezilya'yı geçecek'' yorumunu yaptı. 
     Gazete, Türkiye'nin Senegal karşısında dünya standartlarında bir futbol sergilediğini de kaydetti ve ''Bu şampiyonada çok az takım bu kalitede bir futbol ortaya koydu'' görüşünü aktardı. 
     





</TEXT>
</DOC>
