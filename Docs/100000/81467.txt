<DOC>
<DOCNO> 81467 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/01/son/soneko08.html </URL>
<DATE> 2002/05/01/ </DATE>
<TIME>  </TIME>
<AUTHOR>  </AUTHOR>
<HEADLINE>
İlk 4 aydaki otomobil satışları sektöre umut vermedi 
</HEADLINE>
<TEXT>

     Türkiye'de yılın ilk 4 ayındaki otomobil satışları sektöre ümit vermedi. 
     Nisan ayında 6 bine yükseldiği tahmin edilen satışlarla birlikte 4 ayda 11 bin 400 olan satışlar, son 10 yılın 4 aylık ortalamasının yüzde 12.5'i düzeyinde kaldı. 
     Otomotiv Sanayii Derneği'nin OSD otomobil satışlarıyla ilgili araştırmasına göre, son 10 yıllık otomobil satış ortalaması yıl bazında 332 bin 400 adet düzeyinde bulunuyor. 
     2001 yılında ise otomobil satışları yaklaşık 131 bin 400 oldu. Bu 
     satış rakamı da 10 yıllık ortalamanın yüzde 39'una ulaşabildi. 
     Geçtiğimiz 10 yıllık dönemde Ocak-Nisan dönemi otomobil satış ortalaması 91 bin 200 adet olarak belirlendi. Ortalama Nisan satışları 25 bin 800 adet çıkarken, geçtiğimiz Nisan ayında ise sadece 6 bin 
     adet otomobil satışı yapıldığı tahmin ediliyor. Bu yıl yaklaşık olarak Ocak'ta 600, Şubat'ta bin 400, Mart'ta 3 bin 400 otomobil satışı gerçekleşmişti. 
     
     ''PAZAR MARJİNAL MÜŞTERİYE KALDI'' 
     Otomotiv Sanayii Derneği OSD Genel Sekreteri Prof. Dr. Ercan Tezer, rakamların pazarda ciddi anlamda sıkıntılar bulunduğunu ortaya koyduğunu vurgulayarak, ''Bu rakamlar ciddi anlamda bir çöküşü de ifade ediyor'' dedi. 
     Nisan ayında yükselen satış rakamının geçmiş yılların çok altında olduğunu anlatan Prof. Dr. Tezer, şunları söyledi 
     ''Pazarda Haziran ayından sonraki performans çok belirleyici olacak. Bu yıl 100 bin adetlik satış rakamı tehlikeli bir eşik gibi gözüküyor. Satışlar bu düzeyde giderse 100 bini bile bulması muhtemel değil. Dolayısıyla önümüzdeki aylarda pazarın otomobile göstereceği talep bu yılı belirleyecek.'' Satışlar düşmesine rağmen ithal ürünlerin pazar payının yüksekliğine dikkat çeken Prof. Dr. Tezer, şöyle dedi 
     ''Daralan pazarda ithalatın pazar payının da düşmesi gerekirdi. 
     Ancak, alım gücünün düştüğü ortamda, daralan pazarda otomobili ancak marjinal müşteri, uç müşteri satın alıyor. Bu müşteri gelir düzeyi yüksek müşteridir. Bu müşterinin de alternatif olarak ithal otomobile yönelmesi çok normal. Pazar marjinal müşteriye kaldı. Bu tartışmaya açık bir konu ama benim tahminim böyle.'' 
     





</TEXT>
</DOC>
