<DOC>
<DOCNO> 97537 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/23/son/sonspo07.html </URL>
<DATE> 2002/07/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Ferdinand bombası Çizme'yi karıştırdı... Emre'nin durumu belirsiz 
</HEADLINE>
<TEXT>

     İtalya'nın SS Lazio Kulübü, yıldız futbolcusu Alessandro Nesta'yı değerinin altında satmayacağını açıklarken, Emre Belözoğlu'nun takas yoluyla Lazio'ya verilmesi konusunda belirsizlik sürüyor. 
     Avrupa'da futbol transfer pazarında Manchester United'ın 47 milyon Euro gibi büyük bir rakamla Leeds'ten Rio Ferdinando'yu alması, İtalyan futbol pazarındaki fiyatları da yükseltti. 
     Lazio Kulübü Başkanı Sergio Cragnotti yaptığı açıklamada, ''İnter ile görüşme tam olarak kapandı. Onlar bize Cristiano Zanetti'yi vermiyor ve biz de Nesta'yı kadromuzda tutuyoruz. Alessandro, gelecek sezon Lazio'nun kaptanı olacak. Eğer Ferdinand için Manchester United 47 milyon Euro ödüyorsa, Nesta daha fazlasına layık'' dedi. 
     Cragnotti'nin açıklamasından sonra Lazio'nun resmen Nesta'yı satış listesinden çıkardığını duyurması beklense de futbol yorumcuları arasındaki ortak görüş, İnter'in ''35 milyon Euro Emre'' formülüyle fiyatı yükseltmesi halinde Nesta'nın transferinin gerçekleşeceği şeklinde. 
     Cragnotti, İnter ile görüşmeleri durdurduğu için bugün yapılan 1. ve 2. lig kulüplerinin başkanlarının katıldığı Lega toplantısına katılmayarak, İnterli yöneticilerle masaya oturmadı. 
     Nesta'ya alternatif defans oyuncusu olarak Lazio'da oynayan Hollandalı Jaap Stam'ı isteyen İnter'in bunun için de 10 milyon Euro ve Emre'yi önerdiği biliniyor. 
     İtalyan basınında, Lazio Teknik Direktörü Roberto Mancini tarafından istenilen bir futbolcu olarak gösterilen Emre'nin, mavi beyazlılara gidebilmesi için İnter'in Stam karşılığında 17 milyon Euro ve Emre'yi önermesinin yeterli olacağı ifade ediliyor. 2005 yılına kadar Lazio ile sözleşmesi olan Stam ise kulübünden ayrılmak istemediğini söylüyor. 
     Haberlerde, gerek Nesta-Emre gerekse Stam-Emre takasının halen belirsizlikte olduğu kaydediliyor. 
     Bu arada, İspanya'nın Barcelona Kulübü'nün bonservis bedeli istemeden satış listesine koyduğu Brezilyalı Rivaldo için Milan Kulübü resmi teklifte bulundu. Milan Kulübü 2. Başkanı Adriano Galliani, basına demecinde, ''Rivaldo ile görüşmeler halen devam ediyor. Bunu onaylıyorum ama başka bir şey demiyorum'' dedi. 
     İtalya Başbakanı ve halen Milan Kulübü Başkanı olan Silvio Berlusconi'nin Rivaldo'yu istediği ve alınması yolunda talimat verdiği haberleri İtalyan basınında bugün geniş yer alırken, 30 yaşındaki Brezilyalı forvet için 2 yıllığına 12 milyon Euro önerildiği iddia ediliyor. 
     Lazio takımının da istediği ve sezon başına 4 milyon Euro'dan 3 yıllık sözleşme önerdiği Rivaldo, Barcelona'dan sezon başına 6 milyon Euro kazanıyordu. 
     İtalya'da transfer pazarında sıkça adı geçen diğer bir isim Parma'da oynayan Fabio Cannavaro'nun ise 30 milyon Euro verilmeden Milan'a transferinin gerçekleşmeyeceği yöneticiler tarafından açıklandı. 
     Milan'ın Cannavaro için Donati takasını önerdiği belirtiliyor. 
     





</TEXT>
</DOC>
