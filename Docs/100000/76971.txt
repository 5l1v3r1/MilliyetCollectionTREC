<DOC>
<DOCNO> 76971 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/07/son/sondun12.html </URL>
<DATE> 2002/04/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Türk milletvekilleri Kudüs'te... 
</HEADLINE>
<TEXT>

     Filistin lideri Yaser Arafat ve Filistin halkına destek vermek amacıyla dün gece Kudüs'e gelen 7 kişilik Türk parlamenter heyeti, bugün Filistin Meclis Başkanı Ahmed Korey ve Kudüs'ten sorumlu bakan Ziyad Ebu Ziyad'la ayrı ayrı görüştü. 
     Heyet başkanı SP Adana milletvekili Ali Gören, görüşmelerde Türkiye'nin Filistin'le tarihi bağlarının altını çizdi ve şunları söyledi 
     ''Bu bölgede barışın egemen olabilmesi için elimizden geleni yapmaya hazırız. İçinde bulunduğunuz acıyı, Türk milleti adına paylaşmak için buradayız. Sayın Arafat'ın içinde bulunduğu kabul edilemez şartlardan kurtarılması ve barışın sağlanabilmesi için elimizden geleni yapmaya hazırız.'' Filistin Meclis Başkanı Korey de, Türk halkının Filistin'in yanında olduğunu bildiklerini belirtti. Korey, ''Türkiye'de Filistin için yapılan gösterileri memnuniyetle izliyoruz. İsrail barış yönündeki girişimlere bile karşı çıkıyor. Filistin'in her köşesinde katliam yapılıyor. Şaron, Nazilerin bile kullanmadığı yöntemler kullanıyor. İsrail savaş hukukuna uymuyor. İşgal en büyük terörizmdir'' diye konuştu. 
     Korey, Başbakan Bülent Ecevit'in Filistin'i destekleyici demeçleri için de teşekkür etti. 
     Kudüs'ten sorumlu Filistinli Bakan Ziyad da, Filistin halkının Türk desteğine müteşekkir olduğunu kaydetti. Ziyad, ''Barış görüşmelerinde istediğini alamayan İsrail, amacına bu tür eylemlerle ulaşmaya çalışıyor'' dedi ve Türkiye'den maddi, manevi ve siyasi destek istedi. 
     Türk parlamenter heyetinin, yarın Tel Aviv'e geçerek İsrailli yetkililerle görüşmesi bekleniyor. 
     






</TEXT>
</DOC>
