<DOC>
<DOCNO> 93351 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/02/son/sontur15.html </URL>
<DATE> 2002/07/02/ </DATE>
<TIME>  </TIME>
<AUTHOR>  </AUTHOR>
<HEADLINE>
AB Hareketi'ne internetten destek... 
</HEADLINE>
<TEXT>

     Değişik kesim ve kurumlardan birçok kişinin biraraya gelmesiyle ortaya çıkan Avrupa Hareketi'ne internet aracılığıyla destek verenlerin sayısı 8 bin 310'a yükseldi. 
     ''Türkiye'nin Yeri Avrupa Birliği'dir'' sloganıyla yaklaşık bir ay önce oluşturulan hareketin internette yer alan ortak görüşünde özgürlük, zenginlik ve güven arayan Türkiye'nin yolunun AB'den geçtiği vurgulanıyor. 
     Türkiye'nin AB üyeliğinin, üyelik karşıtı güç odaklarının insafına kalan görüntü çizdiğinin savunulduğu metinde, şöyle deniliyor 
     ''Yıllar geçmekte, tam üyelik için gerekli anayasal ve yasal değişiklikler kerhen yapılmakta, ayak sürünmekte, göz boyanmaktadır. Beklenen, AB'yi de bıktırıp ne haliniz varsa görün dedirtmek, Türkiye'yi fakir, kavruk, yatırım yapılmaz, güvenilmez, yaşam kalitesi düşük bir ülke olarak uygarlık aleminin kenarında tutmaktadır. 
     Türkiye insanının geleceğinin AB'den geçtiğine inanan sizlere, siyasi çizginiz ne olursa olsun sesleniyoruz Bir araya gelelim ve bu süreci bizzat ve bilfiil sahiplenelim. Avrupa Hareketi'ni sizin için, çocuklarınız için, hepimiz için beraber yaratalım.'' Avrupa Hareketi'nin görüşlerine yer verilen ortak metne internet aracılığıyla destek verenlerin sayısı 8 bin 310'a yükseldi. 
     
     ''TARİH ALAMAZSAK STRATEJİMİZDE DEĞİŞİKLİK YOK'' 
     Türkiye Ekonomik ve Sosyal Etüdler Vakfı TESEV Başkanı Can Paker, TESEV'in yanı sıra Türk Sanayicileri ve İşadamları Derneği'nden birçok kişinin de destek verdiği hareketin önceden düşünülmediğini ve planlanmadığını, birkaç kişinin biraraya gelmesiyle kendiliğinden ortaya çıktığını söyledi. 
     Paker, Avrupa Hareketi'nin tamamen sosyal bir oluşum olduğunu vurgulayarak, maddi desteğin sağlanması sayesinde geçtiğimiz günlerde de milletvekillerine yönelik AB yolunda yapmaları gerekenlere ilişkin çağrı niteliğinde ilanlar verildiğini ifade etti. 
     Harekete katılanların hiçbir ücret almadan, profesyonel oldukları alanda çalıştıklarını belirten Paker, ''Tabii ki gazete ilanıyla kalmayacağız. Bundan sonra zamanın daraldığına vurgu yapan girişimlerde bulunulacaktır. Bu, siyasetin yönlenmesi üzerine sivil toplum baskısıdır'' diye konuştu. 
     Can Paker, ''Avrupa Hareketi'ni işadamından öğrenciye, memurdan işçiye, akademisyenden esnafa kadar birçok kesim destekliyor'' dedi. 
     AB Komisyonu Genişlemeden Sorumlu Üyesi Günther Verheugen ve dün AB Dönem Başkanlığı'nı İspanya'dan devralan Danimarka'nın Başbakanı Anders Fogh Rasmussen'in, Türkiye'nin Aralık ayında tam üyelik için müzakere tarihi alması konusunda umutsuz oldukları yönündeki açıklamalarıyla ilgili olarak da Paker, şunları kaydetti 
     ''Adamlar bunu son 2 yıldır söylüyorlar. Onlar Kopenhag kriterleri üzerinde durduğu zaman biz durmadık. Şimdi önümüze bunu getiriyorlar. Aralık ayını kaçırırsak taktik olarak olumsuz etkileneceğiz. O zaman genişleme zirvesi bitecek, genişleyeceklerle ilgili karar verilecek. Bu durumda biz AB'yi genişlemiş haliyle tekrar ikna etmeye çalışacağız. O zaman siyasi dengeler değişecek, alışverişler, menfaatler değişecek, Türkiye'ye bakışa ilişkin belirsizlik ortaya çıkacaktır. Ancak stratejik olarak değişecek birşey yoktur.'' 
     





</TEXT>
</DOC>
