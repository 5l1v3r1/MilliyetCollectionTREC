<DOC>
<DOCNO> 74887 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/27/son/sondun18.html </URL>
<DATE> 2002/03/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Paris'teki kanlı cinnetin kurbanları arasında 4 komünist üye var 
</HEADLINE>
<TEXT>

     Paris'in banliyösü Nanterre'de bu sabaha karşı belediye binasında bir silahlı kişinin açtığı ateşte ölen 8 kişi arasında, 4 Komünist ve bir Yeşiller partisi üyesinin bulunduğu 
     bildirildi. 
     Yetkililer, son bilançoya göre, katliam gibi saldırıda 8 kişinin öldüğünü, 14'ü ağır 20 kadar kişinin yaralandığını belirtirken, 22 kişi de saldırıdan sonra şok durumu nedeniyle hastaneye kaldırıldı. 
     Belediye binasında toplanan meclis üyelerine ateş açan silahlı saldırganın sık sık meclis toplantılarına katıldığı ve öldürdüğü Komünist parti üyelerinin 3'ünün kadın, diğerinin de Nanterre İlçe Başkan Yardımcısı Gerard Perault-Bezzouille olduğu belirtildi. 
     Polis, saldırganın kimliğini 33 yaşındaki Richard Durne olarak açıklarken, bu kişinin bir atıcılık tutkunu olduğunu, silahlarının ruhsatı bulunduğunu bildirdi. Polis, saldırı yerinde 50'den fazla boş kovan bulunduğunu da belirtti. 
     Başbakan Lionel Jospin de saldırganın ele geçirildikten sonra ''tutarsız sözler'' sarf ettiğini kaydederek, ''böylesi bir cinnet olayına karşı yapılabilecek şeylerin sınırlı olduğunu'' söyledi. 
     Görgü tanıkları da saldırganın etkisiz hale getirildikten sonra ''Beni öldürün, beni öldürün'' diye bağırdığını, sonra azaların elinden kurtulup bir başka tabanca çıkararak yeniden etrafa ateş açtığını anlattılar. 
     Saldırganın son olarak belediye meclisinin sağcı azası Samuel Rijik'in cesareti ile tamamen etkisiz hale getirildiği belirtilirken, Rijik de ''3. sırada oturan çılgının aniden tabancasını çıkarıp, belediye başkanına doğru ateş açtığını, bunun üzerine ilk olarak bir azanın saldırganın başına sandalye attığını, sonra da üzerine atladığını, ancak bu arada vurulduğunu ve ağır yaralandığını'' kaydetti. 
     Sonrasında da diğer azaların saldırganın üzerine atılıp etkisiz hale getirdikleri belirtildi. 
     Fransa Cumhurbaşkanı Jacques Chirac da sabah erken saatlerde saldırının meydana geldiği yere giderek, ölenlerin yakınlarına başsağlığı diledi. Chirac, ''bunun bir cinnet ve hayal edilemez bir dram olduğunu'' söyledi. 
     






</TEXT>
</DOC>
