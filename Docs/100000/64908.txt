<DOC>
<DOCNO> 64908 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/30/siyaset/asiy.html </URL>
<DATE> 2002/01/30/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD’lilerin duymak istediklerini söyledi 
</HEADLINE>
<TEXT>

ABD’de bulunan Tayyip Erdoğan, İslam ülkelerinde demokrasi içinde Usame bin Ladin gibilerinin yönetime gelebileceğini ama yönetimde kalamayacağını söyledi 
     New York’ta yapılacak "Dünya Ekonomik Forumu" zirvesine katılmak üzere ABD’ye dün gelen AKP Genel Başkanı Recep Tayyip Erdoğan, Washington’da Stratejik Etütler Merkezi CSIS adlı düşünce kuruluşunda bir konuşma yaptı. 
     Erdoğan, katılımcılardan birinin, Türkiye’de Kürtçe eğitim ve yayına izin verilmesine ilişkin sorusu üzerine "Türkiye’de halkın arasında Türk, Kürt, Laz ayrımı söz konusu değildir. Biz, hangi etnik gruptan olursa olsun, kendi kültürünü korumasından yanayız" dedi. Erdoğan, AB üyeliğiyle ilgili olarak da şunları söyledi "AKP, AB’ye girmekte kararlı, ancak AB’nin de, Türkiye’yi üyeliğe almakta kararlı olmasını bekliyoruz. AB’nin niyeti, şu noktada bakışımızı şüpheli hale sokmaktadır." ABD’yi, "Türkiye’nin doğal ortağı" olarak gördüğünü vurgulayan Erdoğan, Türkiye’nin de terörden çok çektiğini söyledi. 
     
     Erdoğan, Hamas’ı bilmiyor 
     Katılımcılardan birinin, İslam ülkelerinin demokrasiyi benimsemesi halinde Usame bin Ladin gibilerinin yönetici seçilip seçilmeyeceği yönündeki sorusu üzerine Erdoğan, demokrasiyi diktatör yapıya çekmek isteyenlerin, bir seçimle işbaşına gelebileceğini ancak daha fazla yönetimde kalamayacağını söyledi. 
     Erdoğan, "Hamas sizce terörist bir örgüt müdür " sorusuna ise "Bu konu benim bilgi alanıma girmiyor. Eğer terörizme bulaşmışsa teröristtir" karşılığını verdi. 
     
Laik Türkiye örnek alınabilir      Erdoğan, ABD’de meydana gelen 11 Eylül olaylarını AKP’nin şiddetle kınadığını, lanetlediğini belirterek, hiçbir nedenin, bu eylemi haklı gösteremeyeceğini söyledi. 11 Eylül’ün, terörle uluslararası mücadele başlatılmasında dönüm noktası olduğunu belirten Erdoğan, sözlerini şöyle sürdürdü 
     "Partimiz, askeri önlemlerin yeterli olmayacağını düşünüyor. Askeri önlemlerin yanı sıra, İslamla Batı arasında anlayış kurulması lazım. Türkiye gibi bir ülke ve bizimki gibi bir siyasi parti, bu anlayışa katkıda bulunabilir. Eksiklikler olsa da Türkiye’de demokrasi işlemekte. Laiklik Türkiye’de anayasal düzende var ve bu özellikleriyle Türkiye örnek alınabilir." 
     



 SİYASET 












</TEXT>
</DOC>
