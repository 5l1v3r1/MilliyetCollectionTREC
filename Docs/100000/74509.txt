<DOC>
<DOCNO> 74509 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/25/son/soneko13.html </URL>
<DATE> 2002/03/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Dünyanın dörtbir yanındaki Türk işadamları buluşuyor 
</HEADLINE>
<TEXT>

     Dünyanın dört bir yanından 50'yi aşkın ülkede faaliyet gösteren Türk işadamları iki yılda bir gerçekleştirilen Dünya Türk İşadamları Kurultayı'nda biraraya gelecek. Bu yıl yapılacak kurultayın başkanlığını üstlenen TOBB Başkanı Rifat Hisarcıklıoğlu, kurultayın yurt içinden ve yurt dışından çok sayıda firmaya yeni iş imkanları açacağını, yeni yatırım, üretim ve ticaret fırsatı yaratacağını kaydetti. 
     25-27 tarihleri arasında gerçekleştirelecek "4. Dünya Türk İşadamları Kurultayı" ile ilgili düzenlenen bilgilendirme toplantısı Hilton Oteli'nde yapıldı. 
     Toplantıya, önceki yıllarda düzenlenen kurultayın başkanlığını yapan işadamı Sakıp Sabancı, TOBB Başkanı Rifat Hisarcıklıoğlu, Türk İşadamları Vakfı Başkanı Ertuğrul Önen katıldı. Toplantıda TOBB Başkanı, işadamı Sakıp Sabancı'dan başkanlık görevini devraldı. 
     Sabancı yaptığı konuşmada, kurultayın önemine dikkat çekerek, "Yurtdışında 50 bin tane işveren var. hepsi ileriye gidecek. Global Türkiye'nin global çocukları. Türkiye'nin dışında daha büyük Türkiye. Bize daha çok dünyalı Türk lazım. Dünyaya Türkiye lazım. Türkiye'nin imajını daha ileriye taşımalıyız" dedi. 
     Sabancı, Türkiye'nin problemlerini çözeceğini kaydederek, 65 milyonluk Türkiye içinde genç nüfusun fazla olduğunu ve bu nüfusla daha ileri kademelere gelineceğini ifade etti. Yeni arayışlara, dinamizme, yeni yüzlere ihtiyaç olduğunu belirten Sabancı, kurultaydaki nöbetini Hisarcıklıoğlu'na devretmekten memnuniyet duyduğunu dile getirdi. 
     TOBB Başkanı Rifat Hisarcıklıoğlu da yaptığı konuşmada, Türk iş dünyasında bir gelenek haline gelen ve Türkiye'nin en kapsamlı ekonomik forumu olan "Dünya Türk İşadamları Kurultay'larının dördüncüsünün 25-27 Nisan tarihleri arasında İstanbul Lütfi Kırdar Kongre Sarayı'nda yapılacağını bildirdi. Hisarcıklıoğlu, ülkenin Cumhuriyet tarihinin en derin ekonomik krizinden geçmekte olduğu bugünlerde, her zamankinden daha fazla destek olmaya, imkan ve güçleri birleştirmeye ihtiyaç bulunduğunu ifade etti. 
     Hisarcıklıoğlu, kurultaya daha fazla şevk ve daha fazla istekle katılacaklarını vurgulayarak, kurultayda bilgi, tecrübe, birikim, sermaye ve teknoloji biraraya getirerek, Türkiye'nin kalkınması ve refahı yolunda, eşi görülmez bir sinerji yaratmaya çalışacaklarını söyledi. Hisarcıklıoğlu, Cumhurbaşkanı Ahmet Necdet Sezer'in bu yılki kurultayı geleneklere uygun olarak himayesine almasından duyduğu memnuniyeti dile getirdi. Hisarcıklıoğlu, siyasi ve ekonomik olarak, yeni bir döneme girildiğini belirterek, kurultayda geleceğin dünyasının ve Türkiye'nin geniş bir bakışla değerlendirileceğini bildirdi. Hisarcıklıoğlu, 32 ülke ve sektörel work-shop'lar ile çok sayıda bilgilendirme toplantısı düzenleneceğini, 20 kamu kurumu ve çatı kuruluşu tarafından kurulacak Bilgilendirme Ofisleri'nin açık kalacağını ve ofislerden yayın, döküman ve detaylı bilgi alınabileceğini ifade etti. Hisarcıklıoğlu, kurultayda Dünya Türk İşadamları Sergisi'nin açılacağını vurguladı. 
     Hisarcıklıoğlu, kurultayın yurt içinden ve yurt dışından çok sayıda firmaya yeni bir iş imkanları açacağına, yeni yatırım, üretim ve ticaret fırsatı yaratacağına inandığını dile getirerek, "Böylelikle ülkemiz ekonomisinin içinde bulunduğu sıkıntılı dönemi biran önce aşarak, gelecek nesillere kalkınmış, müreffeh ve zengin bir ülke bırakma çabalarımıza katkıda bulunacağını düşünüyorum" dedi. 
     Hisarcıklıoğlu, "Lider Ülke Türkiye" sevdasına gönül veren iş adamlarını, kurultaya katılmaya davet etti. 
     Türk İşadamları Vakfı Başkanı Ertuğrul Önen ise, son kurultaya 52 ülkeden 130'u aşkın işadamı derneğinin katıldığını hatırlattı. Önen, kurultaya katılanların kendi sektörlerinde, bulundukları ülkelerde ve dünyada yarattıkları büyüklükleri itibariyle ilk sıralarda yer alan girişimcilerin bulunduğunu söyledi. Önen, Avrupa Türk İşadamları ve Sanayicileri Derneği'nin KPMG isimli bir araştırma kuruluşuna yaptırdığı çalışmanın sonuçlarını aktararak, "Sonuçlara göre 2010 yılında sadece Almanya'da 100 bin Türk girişimcisi olacak, Türk girişimcileri 650 bin kişiyi istihdam edecek ve yaklaşık 100 milyar dolar bir ciroya ulaşacaklar" dedi. Önen, kurultayı Türkiye'nin en büyük ve en kapsamlı ekonomik forumu olarak değerlendirerek, 3 gün boyunca açılış oturumu ve panellerin yanı sıra 32 ayrı toplantı düzenlendiğini bildirdi. Önen, Türkiye'nin yeni sermaye katılımlarına ihtiyacı olduğunu bunun da yurtdışından geleceğini sözlerine ekledi. 
     






</TEXT>
</DOC>
