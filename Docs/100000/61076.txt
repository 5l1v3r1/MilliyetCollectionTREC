<DOC>
<DOCNO> 61076 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/08/dunya/adun.html </URL>
<DATE> 2002/01/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Türk bombacı şoku 
</HEADLINE>
<TEXT>

Fransa’nın Barr kasabasında yılbaşı akşamı zevk için 4 yere bomba koyup 9 kişiyi yaralayan 4 Türk gencinden birinin serbest bırakılması, protesto gösterilerine neden oldu 
     MİNE G. KIRIKKANAT Paris 

     Fransa’nın Strasbourg kentinin güneyindeki Barr kasabasında, yılbaşı kutlamaları sırasında 9 kişinin yaralanmasıyla sonuçlanan 4 bombalı saldırının 5 failinden 4’ünün 13, 19, 21 ve 27 yaşlarında Türk gençleri olduğu ortaya çıktı. 1 Ocak’ta göz altına alınan ve biri Kuzey Afrika kökenli olan gençlerden 4’ü dün tutuklanırken, 13 yaşındaki Türk gencinin yaşı küçük olduğu gerekçesiyle serbest bırakılması, halk arasında büyük tepkiye yol açtı. 
     Olayın ilginç yönü, çete ya da siyasi örgüt bağlantısı tespit edilemeyen gençlerin, bu eylemi sadece eğlence amacıyla yapmış olması... 
     Saldırıların gerçek sorumlusu olduğu belirtilen 27 yaşındaki Serdar isimli gencin 15 yıl hapis cezasıyla yargılanması isteniyor. 
     Türk gencinin serbest bırakılmasını protesto eden halk, adliye binası önünde gösteri yaptı. Yaklaşık 100 kişiden oluşan grup, olayı protesto ederek, yargının görevini yapmadığını ileri sürdü. 
     "Jandarmaya bravo, yargı kendinden utansın", "Barr kasabasında adalet istiyoruz" yazılı pankartlar taşıyan protestocular, yoğun güvenlik önlemlerinin alındığı adliye binasının önünden olaysız dağıldı. 
     Ancak nüfusunun yüzde 10’unu Türk işçi ailelerinin oluşturduğu kasabada, Türk toplumu Fransızların infialinden korkuyor. Belediye Başkanı Gilbert Scholly ise, olayın tüm göçmen Türklere yansıtılmaması gerektiğini bildirerek, sorumsuz gençlerin işlediği bir suçun masum halka mal edilmemesini istedi. 
     Strasbourg polisi, yaralıların ailelerinin gösterilerinin ırkçı taşkınlığa dönüşmemesi için çevrede güvenlik önlemleri aldı. 
     
Dinamitler çalıntı      Strasbourg Cumhuriyet Savcısı Christine Charras, "Gençlerin hiçbir siyasal ve dini etken olmadan, aptalca bir eğlence amacıyla hareket ettiklerine" inandığını belirtti. Olaylarda, 1953 yılında terk edilmiş bir patlayıcı deposundan çalınan dinamitlerle, iki telefon kulübesi ve bir restoran bombalanmıştı. 
     Barr kasabası Belediye Başkanı Scholly’nin de aralarında bulunduğu 150 davetlinin yılbaşı yemeği yediği restoranda meydana gelen patlama, 9 kişinin yaralanmasına yol açmıştı. 
     



 DÜNYA 











</TEXT>
</DOC>
