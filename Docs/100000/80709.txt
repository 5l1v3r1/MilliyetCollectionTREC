<DOC>
<DOCNO> 80709 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/27/yazar/toker.html </URL>
<DATE> 2002/04/27/ </DATE>
<TIME>  </TIME>
<AUTHOR> Metin TOKER  </AUTHOR>
<HEADLINE>
Madem Ki Öyle, Al Sana Böyle 
</HEADLINE>
<TEXT>

     Bunu ancak "muzip Fransız Milleti" yapabilirdi. Baktı ki senelerden beri, kendisini yönetmekle görevli sayan politikacılar treni bir türlü rayına oturtamıyorlar, bunun için kolları bizzat sıvadı. Öyle bir çare buldu ki, daha ilk akşamdan ve hele ertesi sabahtan itibaren önce bütün Fransa ve sonra Avrupa "bomba", "dehşet", "inanılmayacak şey", "büyük şok" diye ayağa kalktı. 
     Muzip "Fransız Milleti" ne yaptı Cumhurbaşkanı seçimlerinin mukaddes 2. turunda klasik adaylardan birini değil, bir sıra dışı başkasını sahaya soktu. Oranın devamlı müşterisi bir başka oyuncuyu ise - Sosyalist Parti - dışarıya itti. 
     Bunu kendisi mi yaptı Bizzat Yoo.. O hiç bir şey yapmayınca, sonuç böyle oldu. Mesele, hiçbir şey yapmamayı göze alabilmekteydi. Fransızlar - ve onlarla beraber Avrupalılar - şimdi bu, "ikinci tura kendi gelmiş müşteri"den nasıl kurtulacaklarını düşünüyorlar. 
     Seçim akşamı sandıkların kapanmasından yarım saat önce birtakım Fransızların bütün günü bekledikten sonra oyunun tehlikesini herhalde anlayarak sandık başına koştukları televizyonda görülmüştür. 
     Seçimlerin bir hafta önceki Pazar günü "oyumu kime vereceğim" diye yazarım. Son seçimlerde "Hiç kimseye " diye yazmıştım. Eğer bu fikre bir milyon değil, daha fazla kimse uysaydı Türk politika hayatında bugün Fransız politika hayatında görünene benzer bir sarsıntı ve uyanma gerçekleşirdi. Herkes de aklını başına toplardı. 
     Depremin tesiri Fransa'da hemen ortadan kaldırılmaya çalışılacaktır ve Le Pen'e geçit verilmeyecektir. Ancak bu, De Gaulle'den beri Fransız seçimlerinde görülmemiş bir sonucu doğuracaktır. 1965 ve 1969 seçimlerinde "esas oğlan" De Gaulle ile Pompidou'nun karşısında dişsiz adaylar bulunduğu için ikinci turda De Gaulle 11, Pompidou 15 fark atmışlardı. Ama o tarihten itibaren bu fark " 50'nin biraz üstü ile 50'nin biraz altı"na inmiştir. 1974'te Giscard 50.81, Mitterrand 49.19, 1981'de Mitterrand 51.76, Giscard 48.24 alabilmişler ve cumhuriyetin birinci koltuğuna öyle oturabilmişlerdir. 1995'teki son cumhurbaşkanlığı seçiminde ise bugün ringde kalacağı tahmin edilen iki adaydan Chirac sadece 52, Jospin ise sadece 47'yi bulabilmişlerdi. 2002 seçimlerinin birinci turundan Chirac 19'un biraz üstünde, sürpriz aday Le Pen 17 civarında bir oyla çıkmaktadırlar. 
     Şimdi her şey gösteriyor ki, ikinci turda Chirac "beklenilmeyen ve istenilmeyen misafir"ine 30'u aşan bir fark atarsa, çok kimse şaşırmayacaktır. Zira Fransızlar Le Pen'e, "madem ki öyle, al sana böyle" diye, siyaset hayatının kulağını bükmek için bu çıkmaz yolu açmışlardır. Madem ki, laftan anlamıyorlardı. 
     Ama yol 5 Mayıs'taki ikinci turda bitmektedir ve Chirac, sosyalistlerin bile oylarına konarak Elysee Sarayı'na oturacaktır. Çünkü herkesin, yüreği ağzına gelmiştir. "1 Mayıs gösterileri"nde dehşet daha da artacaktır. Her yıl o gün Le Pen'ciler Concorde yakınındaki Jeanne d'Arc heykelinin önünde kendi "azgın militanlar"ını toplarlar. "Emekçiler" ise Bastille ile Cumhuriyet Meydanı'nda yürürler. 
     Tabii herkes kendi şamatasını yaparak... Son yıllarda heyecan ve gürültü azalmıştı. Bu sene Parislilerin gene "1 Mayıs"tan nasiplerini alacakları anlaşılıyor. 
     
     Bizim gazeteler vaktiyle - 1980'ler sonrasına kadar - Fransa, Almanya, İtalya, İsveç gibi ilginç ülkelerin genel seçimlerini "özel muhabir" göndererek izlerlerdi ve okuyucu bundan istifade eder, olayı kendi penceresinden seyrederdi. Bu işi çok yapmışımdır. O zaman gazetelerin böyle işleri de vardı. 
     Seçimlerden "en keyiflisi" Fransız seçimleriydi. 
     Yarın biraz "nostaljik takılalım" ve "Nerede o eski Fransız seçimleri " diye onları analım. 
     







Tayyip olayı 


"Kışla - Cami" anlaşmazlığında Washington'un etkisi... 


Yanlış dersler 


Karanlık basınca... 


Yaşam kalitesini ararken 


Kışlayla demokrasi, camiyle irtica... 


Erdoğan ve "jet lag" 


Bunları biliyor muydunuz 


Yüksek Öğretim Şurası acilen toplanmalıdır 


Ufak adımlar politikası 


Aşk romanları olmasa aşk bilinemezdi ’ 


Kamuyu aydınlatma’ 


Meğer okuyan varmış... 


Bayar'la Sakarya'da ilk cuma 


İlacı bırak, dansöze bak 


Madem Ki Öyle, Al Sana Böyle 


Dövizde dar alanda paslaşmalar’ 


</TEXT>
</DOC>
