<DOC>
<DOCNO> 92430 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/27/son/soneko09.html </URL>
<DATE> 2002/06/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Sanayi Bakanı "Standard Poors'un kararı ekonomik değil siyasi" 
</HEADLINE>
<TEXT>

     Sanayi ve Ticaret Bakanı Ahmet Kenan Tanrıkulu, uluslarararası kredi derecelendirme kuruluşlarından Standart and Poors'un verdiği son kararın, ''ekonomik değil siyasi bir karar'' olduğunu söyledi. 
     Bakan Tanrıkulu, Tüketici Ödülleri toplantısının ardından gazetecilerin sorularını yanıtlarken, ''Standart and Poors'un dün Türkiye'nin görünümünü pozitiften durağana çevirmesini kaygı verici buluyor musunuz'' şeklindeki soru üzerine, ''Hayır, ekonominin son durumunu dikkatli şekilde takip ediyoruz'' diye konuştu. 
     Bakan Tanrıkulu, uygulanan ekonomi politikasını da bu mahreçte dikkatli şekilde, yeni şartlara adapte ederek götürmeye devam edeceklerini bildirirken, şöyle konuştu 
     ''Kaygı verici bulmuyorum. Çünkü zaman zaman uluslararası kredi değerlendirme kuruluşları, objektiviteden uzak kararlar da verebiliyorlar. Standart and Poors'un verdiği son karar, ekonomik değil siyasi bir karar. Bu çerçeve içerisinde bence değerlendirilmesi gerekir. 
     Biz hükümet olsun, karar alıcılar olsun, gerekse ekonominin diğer bütün aktörleri, içinde bulunduğumuz şartları daha iyiye, daha mükemmele götürmek için elbirliği ile çalışacağız. Ama bizim piyasalarımızın, her zaman söylediğimiz gibi kırılgan olması ve sığ olması, bazı manipülasyonlara açık olması, zaman zaman bu tür değerlendirmelere de yol açabiliyor.'' Tanrıkulu, ''sanayiciler çağrı yapmaya hazırlanıyor, deklarasyon yayınlama hazırlığı içinde, siyasi belirsizlikten kaygı duyuyorlar. 
     Siz nasıl değerlendiriyorsunuz'' şeklindeki bir başka soru üzerine de, siyasi belirsizlik ortamı bulunmadığını, İstanbul'dan kaynaklanan bu tür deklarasyonları, yayımlandıktan sonra değerlendirmenin daha doğru olacağını söyledi. 
     
     ŞEKER FABRİKALARININ ÖZELLEŞTİRİLMESİ 
     Bakan Tanrıkulu, şeker fabrikalarının özelleştirilmesi ile ilgili soruya karşılık, konunun ÖYK'da görüşüleceğini, hazırlıkların devam ettiğini, iki tane alt komite çalışması yapıldığını ve önümüzdeki günlerde diğer sonuçlandırıcı toplantıların yapılacağını ifade etti. 
     ''Tarih belli mi'' şeklindeki bir diğer soruya da Tanrıkulu, ''Hayır devam ediyor, bu bir süreç. Bir defa yapılıp biten bir toplantı değil. Birden fazla devam eden bir süreç içindeki çalışma'' yanıtını verdi. 
     ''Varlık satışı ağır mı basacak'' şeklindeki soru üzerine de Bakan Tanrıkulu, ''herhangi birşey ağır basmayacak, hepsi aynı eşit ağırlıkta olacak'' şeklinde konuştu. 
     





</TEXT>
</DOC>
