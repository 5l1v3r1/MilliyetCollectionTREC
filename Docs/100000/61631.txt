<DOC>
<DOCNO> 61631 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/10/son/sontur13.html </URL>
<DATE> 2002/01/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Rıdvan Budak, DSP Merkez Disiplin Kurulu'nda... 
</HEADLINE>
<TEXT>

     DSP Merkez Disiplin Kurulu, partiden kesin ihracı istenen İstanbul Milletvekili Rıdvan Budak'ın savunmasını aldı. 
     Merkez Disiplin Kurulu, DSP Genel Merkezi'nde Budak'ın partiden ihraç istemini görüşmek üzere toplandı. 
     Budak, yaklaşık 15 dakika süren görüşmenin ardından partiden ayrılırken gazetecilere yaptığı açıklamada, Disiplin Kurulu'nda yaptığı savunmada ihraç talebinin ''maddi bir delile dayanmadığı ve haksız olduğunu'' ifade ettiğini söyledi. 
     ''Kurulmaya çalışılan DSP dışı siyasi ilişkilerin hiçbirisinin olmadığını, böyle bir şey yapmayacak kadar yaşam çizgisinde dik durduğumuzu anlattık'' diye konuşan Budak, Disiplin Kurulu'nun alacağı kararı yarın açıklamasını beklediğini belirtti. Budak, ''Yapılan açıklamaya göre, Türk siyasi yaşamını ve Sayın Ecevit'i değerlendireceğim bir toplantı olacaktır. Buradan olumlu bir sonuç beklemiyorum. 'Burası Yemen, giden gelmiyor' derler. Yapılanın siyasi nezakete ve mertliğe sığmadığını ifade ediyorum. Dilerim, bundan sonraki seçimlerde Ecevit, çalışanlardan oy istemeye yüz bulur'' diye konuştu. 
     
     Budak'ın savunmasından... 
     Budak, savunmasında, DSP Genel Başkanı ve Başbakan Bülent Ecevit imzasıyla Disiplin Kurulu'na sevk edildiğine dair yazıda, gerekçe olarak, 22 Aralık tarihli bir gazetedeki haber ile daha önceki basın açıklamalarının gösterildiğini savundu. Budak, şunları kaydetti 
     ''Söz konusu haberde tırnak içinde yer alan ifadeler bana aittir, diğer kısımlar ise gazetenin yorumudur. 
     Haberde bana ait olmayan, 'hükümetin istifasını istediğim, liderler dahil, Bakanlar Kurulu'nun değiştirilmesini talep ettiğim' şeklindeki ifadeler ihraç talebine gerekçe gösterilmektedir. 
     Disiplin işlemi başlatılıp basına duyurulmadan önce, bu husus hakkında bilgime başvurulsaydı, işin doğrusunu açıklar, tekzip yoluna da başvururdum.'' Bu konunun, partisinden ihracına gerekçe olamayacağını savunan Budak, hakkındaki ikinci iddianın da daha önce yaptığı basın açıklamalarında, ''Hükümet hakkında haksız ve insafla bağdaşmayan değerlendirmelerde bulunduğu, partinin bütünlüğünü bozmaya ve sarsmaya yöneldiği olduğunu'' ifade etti. Bunun da ihraç gerekçesi olamayacağını, çünkü doğru olmadığını kaydeden Budak, hükümet uygulamalarını eleştirdiğini, ama hiçbir zaman hükümeti yıkmaya çalışmadığını belirtti. 
     Budak, ''eleştirilerinin haksız, insafla bağdaşmayan, parti bütünlüğünü bozan hiçbir tarafı olmadığını'' savunarak, ''iddiaların inandırıcılıktan uzak olduğunu ve yaşanılan sürecin kendisinin haklılığını ortaya çıkardığını'' kaydetti. 
     Budak, şöyle devam etti 
     ''Şimdi Disiplin Kurulu'na verilmesi gereken ben miyim Yoksa parti programına aykırı davrananlar mı Kaldı ki, bütün bunlar suçsa, bu suçu işleyen yalnız ben değilim. Her gün kamuoyu önünde birbiriyle tartışan, mensubu olduğu hükümetin kararlarını eleştiren bakanlar da bu 'suçu' işliyor.'' 
     
     "Parti programına aykırı..." 
     ''İhraç isteminin parti programına aykırı olduğunu'' savunan Budak, ''Parti programının yasama bölümünde, 'Milletvekilinin kişiliğini ve özgürlüğünü korumak ve çalışmasını kolaylaştırmak gerekir. Milletvekilinin kişiliği ve özgürlüğü ile parti disiplininin gerekleri sağlıklı bir denge içinde gözetilmelidir' ifadesi yer almaktadır'' dedi. Yapılan işlemin, bu hükümlerle de aykırılık taşıdığını ileri süren Rıdvan Budak, şunları kaydetti 
     ''Aslında ihracımın gerekçesi iddia edilenler değildir. Esas gerekçe, parti içi demokrasi talebine tahammülsüzlüktür, gözdağı vermektir. 
     DSP Meclis Grup seçimlerinin sonuçları, bu kararın alınmasının en önemli nedenlerinden biri olduğu kanısındayım. Ortada bir parti suçu yoktur. Buna rağmen bu haksız işlem gerçekleştirilirse, hukuk yoluna başvuracağımı açıkça ifade ediyorum.'' 
     






</TEXT>
</DOC>
