<DOC>
<DOCNO> 60575 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/04/son/soneko15.html </URL>
<DATE> 2002/01/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Rumlar, HSBC'nin KKTC'deki Demirbank şubelerini almasına kızdı 
</HEADLINE>
<TEXT>

     Kıbrıs Rum Yönetimi, Demirbank'ın kontrolünü elde eden İngiliz sermayeli HSBC bankasının, KKTC'deki Demirbank şubelerini de almasına tepki göstererek, bankanın faaliyetlerini önleme girişimi başlattı. 
     Rum Maliye Bakanı Takis Klerides, yaptığı açıklamada, Rum Yönetimi'nin Rum Merkez Bankası'nın da katılımıyla hükümet düzeyinde konuyla ilgili çalışmalar yapacağını söyledi. 
     Rum Merkez Bankası Başkanı Afksentis Afksentiu da, Rum Yönetimi lideri Glafkos Klerides ve Dışişleri Bakanı Yannakis Kasulides'le istişare içinde konuyla ilgileneceğini belirtti. 
     Rum basını ise, HSBC'nin, Demirbank'ın KKTC'deki şubelerini almasıyla, 20 yıldır ilk kez, KKTC'de faaliyet gösterecek uluslararası bir finans kurumu olduğunu yazdı. 
     Kıbrıs Rum basını HSBC'nin Rum tarafında da şubeleri bulunduğuna dikkat çekti. 
     Cyprus Mail gazetesi ise, HSBC'nin Rum Halk Bankası'nın hisselerinin yüzde 22'sine sahip olduğunu duyurdu. 
     HSBC'nin Lefkoşa, Girne ve Gazimağusa olmak üzere KKTC'de üç şubesi bulunuyor. 
     






</TEXT>
</DOC>
