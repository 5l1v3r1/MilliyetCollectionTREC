<DOC>
<DOCNO> 70476 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/03/guncel/gun08.html </URL>
<DATE> 2002/03/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Statlardaki teller kaldırılmalı mı 
</HEADLINE>
<TEXT>

ÇAPRAZ ATEŞ 
     SİBEL KAHRAMAN 

     Bir yanda deprem, öte yanda fanatik taraftarlar. Boğaziçi Üniversitesi Kandilli Rasathanesi ve Deprem Araştırma Enstitüsü Müdürü Prof. Dr. Ahmet Mete Işıkara, deprem riskine karşı statlardaki tel örgülerin kaldırılması gerektiğini söylüyor. Kaldırıldığı taktirde futbolcuların ve hakemlerin güvenliği tehlikeye girer mi Tel örgü kalkmalı mı 
     Konuyu ilgililerine sorduk. 
     
     Atilla Gökçe Spor Yazarı 
İzdihama yol açar      Tel örgüler kaldırılmalı. Seyircinin sahaya atlamasıyla ilgili çok az örnek var. Sahaya girdiği anda da önlem almak kolay. İnsan hayatı herşeyden çok saygı duyulması gereken bir konu. Bu nedenle insan hayatını riske atmak göze alınamaz. Bir deprem anında kitlesel ölümler oluşabilir. Depremden değil ama o anda oluşan panikle izdihamdan çok sayıda kişi ölebilir. Amerika’da ve Avrupa’da hemen hemen hiçbir stadyumda tel örgü yoktur. Türkiye’de taraftarlara o kadar çok hoşgörü gösteriliyor ki onların taşkınlıkları kabul edilebilir olarak algılanıyor. Sonra da önlem almak için parmaklıklar, tel örgüler yapılıyor. Öncelikle zihindeki tel örgüleri kaldırıp spor kültürünü geliştirmemiz gerekiyor. 
     
     Prof. Dr. Ahmet Ercan İTÜ öğ. üyesi 
Depremde panik olur      Tel örgülerin kaldırılması gerekiyor. Deprem sırasında panik başlar. İnsanların da en çok yığıldıkları yerler tel örgülerin önüdür. Top oynanan bölüm en güvenli yerdir. Çünkü açık alandır ve tehlike yoktur. Futbolcular için bir tehlike söz konusu değildir. Önemli olan izleyiciler. İzleyiciler de ya kapılara ya da tel örgülere koşarlar. Panik böyle oluşur. Tel örgülerin kaldırılamıyorsa bir otomasyon yapılır. Stadyumun olduğu yere deprem ölçer konulur. Deprem ivmesi geldiği anda tel örgüler kendiliğinden düşer. Bu kolay ve maliyeti yüksek olmayan bir yöntemdir. Aynı otomasyon kapıları da hemen açar. Panik anında insanlar birbirlerinin üzerine yığılarak, birbirlerine zarar verebilirler. 
     
     Sinan Engin BJK Menajeri 
Türk halkı agresif      Statların etrafındaki tel örgülerin hiç bir şekilde kaldırılmaması gerekiyor. Çünkü Türk halkı yapı olarak çok hırslı ve agresif. Yenilgiyi asla sindiremiyor. En küçük bir hata veya yenilgi sırasında seyirci sahaya fırlayıp orada bulunan herkese zarar verebilir. Bu kaçınılmazdır. Hakemlerden futbolculara kadar herkesin güvenliği tehlikeye girer. Seyirci, bırakın karşı tarafı kendi takımına bile saldırabilir. Biz henüz tel örgülerin kaldırılacağı seviyede değiliz. Tellerin kalkması için yeni bir nesil dünyaya gelmeli. Bazen ben bile sahaya girmek istiyorum. Deprem tehlikesine karşı statlar sağlamlaştırılsın. İnsanlar güvende olduklarının bilinciyle statlara gitsinler. Depremin önlemi tel örgüleri kaldırmak değildir." 
     
     Vedat Bayram İstanbul İl Spor Müd 
Kaldırmak doğru değil      Gönlümüz tel örgülerin kaldırılmasını istiyor. Ancak seyircilerin ruhsal durumu ve statların fiziki durumu dikkate alan İstanbul Valiliği’mizin yayınladığı bir genelge var. Genelgeye göre tel örgülerin henüz kaldırılmaya müsait olmadığı belirtiliyor. Zaman zaman seyircilerin sahaya indikleri görülen bir olay. Küçük olayların arkasından toplumsal olayların gelme endişesi taşınıyor. Etik olarak tel örgülerin kalkmasını isteriz ancak bu, o eğitim seviyesine geldiğimizde olur. Risk faktörü ortadan kalkmadan demir parmaklık veya tel örgüler kaldırılamaz. Dolayısıyla buraların demir parmaklık ve tel örgüyle bölünmüş olması gerekiyor. Eğitim sorunu ortadan kalktıktan ve bu seviyeye geldikten sonra tel örgüler kalkabilir. 
     



 GÜNCEL 















</TEXT>
</DOC>
