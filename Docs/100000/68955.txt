<DOC>
<DOCNO> 68955 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/22/spor/spo05.html </URL>
<DATE> 2002/02/22/ </DATE>
<TIME>  </TIME>
<AUTHOR>  </AUTHOR>
<HEADLINE>
PARMA’DA MUTLUYUM’ 
</HEADLINE>
<TEXT>

Hakan Şükür, yeni taraftarlarını öve öve bitiremedi, ancak takımının beraberliğe razı bir oyun düşündüğünü söyledi. Yıldız oyuncu, "Zaten İtalya’nın da derdi bu" dedi 
     FIRAT KAYAKIRAN 

     İTALYA’YA her gidişi ve orada her oynayışı olay olan Hakan Şükür, son Parma macerasını arkadaşımız Fırat Kayakıran’a anlattı. 
     İtalya’da ilginin her gittiği takıma göre farklılıklar gösterdiğini belirten kral, bir yandan da aklının İngiltere’de oynamak olduğunu söyleyerek, ada için yeşil ışık yaktı. 
     "Parma, çok küçük ve rahat bir şehir. İnsanları da hem kültürel, hem de ekonomik açıdan zenginler. Yani buradaki insanlarin hayatında sadece futbol yok, bu da çok güzel bir şey." 
     "İnter’de sürekli ilgi ve alaka var. Ama futbolcudan hep başarı bekleniyor. En ufak bir hata bile affedilmiyor. Örneğin geçen yıl kötü oynayan İnter’de, ben pek fazla forma giymememe karşın, fatura bana ve birkaç oyuncuya kesildi." 
     "Parmalılar hoşgörülü. Evim stada 500 metre uzaklıkta. Torino’ya yenildiğimiz gün evime yürüyerek gittim, kimse rahatsız etmedi, tepki göstermedi." 
     "İnter’de bana bir dakikalık şans bile tanımadılar. Parma’da dört forvet olmasına rağmen, mücadele ederek formamı kazandım." 
     "Parma’nın büyük takım olduğuna inanıyorum. Ancak sanki beraberliğe razı bir futbol ortaya koyuyor gibi geliyor bana. Aslında bu mantık bütün İtalya futbolu için de geçerli denebilir. Bence daha fazla hücuma yönelik oynamak gerekiyor." 
     "Parma’daki oyun sistemi, Di Vaio’ya top çıkarmak için yapılanmış. Di Vaio da topu alır, almaz kendi başına kaleye yöneliyor. Bu biraz egoistce. Ancak yakında birbirimize alışıp, iyi işler çıkartabiliriz." 
     "İngiltere’de futbolcuların sahaya yayılışları mükemmel, heves ve istek var. Önce gol bulunmasına yönelik bir sistem, Eğer gidersem, İngiltere’de Londra’da oynamak isterim. İtalya’da ise kısır döngü var. Bir de İtalya’da, forvete göre sistem belirlenmiyor, forvetin sisteme uyması bekleniyor." 
     



 SPOR 

























</TEXT>
</DOC>
