<DOC>
<DOCNO> 93962 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/05/son/sontur05.html </URL>
<DATE> 2002/07/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Güneş, yarın dünyadan en uzak konumuna ulaşacak... 
</HEADLINE>
<TEXT>

     Gökyüzü bu ay muhteşem olaylara sahne olacak. Gökyüzü meraklıları, 13-20 Temmuz tarihleri arasında ay yüzeyindeki, susuz ay denizlerini ve ay kraterlerini, sıradağları ve derin dere yataklarını görebilecekler. Delta Aqueridler adlı göktaşı yağmuru ise 12-19 Ağustos tarihleri arasında izlenebilecek. Bu arada Güneş yarın Dünya'dan 152 milyon kilometre ile en uzak konumuna ulaşacak. 
     Boğaziçi Üniversitesi Kandilli Rasathanesi ve Deprem Araştırma Enstitüsü'nün internet sayfasında yer alan bilgilere göre, Ay yaklaşık 22-26 Temmuz tarihleri arasında 5 gün süreyle dolunay ve dolunaya yakın evrelerde kalacak. Dolunay, bu tarihlerde tüm gece boyunca Ay ışığı ile Dünya'yı aydınlatacak. Bununla birlikte, teleskop veya dürbünü olan gökyüzü meraklıları, susuz Ay denizlerini ve Ay kraterlerini, sıradağları, derin dere yataklarını, düzlükleri ve yüksek bölgeleri 13-20 Temmuz tarihleri arasında görebilecekler. 
     Ay'ın bu olağanüstü güzellikteki gözlemleri Ay'ın Dünya'nın hemen yakınında yer alması ve özellikle de atmosferinin olmayışına bağlanıyor. Ay yüzeyinin bu kadar ayrıntılı izlenebilmesi ''perdesi çekilmiş bir evin içerisinin görülmesine'' benzetiliyor. 
     
     GÖKTAŞI YAĞMURU 
     Kova Takım Yıldızı civarında yer alan Delta Aquarii yıldızının yakınından yağan ''Delta Aqueridler'' adlı göktaşı yağmuru da, 12 Temmuz-19 Ağustos tarihleri arasında izlenebilecek. 
     Göktaşının en çok izlenebileceği gün ise 28 Temmuz. 
     28 Temmuz gece yarısı öncesinden sabah saatlerine kadar 
     güneydoğudan güneybatı tarafına kadar geniş bir aralıkta ufuktan en fazla yaklaşık 33 derece yükseklikteki Kova Takım Yıldızı bölgesine bakan gözlemciler, saatte yaklaşık 20 kadar göktaşı izleyebilecekler. Delta Aqueridlerin hızları saniyede 41 kilometreye kadar ulaşacak. Bu arada Güneş, yarın Dünya'dan 152 milyon kilometre ile en uzak konumuna ulaşacak. Güneş, bu yıl içinde Dünya'ya 147 milyon kilometre ile en yakın konumuna 2 Ocak'ta ulaşmıştı. 
     





</TEXT>
</DOC>
