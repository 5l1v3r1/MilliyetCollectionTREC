<DOC>
<DOCNO> 95556 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/13/son/sontur12.html </URL>
<DATE> 2002/07/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Kemal Derviş'in konvoyunda kaza... Gazeteci yaralandı... 
</HEADLINE>
<TEXT>

     Devlet Bakanı Kemal Derviş'i izleyen araç konvoyunda meydana gelen trafik kazasında, Hürriyet Gazetesi muhabiri Mustafa Küçük ile şoförü Ali Kabakçıoğlu yaralandı. 
     Nurol Sitesi'ndeki evinden saat 11.55'te çıkış yapan Devlet Bakanı Derviş, basın kuruluşlarına ait araçların da katılımıyla oluşan konvoy tarafından takibe başlandı. 
     Huber Köşkü yakınlarına gelen konvoyda bulunan Ali Kabakçıoğlu yönetimindeki 34 VG 4820 plakalı Hürriyet Gazetesi'ne ait araç, hatalı sollama sonucu karşı yönden gelen 06 TBN 12 plakalı ciple çarpıştı. 
     Kaza sonucu, sürücü Kabakçıoğlu ile araçta bulunan Hürriyet Gazetesi muhabiri Mustafa Küçük yaralandı. 
     Hayati tehlikeleri bulunmayan Küçük, İstinye Devlet Hastanesi, Kabançıoğlu da Şişli Etfal Eğitim ve Araştırma Hastanesi'ne kaldırılarak tedavi altına alındı. 
     Hürriyet Gazetesi muhabiri Mustafa Küçük'ün kaşı ve burnunda meydana gelen kesiklere dikiş atıldı. 
     Huber Köşkü yakınlarında meydana gelen kazadan sonra İstinye Devlet Hastanesi'ne kaldırılan Mustafa Küçük'ün, kaşı ve burnunda kesikler oluştuğu görüldü. 
     Bunun üzerine söz konusu kesikleri dikilen Küçük, beyin tomografisi çekilmek üzere daha sonra Amerikan Hastanesi'ne sevk edildi. 
     Kazada hafif şekilde yaralanarak Şişli Etfal Eğitim ve Araştırma Hastanesi'ne kaldırılan araç sürücüsü Ali Kabakçıoğlu da, herhangi bir iç hasar oluşup oluşmadığının tespiti amacıyla röntgen çekimine alındı. 
     Kazayı yara almadan atlatan 06 TBN 12 plakalı cipin sürücüsü ise, bilgisine başvurulmak üzere karakola götürüldü. 
     Bu arada, konvoyun önünde olduğu için kazayı farkedemeyen Devlet Bakanı Kemal Derviş ise, akademisyen arkadaşı Prof. Dr. Asaf Savaş Akat'ın Yeniköy'deki evine gitti. 
     





</TEXT>
</DOC>
