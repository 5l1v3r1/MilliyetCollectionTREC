<DOC>
<DOCNO> 69684 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/27/ekonomi/aeko.html </URL>
<DATE> 2002/02/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Sosyal destekte ikinci aşama başladı 
</HEADLINE>
<TEXT>
Bebeklere mama büyüklere sermaye 
Dünya Bankası’nın Sosyal Riski Azaltma Projesi’nin ikinci aşamasında bebeklere gıda yardımının yanı sıra çocuklara da eğitim yardımı yapılacak. İş kurmak isteyenlere ise bin dolar sermaye desteği sağlanacak 
     NEDİM ŞENER 

     Ekonomik program çerçevesinde yoksullaşan kesimlere sosyal destek sağlanması amacıyla Dünya Bankası tarafından başlatılan Sosyal Riski Azaltma Projesi’nin birinci aşaması tamamlandı. Çok yoksul kesimlerde çocuklara beslenme ve aşı giderleri için yine nakit yardım yapılmasını ve iş kurmak isteyenlere sermaye desteği sağlanmasını öngören ikinci aşama başladı. Dünya Bankası’ndan sağlanan 500 milyon dolar krediyle gerçekleştirilmesi öngörülen ikinci aşama proje kapsamında mart ayında Şartlı Yardım Transferi’ yapılacak. Eğitim ve sağlık konusunda yapılacak yardımdan Türkiye’nin açlık sınırında yaşayan yüzde 6’lık hane halkı üyelerinin oluşturduğu bir milyon kişi yararlanacak. 
     
     Devamsızlığı olmayan para alacak 
     0 - 6 yaş arası çocukların mama ve aşı harcamalarını karşılayacak yardımın eğitim bölümünden yararlanmak için öğrencilerden okullarına yüzde 80 oranında devamlılık şartı aranacak. Sosyal Yardımlaşma ve Dayanışma Vakfı aracılığı ile ailelerin ilk çocuklarına 12 milyon, ikinci çocuklarına 10 milyon, üçüncü çocuklarına da 8 milyon lira aylık verilecek. Sefalet derecesinde yoksul kesimlerin yararlanacağı yardımda, annelere de aylık 10 milyon lira ödenecek. Çocuk sayısı çok olsa da üçüncü çocuktan sonrasının yararlanamayacağı yardım, çocuklarda 30 milyon lirayı geçmeyecek. 
     
     Altı ilçede hemen başlıyor 
     Yardım almak için başvurularda anketlerle ailenin durumu saptanacak. Ailenin kazancı, evin kira olup olmadığı, gelir durumu sorulacak. Cevaplara göre verilecek puanları yeterli olan aileler yardım alacak. Bu proje için ayrılan 500 milyon doların 250 milyon doları, Şartlı Destek Projesi’ denilen bu projede harcanacak. Proje önce Kahramanmaraş Göksu , Gaziantep Yavuzeli, Sinop Durağan, Ankara Keçiören, Çankırı Merkez ve Karadeniz Ereğlisi’nde başlayacak. Haziran’a kadar 60 ilçeye, iki yıl içinde de tüm Türkiye’ye yayılacak. Yardımlar 931 Sosyal Yardımlaşma ve Dayanışma Vakfı merkezinden dağıtılacak. Projeyi 2006’da hükümet devralarak yürütecek. 
     
Girişimciye iş kurma yardımı      Dünya Bankası bebek ve çocuklardan sonra büyükler için de Yerel Girişimler Projesi yürütecek. Projede Türkiye nüfusunun en yoksul yüzde 36’lık kesimi desteklenecek. 130 milyon dolarla yerel girişimlere kaynak sağlanacak. Yararlanmak için 22 Mart’a kadar Sosyal Yardımlaşma ve Dayanışma Teşvik Fonu’na başvuru yapılması gerekiyor. Yoksullar için gelir getirici projelerde yer alacak her kişi için bin dolar destek verilecek. İstihdam eğitimi için yapılacak başvurulara ise 10 bin dolar yardımda bulunulacak. Ayrıca toplum merkezleri ile ilgili projelere de 50 bin dolara kadar yardımda bulunulacak. 
     
Önce süt, sonra ders      NESRİN COŞKUN, ŞEYHMUS ÇAKAN DHA 

     Dünya Bankası’nın Sosyal Riski Azaltma Projesi’ kapsamında, "Her Gün 1 Milyon Çocuğa Süt" kampanyası dün başladı. Daha önce 1 milyon öğrenciye 50 milyon lira eğitim yardımı ve 600 bin yoksul aileye kömür ve gıda yardımı yapılmıştı. Süt dağıtımı ile projenin birinci aşaması da tamamlanmış olacak. 
     Kampanyanın birinci gününde, İstanbul’da 525 bin öğrenciye süt dağıtıldı. Avrupa yakasındaki süt ihtiyacını Sek Süt, Mamsan ve DanoneSA, Anadolu yakasındakileri ise Sütaş, Nestle ve DanoneSA karşılıyor. 
     Diyarbakır’da da 40 okulda 75 bin öğrenciye dağıtım yapıldı. Bugün yapılan dağıtımda öğrencilerin taşıdığı kolilerin üzerinde üretim tarihi olarak 27 Şubat 2002’ yazması esprilere neden oldu. 
     
     



 EKONOMİ 






















</TEXT>
</DOC>
