<DOC>
<DOCNO> 70731 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/04/son/soneko19.html </URL>
<DATE> 2002/03/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Arjantin'de kaynak bulundu... Büyük şirketlerden vergi alınacak 
</HEADLINE>
<TEXT>

     Arjantin Devlet Başkanı Eduardo Duhalde'nin sosyal programları için gereken 1.4 milyar dolar, büyük şirketlerden bir defalığına vergi alınarak temin edilecek. 
     Arjantin'in öndegelen gazeteleri Clarin ve La Nacion'un haberlerine göre, bu paranın bir kısmı büyük şirketlerden bir kezliğine alınacak vergilerle, bir kısmı da tarım ürünleri ihracatçılarından gönüllü bağışlarla toplanacak. 
     Sosyal programlar için toplanacak paralar işsiz aile reislerine sübvansiyon olarak dağıtılacak, bu konuya ilişkin kanun tasarısı en erken bugün Kongre'ye sunulacak. 
     Duhalde, Clarin ve La Nacion gazetelerine ayrı ayrı verdiği mülakatlarda, bu yeni verginin, devlet başkanlığının, dolar cinsinden borçlarının tümünün dolar-peso paritesi birebir denkliğin üzerinden yerli para birimi peso'ya çevrilmesi kararından en fazla kar sağlayan şirketlerden alınacağını bildirdi. 
     Clarin gazetesine göre, geçen ay 3 milyon dolardan fazla borcu pesoya çevrilen şirketlerden 475 milyon dolar vergi temini, tarım sektöründen de 925 milyon dolar bağış bekleniyor. 
     Haberlere göre, işadamları bu vergiyi kabul etmeye istekli, ancak, siyasi amaçlarla kötü kullanımın önlenmesi için bu paraların kilise tarafından dağıtılmasını istiyor. Tarım sektörünün ihracatı daha pahalı kılacak yeni bir ihracat vergisinden kaçınmak için bu bağışı teklif ettiği söyleniyor. 
     Bu arada, Duhalde yönetimi, özelleştirilmiş kamu hizmeti şirketlerinden almayı tasarladığı bir defalık kar vergisi planını terketmiş görünüyor. Duhalde, La Nacion Gazetesi'ne bu planın tamamen kaldırıldığını, geriye dönük verginin Anayasaya aykırı olduğunu ve Anayasa Mahkamesi'nce reddedileceğini bildirdi. 
     İngiltere'de de 1997'de konulan benzer vergi önleminin şirketlerin ve Uluslararası Para Fonu'nun IMF sert muhalefetiyle karşılaşması bekleniyor. 
     Bu arada, Arjantin'in IMF'den taze kredi teminine ilişkin müzakerelere yarın başlanacak ve bu kredinin ön şartlarından biri geçen yıl 9.1 milyar dolara çıkan bütçe açığının daraltılması. Hükümet, durgunluk nedeniyle vergi gelirlerinin azaldığı ortamda 2002 yılında bütçe açıklarını kısmak için sosyal programlara kaynak yaratmak için farklı seçeneklere bakıyor. 
     






</TEXT>
</DOC>
