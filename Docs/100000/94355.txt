<DOC>
<DOCNO> 94355 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/08/yasam/ayas.html </URL>
<DATE> 2002/07/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Küçük hırsıza gece sokağa çıkma yasağı 
</HEADLINE>
<TEXT>

14 yaşında, 10’uncu hırsızlığında yakalanıp hapis istemiyle yargılanan H.T.’ye hakim, velisiz gece sokağa çıkmama ve içkili yerlerden uzak durma cezası verdi... 
     NEŞET KARADAĞ Adana DHA 

     Yirmiyi aşkın hırsızlıktan sabıkası bulunan 19 yaşındaki Mesut Toprak ile 9 ayrı hırsızlıktan poliste kaydı bulunan H.T., geçen yıl Doğan Koçak’a ait Site Büfesi’ne gece yarısı girip 15 milyon lira para ile çok sayıda sigara ve "bedava" yazılı 100 bira kapağını çaldı. 
     
     En az 3 yıl istenmişti 
     Yakalanıp adliyeye sevk edilen sanıklar tutuksuz yargılanmak üzere serbest bırakılırken, haklarında 3 yıldan 8 yıla kadar hapis cezası istemiyle dava açıldı. 
     Adana 1. Asliye Ceza Mahkemesi’nde yargılanan sanıklardan H.T. hırsızlık suçlamasını kabul edip, "Büfeye girip sigara ve paraları çaldım. Sigaraların yarısını arkadaşım Mesut’a verdim" dedi. 
     Dava geçen hafta karara bağlanırken, her iki sanığa önce 3’er yıl hapis cezası verildi. Daha sonra, hafifletici nedenlerden Toprak’ın cezası 6 ay 20 güne indirilip tecil edildi. 
     
     Güzel yasak 
     H.T.’nin cezası ise önce 5 aya indirildi ve yaşının küçük olması nedeniyle ilgili yasa çerçevesinde koruma kapsamına aldı. H.T., Yargıtay’ın da 15 yaşından küçük çocuklar için cezayı erteleme yerine "daha lehte" olarak değerlendirdiği bir yıl süreyle "deneme devresine" tabi tutuldu. Davaya bakan hakim Latif Tefon, bu süre içinde H.T.’nin içki ve sigara içmesini, bunların içildiği yerlere gitmesini, geceleri velisi veya bir yakını olmaksızın sokağa çıkmasını yasakladı. 
     Karardan çok mutlu olan H.T., bir iş de buldu. Poşet atölyesinde çalışan H.T. şunları söyledi "Hakim bey verdiği cezayla beni hırsızlıktan korumuş oldu. Eğer, beni cezaevine atsaydı, hırsızların arasında kalacaktım, çıktığımda yine bu suçu işleyecektim. Beni yeniden hayata kazandırdığı için teşekkür ediyorum." 
     



 YAŞAM 





















</TEXT>
</DOC>
