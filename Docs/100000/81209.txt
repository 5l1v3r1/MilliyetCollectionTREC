<DOC>
<DOCNO> 81209 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/30/yazar/sazak.html </URL>
<DATE> 2002/04/30/ </DATE>
<TIME>  </TIME>
<AUTHOR> Derya SAZAK  </AUTHOR>
<HEADLINE>
TBMM albümünden Canver'li anılar 
</HEADLINE>
<TEXT>

     Adana eski milletvekili Cüneyt Canver pazar akşamı geçirdiği beyin kanaması sonucu genç yaşta aramızdan ayrıldı. 
     Canver, 12 Eylül askeri darbesinin ardından 1983 seçimleriyle açılan 17'nci dönem TBMM'nin en etkin isimlerinden biriydi. Ele avuca sığmayan renkli kişiliğiyle Canver, demokrasiye geçiş döneminde pek çok ilke imza attı. 
     Meclis'e Halkçı Parti'den girmişti. 
     Adana listesinde yer alan 6 adayın MGK tarafından 'veto' edilmesi üzerine seçime katılarak, 31 yaşında milletvekili seçilmişti. En yakın arkadaşı Mersin'den gelen bir başka genç isim Fikri Sağlar'dı. 
     Sağlar ve Canver, ANAP'ın tek başına çoğunlukta bulunduğu 1983 - 87 yasama döneminde cesur çıkışlarıyla muhalefeti ateşlediler. 
     Polis yasası direnişi, işkence, hayali ihracat dosyaları bu iki ismi kısa sürede kamuoyuna tanıttı. 
     Canver, F - 16 uçakları tercihinde rüşvet iddialarını Meclis'e taşıdı. Evren ve Konsey üyeleri hakkında Anayasa'nın 15'inci maddesindeki koruma zırhı dışında asıl, 1980 - 83 döneminden kalma korkular ve "dokunulmazlık" kalkanı bulunuyordu. Cüneyt Canver, Şahinkaya'nın adının karıştığı yolsuzluk iddialarını Meclis gündemine taşıyarak kamuoyunu sarstı. 
     Ancak, önerge 15'inci madde engeline takıldı. 
     Kenan Evren'in o dönemde Canver ve Sağlar'a, "Siz gözden kaçanlarsınız" dediği biliniyor. 
     1983 - 87 döneminde Türkiye'de "Özal fırtınası" estiği için muhalefetten iki milletvekilinin bu denli sivrilmesi Halkçı Parti yönetimini bile ürkütüyordu. Sağlar ve Canver yaklaşan kongreler nedeniyle bir yaz Muğla'ya giderek HP il başkanını ziyaret etmek istediler. Üniversite çağında blucinli iki gencin milletvekili olduğuna inanmayan parti başkanı, ancak kimliklerini görünce ikna olmuş ve babacan bir tavırla, Cüneyt Canver'den berbere gidip uzayan sakallarını kestirmesini istemişti. 
     Bu ikiliye HP Grubu'nda yakın bir başka isim de Ali İhsan Elgin'di. 
     Halkçı Partili milletvekilleri Bingöl'ün Genç ilçesine giderek işkencede öldürüldüğü öne sürülen öğretmen Sıddık Bilgin'in mezarını açtırarak olayı Meclis gündemine taşıdılar. 
     Necdet Calp, Aydın Güven Gürkan ve Erdal İnönü. 
     Halkçı Parti'den SHP'ye dönüşen partide 1987 döneminde ikinci kez Meclis'e girdi, Canver. 1989 yerel seçimlerinden sonra partisiyle yolları ayrıldı. Grup içi tartışmalarda da muhalif kişiliğini yansıtırdı. Gürkan döneminde genel başkana yapılan bir sataşma üzerine kürsüdeki milletvekilinin üzerine "Cüneyt Arkın gibi " uçmuştu 
     Pink Floyd hayranıydı, 1991 seçimlerinde Meclis'e veda ettikten sonra gazeteciliğe başladı. Son dönemde Best FM'de program yapıyor, TV'deki ateşli tartışmalarda, Atatürkçü ve laik çizgisiyle öne çıkıyordu. 
     Canver son yolculuğuna bugün TBMM'den törenle uğurlanacak. 
     Ailesine ve dostlarına başsağlığı diliyoruz. 
     
     







Tütünden üniversiteye 


Hiç umulmayan 


Bizi iki turlu kurtarır ’ 


Bu ne biçim devlet idaresi 


Bir başyapıt GS 


Bu fotoğraf nasıl değişir 


İzmir'de esen bilim rüzgarı 


Arafat'ın yeniden dönüşü 


Koltuk sevdasına bağlı sindirim bozukluğu 


Af denilen deli gömleği 


TBMM albümünden Canver'li anılar 


10’a mal olmuş fabrikanı 5’e satacaksın 


Halkın vergisi Merkez Bankası’nın k rı oldu 


Bu Meclis’i alkışlayın 


</TEXT>
</DOC>
