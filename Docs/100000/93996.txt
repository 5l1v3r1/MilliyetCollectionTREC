<DOC>
<DOCNO> 93996 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/06/ekonomi/eko03a.html </URL>
<DATE> 2002/07/06/ </DATE>
<TIME>  </TIME>
<AUTHOR>  </AUTHOR>
<HEADLINE>
POAŞ’a 75 milyon dolarlık sendikasyon 
</HEADLINE>
<TEXT>

POAŞ Genel Müdürü Ertuğrul Tuncer, sağlanan sendikasyon kredisinin, yatırım ve işletme sermayesinin finansmanında kullanılacağını söyledi 
     EKONOMİ SERVİSİ 

     Petrol Ofisi, Citibank ve ABN Amro Bank liderliğindeki 10 bankayla 75 milyon dolar tutarında sendikasyon kredisi anlaşması imzaladı. Citibank ve ABN Amro Bank’ın yanı sıra Credit Lyonnais, Credit Agricole Indosuez, Deutsche Bank, Oyak European Finance Plc, BNP Paribas, HSBC, ING Bank ve Finansbank Holland’ın oluşturduğu konsorsiyumda kredinin vadesi 370 gün iken faizi de libor artı 1.20 olarak belirlendi. 
     
     Yabancılar ilgi gösterdi 
     Kredi anlaşmasının imza töreninde konuşan Petrol Ofisi Genel Müdürü Ertuğrul Tuncer, Petrol Ofisi’nin özelleştirilmesinden bu yana geçen iki yılda büyük gelişme kaydettiğini ve akaryakıt dağıtım sektöründe lider konumda olduğunu söyledi. Şirketin artan rekabet gücü, k rlılığı ve verimliliğini takdir eden 10 büyük bankanın, Türkiye’deki mevcut ekonomik ve siyasi belirsizliklere rağmen Petrol Ofisi’ne düşük maliyetli finansman kaynağı yarattığını belirten Tuncer, "Ülkedeki bu politik ve ekonomik belirsizlik ortamında sağladığımız bu sendikasyon kredisi inşallah ülkemiz insanlarına da moral verecektir" dedi. 
     
Kırıkkale’de yeni tesis      Ertuğrul Tuncer, gelen teklifin 100 milyon doların üzerinde olduğunu, ancak krediyi 75 milyon dolarla sınırladıklarını söyledi. Kredinin yatırımın finansmanı ile akaryakıt fiyatlarının artmasıyla büyüyen işletme sermayesinin finansmanında kullanılacağını belirten Tuncer, Kırıkkale’de 20 bin ton kapasiteli dolum tesisi alımıyla ilgili görüşmeler yaptıklarını söyledi. 
     



 EKONOMİ 




















</TEXT>
</DOC>
