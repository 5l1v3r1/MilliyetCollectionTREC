<DOC>
<DOCNO> 86409 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/27/son/sonspo24.html </URL>
<DATE> 2002/05/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Sergen'den ikinci imza... Yine Beşiktaş'a... 
</HEADLINE>
<TEXT>

     Siirt Jet-Pa Spor Kulübü Başkanı Takiddin Yarayan geç kalınca, Sergen Yalçın için Beşiktaş'ta ikinci kez imza töreni gerçekleştirildi. 
     Akaretler'deki kulüp binasında, önce Beşiktaşlı yöneticilerle birlikte 2 yıllık ön sözleşmeye imza atan Sergen, daha sonra menajer Sinan Engin'le birlikte kulüp binasından ayrıldı. Bu imza töreni sonrası, Beşiktaş'ın bonservisini aldığı Siirt Jet-Pa Spor'un kulüp başkanı Takiddin Yarayan, Akaretler'e geldi. Bunun üzerine menajer Engin ve Sergen ile basın mensupları yeniden kulüp binasına çağrılarak, imza töreninin bir kez daha ve Yarayan ile birlikte gerçekleştirileceği bildirildi. Ardından Sergen, Takiddin Yarayan'ın da hazır bulunduğu ortamda basın mensuplarına bir kez daha imza atıyor pozu verdi. 
     Bu ikinci törene, Yarayan'ın yanı sıra DYP Batman Milletvekili Faris Özdemir, Beşiktaşlı yöneticiler Fikret Orman ve Muzaffer Nasıroğlu da katıldı. 
     Fikret Orman, tören sonrası yaptığı açıklamada, dün Batman'da Takiddin Yarayan'la görüşerek Sergen'in bonservisini aldıklarını belirterek, ''Ben, yönetici arkadaşım Nasıroğlu ve bize bu transferde çok yardımcı olan milletvekilimiz Faris Özdemir'le birlikte Takiddin Bey ile görüştük ve her konuda anlaşıp bonservisi aldık'' dedi. 
     Takiddin Yarayan ise Muzaffer Nasıroğlu ve Faris Özdemir gibi kıramayacağı insanların araya girdiğini ve Sergen'i yeniden Beşiktaş'a kazandırdıklarını kaydetti. 
     Bu arada, Sergen için Siirt Jet-Pa Spor Kulübü'ne ödenecek rakam konusunda herhangi bir açıklama yapılmadı. 
     





</TEXT>
</DOC>
