<DOC>
<DOCNO> 71523 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/08/son/sonspo14.html </URL>
<DATE> 2002/03/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Büyük derbiye doğru geri sayım... İşte muhtemel 11'ler... 
</HEADLINE>
<TEXT>

     Birinci Süper Futbol Ligi'nin derbi maçında ezeli rakipler Galatasaray ile Beşiktaş, yarın karşı karşıya gelecek. 
     Ali Sami Yen Stadı'ndaki karşılaşma saat 19.00'da başlayacak. 
     Hakem Orhan Erdemir'in yöneteceği mücadele Digitürk Lig TV'den naklen yayınlanacak. 
     Her iki takım da bu maçın hazırlıklarını basına kapalı gerçekleştirecekleri idmanlarla tamamlayacak. 
     
     Biletler bitti 

     Derbi maça sporseverler büyük ilgi gösterirken, maçın biletlerinin tamamen tükendiği bildirildi. 
     Beşiktaşlı taraftarlar, derbi maçı eski açık tribünde kendilerine ayrılan 1600 kişilik bölümde izleyecek. 
     Siyah-beyazlı taraftarların yarın saat 15.30'da Fulya'da toplanarak, polis gözetiminde stada getirilecekleri bildirildi. 
     
     Zirve yarışı 

     Galatasaray ile Beşiktaş arasındaki yarınki derbi her iki takımın yanı sıra ezeli rakipleri Fenerbahçe'yi de çok yakından ilgilendiriyor. 
     Derbi maçtan Galatasaray galip ayrılırsa, 1 hafta aradan sonra yeniden liderliği eline geçirecek. Beşiktaş ise galip gelirse 3 puan öne geçerek, şampiyonluk yolunda avantaj yakalayacak. 
     Maçın berabere bitmesi durumunda ise Antalyaspor ile deplasmanda karşılaşacak olan Fenerbahçe, maçını kazanması durumunda bu sezon ilk kez lig liderliğine oturacak. 
     
     Galatasaray cephesi 

     Göztepe yenilgisiyle zirveyi Beşiktaş'a bırakmak zorunda kalan Galatasaray, ezeli rakibini yenerek, yeniden liderliğe oturmayı amaçlıyor. 
     Sarı-kırmızılılarda sakatlıkları nedeniyle daha önce sezonu kapatan Sergen, Murat ve Bülent Akın yok. Sakatlığı yüzünden Göztepe maçında oynayamayan Perez'in ise teknik heyetin istemesi durumunda oynayacak durumda olduğu bildirildi. Kırmızı kart cezası biten Batista ise 2 maçlık aradan sonra takımındaki yerini alabilecek. 
     
     Beşiktaş cephesi 

     Derbi maça lider olarak başlayacak Beşiktaş ise ezeli rakibini yenerek, zirvedeki avantajını pekiştirmeyi amaçlıyor. 
     Siyah-beyazlılarda sakatlığı bulunan Yasin Sülün dışında eksik oyuncu bulunmuyor. 
     Teknik direktör Christoph Daum'un, kalede yine Myhre'ye şans vermesi, Ahmet Dursun'u yine yedek oturtarak, İlhan Mansız'ı tek forvet olarak sahaya sürmesi bekleniyor. 
     
     Muhtemel 11'ler 

     Ezeli rakiplerin derbi maça şu 11'lerle çıkması bekleniyor 
     
Galatasaray Mondragon, Capone, Bülent Korkmaz, Emre, Ergün, Perez Berkant , Batista, Ayhan, Hasan, Arif, Ümit 
Beşiktaş Myhre, Ali Eren, Ronaldo, Ahmet Yıldırım, İbrahim, Tamer Khlestov , Tayfur, Baya, Tümer, Bayram Ahmet Dursun , İlhan Mansız. 
     
</TEXT>
</DOC>
