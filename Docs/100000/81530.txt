<DOC>
<DOCNO> 81530 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/01/son/sontur25.html </URL>
<DATE> 2002/05/01/ </DATE>
<TIME>  </TIME>
<AUTHOR>  </AUTHOR>
<HEADLINE>
İstanbul'da düzenlenen 1 Mayıs mitingi sona erdi. 
</HEADLINE>
<TEXT>

     -İstanbul'da 1 Mayıs kutlamaları sona erdi Mitinge katılanlar arasında bulunan ve kendilerini tutuklu yakınları olarak tanıtan grubun, üzerinde "Tecrite Hayır" yazan beyaz renkli önlükler giyip, kafalarına kırmızı bantlar taktıkları görüldü. 
     Katılımcıların bir bölümünü oluşturan HADEP kortejinin arasından bazı kişiler, Kürtçe ve terör örgütü elebaşı lehine çeşitli sloganlar attılar. Sloganlarını miting süresince de sürdüren bu grup, 1 Mayıs 2002 Düzenleme Kurulu görevlileri tarafından sürekli uyarıldı. Miting sırasında, terör örgütü PKK'nın yeni adı KADEK'in yazılı olduğu bir pankart ile elebaşının posterinin açıldığı görüldü. 
     Mitinge katılanlar, İsrail'in Filistin'e yönelik operasyonu ile "F" tipi cezaevlerini protesto amacıyla bir süre oturma eylemi yaptı. 
     Mitingde, konuşmalardan sonra sanatçılar Onur Akın ve Ferhat Tunç, konser verdiler. Ferhat Tunç, Kürtçe şarkı söylediği sırada, kürsüye yakınlaşmak isteyen HADEP'li grup izdihama neden oldu. 
     Mitinge, HADEP Genel Başkanı Murat Bozlak, EMEP Genel Başkanı Levent Tüzel, TKP Genel Başkanı Aydemir Güler, ÖDP Genel Başkanı Ufuk Uras ve CHP Genel Sekreter Yardımcısı Mehmet Sevigen de katıldı. 
     Bu arada, Taksim Meydanı'nda 1'i kadın 2 kişi, "Zindanlar yıkılsın, tutsaklara özgürlük" yazılı pankart açıp slogan attı. Ellerindeki bildirileri dağıtmak isteyen 2 kişi, polis tarafından gözlem altına alındı. 
     
</TEXT>
</DOC>
