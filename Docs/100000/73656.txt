<DOC>
<DOCNO> 73656 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/20/son/sonspo27.html </URL>
<DATE> 2002/03/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Daum ile Koch, yeniden Beşiktaş idmanında... 
</HEADLINE>
<TEXT>

     Beşiktaş, Çaykur Rizespor ile oynayacağı lig maçının hazırlıklarını, bir günlük iznin ardından, bu akşam yaptığı antrenmanla sürdürdü. 
     İstanbul'a dönen teknik direktör Christoph Daum ve antrenör Roland Koch'un yönetiminde gerçekleştirilen idmana, sakatlıkları bulunan Tümer ve Erman'ın dışında tüm futbolcular katıldı. 
     PAF takımı kalecisi Volkan'ın da yer aldığı idmanda, siyah-beyazlı futbolcular kondisyon çalışmasının ardından, 3 gruba ayrılıp, dar alanda taktik ağırlıklı çift kale maç oynadı. Daum, bu maç sırasında, oyuncularından sürekli pres yapmalarını istedi. 
     
     İdmanda gerginlik 
     Antrenman maçında genç futbolcu Ali Cansun, önce Ali Eren, ardından da Ronaldo ile tartıştı. 
     Önce Ali Eren'in sert darbesine maruz kalan Ali Cansun, bunun üzerine ''Daha dikkatli ol'' deyince, Ali Eren, genç futbolcunun üzerine yürüdü. Takım arkadaşlarının araya girmesi ile bu olay kapatılırken, daha sonra Ali Cansun, Ronaldo'ya sert bir hareket yaptı. Bunun üzerine, iki futbolcu arasında atışmalar oldu. Ancak yine takım arkadaşları araya girerek olayı büyümeden önledi. 
     Öte yandan, salonda tedavileri yapılan Tümer ve Erman, kısa süre için sahaya çıkarak, yaklaşık 10 dakika koşu yaptı. 
     Diğer yandan, antrenör Koch, idman bitiminde Ahmet Dursun, Stavrum ve Tayfur'a kanatlardan yapılan ortalarla gol çalışması yaptırdı. 
     Beşiktaş, yarın basına kapalı yapacağı antrenmanla Çaykur Rizespor maçının hazırlıklarını sürdürecek. 
     






</TEXT>
</DOC>
