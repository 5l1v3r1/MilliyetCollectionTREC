<DOC>
<DOCNO> 89477 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/12/son/sonspo21.html </URL>
<DATE> 2002/06/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Galatasaray, santrfor peşinde... 
</HEADLINE>
<TEXT>

     Galatasaray Kulübü İkinci Başkanı ve Basın Sözcüsü Ali Dürüst, Arjantinli futbolcu Roberto Nanni ile anlaştıkları yolundaki haberlerin gerçeği yansıtmadığını belirterek, ''Bu futbolcuyla görüşmemiz olmadı, somut hiçbir şey yok'' dedi. 
     Dürüst, transfer çalışmalarını sürdürdüklerini ifade ederek, ''Nanni ile görüşmedik. Somut hiçbirşey yok. Dünya Kupası'ndaki elenmeleri de değerlendireceğiz'' diye konuştu. 
     Dürüst, yabancı futbolcu transferinde daha zamanlarının olduğunu kaydederek, ''Bizim bu konuda telaşımız yok. Birtakım spekülasyonlar mutlaka olacaktır. Ancak daha zamanımız var'' dedi. 
     Jancker ile ön anlaşma yaptıklarını hatırlatan Ali Dürüst, Alman futbolcunun kulübüyle görüşmelerinin sürdüğünü belirterek, ''Jancker'in, kulübüyle 1 yıllık daha sözleşmesi var. Onunla anlaştık ama kulübüyle anlaşmak lazım. Jancker olmazsa, başka alternatifler de olabilir. Ancak mutlaka santrfor mevkiine transfer yapacağız'' diye konuştu. 
     Basın mensuplarının, sarı-kırmızılı takımın şu anda 3 yabancı futbolcusunun bulunduğunu hatırlatılması üzerine Dürüst, yabancı futbolcu transferinde tüm haklarını kullanabileceklerini kaydederek, ''Avrupa Şampiyonlar Ligi'ndeki oynatabileceğimiz bütün yabancı oyuncu hakkımızı kullanabiliriz. Öncelikli arayışımız forvet üzerine. Daha sonra sol ve sağ kanattaki alternatifler geliyor'' dedi. 
     Bu arada Ali Dürüst, Paris Saint German ile yollarını ayıran ve bonservisi elinde bulunan Nijeryalı Okocha ile ilgilenmediklerini vurguladı. 
     Dürüst bir soru üzerine de, bu sezon maçları kesinlikle Ali Sami Yen Stadı'nda yapacaklarını söyledi. 
     





</TEXT>
</DOC>
