<DOC>
<DOCNO> 91581 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/23/son/sonspo01.html </URL>
<DATE> 2002/06/23/ </DATE>
<TIME>  </TIME>
<AUTHOR>  </AUTHOR>
<HEADLINE>
New York Times ''Türkiye'ye Brezilya ile rövanş şansı doğdu'' 
</HEADLINE>
<TEXT>

     Milli takımının başarısına karşın futbolun hala fazla ilgi görmediği ABD'de medya, Türk Milli Takımı'nın Senegal'i yenerek yarı finale yükselmesine geniş yer veriyor. 
     Amerikan haber kanalları, tüm haber bültenlerinde İlhan Mansız'ın attığı altın golü tekrar tekrar gösterirken, Amerikan internet portalları da Türkiye'nin futboldaki başarısını iletiyor. 
     New York Times gazetesinde yer alan bir makalede de Türkiye'nin şimdi eleme turlarının ilk maçında tartışmalı bir penaltı golüyle yenildiği Brezilya'yı yenmek ve rövanşı almak için yeni bir şans elde ettiği belirtildi. 
     Türkiye'nin Senegal'e karşı oyunun tamamında üstün oynadığını ve Ümit Davala'nın harika yan pasını İlhan Mansız'ın mükemmel bir vuruşla gole çevirdiğini yazan New York Times, turnuvanın ilk maçında Fransa'yı yenerek büyük sürpriz yapan Senegalli futbolcuların ise yorgun göründüğü yorumunu yaptı. 
     Gazetedeki makalede, Türk oyuncuların sabırla ve kararlılıkla buraya geldikleri belirtildi. 
     Türkiye'nin başarısına geniş yer veren Amerikan CNN televizyonun internet portalında da Türk Milli Takımı'nın Brezilya ile ilk oynadığı ve Rivaldo'nun rol yaparak elde ettiği tartışmalı penaltı vuruşu sonucu kaybettiği maçtan sonra çok başarılı maçlar çıkardığı ve yarı finale yakıştığı bildirildi. 
     Buna karşın takım kaptanı Hakan Şükür'ün oyundan çıkıncaya kadar birçok şansı cömertçe harcadığını belirten CNN, takımın gol ümidi Şükür'ün gol suskunluğunun ne zaman sona ereceği sorusunu sordu. 
     





</TEXT>
</DOC>
