<DOC>
<DOCNO> 60643 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/05/guncel/gun00.html </URL>
<DATE> 2002/01/05/ </DATE>
<TIME>  </TIME>
<AUTHOR>  </AUTHOR>
<HEADLINE>
KAR POLEMİĞİ 
</HEADLINE>
<TEXT>

İstanbul Valiliği ve Milli Eğitim Müdürlüğü'nün yine geciken’ tatil kararı nedeniyle binlerce öğrenci perişan oldu. Çakır ve Balıbey’in suçladığı Meteoroloji Müdürlüğü ise ilgilileri uyardığını açıkladı... 
     İSTANBUL VALİSİ EROL ÇAKIR 
Hayatla mücadeleyi nasıl öğrenecekler      İstanbul Valisi Çakır, "Bu büyüklükte bir kar yağışını meteoroloji bile tahmin edemedi. Bu nedenle zamanında okulları tatil edemedik" dedi. Kentte "olumsuz kriz yönetimi"ne geçildiğini belirten Çakır, şunları söyledi "Eğitim kuruluşlarının kapatılması konusunda tereddütlerimiz oldu. Okulları tatil ettiğimizde vatandaştan da olumsuz tepki alıyoruz. Bazı veliler, 'Her şeyde okullar tatil edilirse, öğrenciler birçok zorluğa karşı hayatla nasıl mücadele etmeyi öğrenecekler' diye tepki gösteriyorlar. Bu zorluklar eğitimin bir parçası." 
     
     İSTANBUL MİLLİ EĞİTİM MÜDÜRÜ 
Kimse bizi arayıp kar yağacak demedi      Ömer Balıbey de, binlerce öğrencinin dün sabah yollarda kalmasıyla ilgili olarak "Gece bir sorun yoktu. Bu nedenle okulları tatil etmedik" diye kendini savundu. Perşembe gününün güzel geçtiğini belirten Balıbey, kendilerine kar yağışı konusunda bir ihbar gelmediğini öne sürdü. Okulların hava koşulları nedeniyle tatil edilmesinin eleştirildiğini söyleyen Balıbey, tatil kararını hava durumu kesinlik kazanmadan vermek istemediklerini söyledi. 
     
     METEOROLOJİDEN SORUMLU BAKAN 
Meteorolojiye kulak verilse böyle olmaz      Geçen yıl yapılan hava tahminlerinde yüzde 100 isabet kaydedildiğini belirten Ramazan Mirzaoğlu da okulların geç tatil edilmesiyle ilgili şöyle konuştu "Geçen yıl meteoroloji 51 olağanüstü hava ihbarı yaptı. Bunlara uyulursa mal ve can emniyeti sağlanabilir. İhbarlar üzerine tedbir alınması gerekir. Okulların tatil edilmesi, yetkimizde değil. Bu hava şartlarında yetkili olan valiliklerce 1 gün süreyle tatil kararı alınabilir." 
     
     METEOROLOJİ İŞLERİ GENEL MÜDÜRÜ 
İlgili tüm kurumlara tahminlerimizi ilettik      Ömer Balıbey'in öğrenci ve veliler rahatsız olmasın diye kendilerini suçladığını söyleyen Meteoroloji İşleri Genel Müdürü Atilla Dorum, hava tahminlerini bütün ilgili kuruluşlara bildirdiklerini belirterek, "Bizim Milli Eğitim yönetimini arayıp okulları tatil edin gibi bir şey söylememiz mümkün değil" dedi. 
     
     İTÜ ÖĞRETİM ÜYESİ KADIOĞLU 
Karla mücadelede eksiklerimiz çok      Doç. Dr. Mikdat Kadıoğlu da Meteoroloji'nin üzerine düşen görevi yaptığını belirterek, "Kar yağacağı belliydi. Bunu görmeden belki insanlar anlamıyor. Karla mücadelede de çok eksiğimiz var. Yolların tuzlanması da kardan önce yapılmalıydı" dedi. n NESLİHAN CUYAR, YILDIZ YAZICIOĞLU 
     
     Yolda yakalandılar 
     Dün sabah erken saatlerde okula gitmek için kalkan öğrenciler, pencereden bakıp havanın normal olduğunu görünce okulun yolunu tuttu. Ancak kimisi serviste kimisi ise yolda yürürken tipiye yakalandı. Sadece 15-20 dakika içinde her yer bembeyaz oluverdi. Bazı okul servisleri kara saplandı. Aileler tatil edilen okullardan çocuklarını alabilmek için seferber oldu. Oysa ki Meteoroloji günler öncesinden cuma günü tüm Türkiye’de yoğun kar yağışı olacağını duyurmuş, biz de bu haberi sayfalarımıza "Cumaya dikkat " başlığıyla yansıtmıştık. 
     



 GÜNCEL 


















</TEXT>
</DOC>
