<DOC>
<DOCNO> 54937 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/30/son/sontur02.html </URL>
<DATE> 2001/11/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Hollandalı bakan "AB'ye şu anda girerseniz felaket olur" 
</HEADLINE>
<TEXT>

     Hollanda Dış Ticaret Bakanı Gerrit Ybema, ''Türkiye AB'ye şu anda girerse, bu bir felalet olur kendisi açısından. Bu yüzden bir hazırlık sürecine ihtiyaç duyulmaktadır'' dedi. 
     Türk-Hollanda İş Konseyi Toplantısı'nın ardından düzenlenen basın toplantısında soruları yanıtlayan Ybema, Türk girişimcilerin Hollanda'da yatırım fırsatına sahip olup olmadıklarının sorulması üzerine, Türkiye'nin Hollanda'da gerçekleştirdiği yatırımların da artmakta olduğunu kaydetti. 
     Türkler'in girişimci ruha sahip olduklarını ve bununla ilgili araştırmalar yaptıklarını belirten Ybema, araştırma sonuçlarına göre Türkler'in Hollandalılar'dan daha fazla girişimci ruha sahip olduklarının anlaşıldığını söyledi. 
     Hollanda'daki Türk yatırımlarına örnek olarak finans sektörünü gösteren Gerrit Ybema, ülkesindeki 8 Türk bankası olduğunu ve bunların bilanço toplamının 15-20 milyar gulden düzeyinde bulunduğunu bildirdi. 
     Ybema, Türkiye'nin AB'ye girmesinde Kıbrıs'ın ne gibi bir etkisinin olacağının sorulması üzerine de şöyle konuştu 
     ''Bu çok erken sorulmuş bir soru. Cuma günü Hollanda Dışişleri Bakanı Türkiye'yi ziyaret edecek. Ona sorabilirsiniz. Toplantıda bu konuyu konuşmadık. Uyumlandırma çalışmaları ve yasal düzenlemeleri ele aldık. Yapısal reformlar çok etkileyici. Türk halkının geleceği için çok önem taşıyor.'' 
     
     Tarife dışı engeller 
     Ybema, ''Kapalı kapılar ardında Türk hükümeti yetkilileri ile yaptığınız görüşmelerde hangi taleplerde bulundunuz '' sorusuna da şu yanıtı verdi 
     ''Hollandalı işadamlarının pekçok talebi, sorusu var. Türkiye'deki imkanlar hakkında da daha fazla bilgiye ihtiyaçları var. Örneğin serbest ticaret bölgeleri. Onun dışında Hollandalı müteşebbislerin pratik hayatta yaşadıkları birtakım sorunlar, sıkıntılar olabiliyor. 
     Örneğin Türk makamlarınca Hollandalı ihracatçıdan talep edilen belgeler, evrak, spesifikasyonlar, ihracatla ilgili dokümanlar olabiliyor. Bu tür formaliteler tarife dışı engeller olarak adlandırılan engelleri teşkil ediyor. Bunlar çok önemli. Hollandalı müteşebbisler açısından pratikte sorunlar yaşanmasına neden olabiliyor.'' Yaşanan soruna bir başka örnek de veren Ybema, şöyle devam etti 
     ''Mesela bir ürün Türkiye'ye ihraç edilecek. AB sertifikası var. 
     Ancak ihraç edilebilmesi için Türk makamlarınca ilave bir sertifika istenmesi söz konusu olabiliyor. Bu da tabii bir sorun teşkil ediyor. 
     Hele Türkiye ekonomisinin sıkıntılı dönemini atlatmaya çalıştığı bu dönemlerde bu tür formaliteler herşeyi yavaşlatıyor. 
     Yetkililerle görüşmelerimizde, bu tür sorunların bilincinde olduklarını ifade ettiler ve çözüm için kararlı olduklarını söylediler. Zira bu tür tarife dışı engeller ticari ilişkilere zarar verebilir.'' Ybema, Türkiye'de yaşanan ekonomik sıkıntıların kaynağının ''AB kapısında 40 yıldır beklemesi''nin sonucu olup olmadığının sorulması üzerine, ''Bu soru, son derece teorik bir soru'' karşılığını verdi. 
     Birliği kuran ülkeler olarak, süreci 40 yıl önce başlattıklarını kaydeden Ybema, entegre bir pazar oluşturabilmek için iç pazar dinamiklerinin bu oluşuma elverişli olması gerektiğini vurguladı. 
     Gerrit Ybema, şöyle devam etti 
     ''Mesela Türkiye şu anda AB'ye girerse bu bir felaket olur kendisi açısından. Bu yüzden de bir hazırlık sürecine ihtiyaç duyulmaktadır. 
     AB'nin kanun ve yasal düzenlemelerini kabul edip uygulamaya sokması için gereklidir bu süreç. Türkiye'nin AB'ye üye olabilmesi için diğer üye ülkelerde olduğu gibi yatırım ve yatırımcılara elverişli bir ortam sağlayabilecek durumda olması gerekir. Türk ekonomisinin buna müsaade edebileceği bir ortam olması gerekir. 
     Katılım süreci, önem taşımaktadır. Çünkü beraberinde tam üyelik beklentisini de getirmektedir. Bu beklenti de zaten Türk ekonomisine önemli katkılar sağlamaktadır ve sağlayacaktır. Türkiye 1999 yılında Gümrük Birliği'ni tamamladı. Bu iç pazara girişin ilk ve en önemli adımıdır. Türkiye'nin GB'den tam anlamıyla istifade edebilmesi için formalite ve bürokrasiyi kaldırması gerekmektedir. Bunları yaparsa ekonomik açıdan büyük fayda sağlayacaktır.'' 
     






</TEXT>
</DOC>
