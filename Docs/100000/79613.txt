<DOC>
<DOCNO> 79613 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/21/son/sondun12.html </URL>
<DATE> 2002/04/21/ </DATE>
<TIME>  </TIME>
<AUTHOR>  </AUTHOR>
<HEADLINE>
İsrail kaynakları "İşgaller devam edebilir" 
</HEADLINE>
<TEXT>

     İsrail askerlerinin Batı Şeria'daki Filistin mülteci kampları Kalandiya ve Dir Amr'a girdikleri bildirildi. 
     Filistin kaynakları, Batı Şeria'nın Nablus kentinden çekilen, Filistin lideri Yaser Arafat'ın karargahının etrafı hariç Ramallah kentini de boşaltan İsrail askerlerinin bu sabah girdikleri Kalandiya ve Dir Amr'da 15 Filistinliyi tutukladıklarını, tutuklananlardan çoğunun İsrail'in ''arananlar'' listesinde olduğunu söylediler. 
     Kaynaklar, tutuklanan kişiler arasında El Fetih hareketinin silahlı kanadı El Aksa Şehitleri Tugayları'nın Batı Şeria sorumlularından Nasır Ebu Hameyd'in de bulunduğunu ifade ettiler. 
     İsrail, 29 Mart'tan itibaren işgal ettiği Filistin topraklarından Kalkiliya, Tulkarim ve Cenin'i de geçen günlerde boşaltmıştı. 
     Filistinliler, İsrail birliklerinin dün gece çekilmeye başladığı Ramallah'ı terk ettiğini, ancak Arafat'ın karargahının bulunduğu Mukata bölgesinden çekilmediklerini kaydetmişlerdi. 
     İsrail askerleri, 200 kadar Filistinli militanın sığındığı Nativitas Kilisesi'nin bulunduğu Beytüllahim kentindeki işgalini ise sürdürüyor. 
     
     İsrail kaynaklarının iddiası... 
     Bu arada, İsrail kaynakları, ordunun Filistin topraklarından tam anlamıyla askerlerini ve teçhizatlarını çekmiş sayılmayacağını, İsraillilerin olası militan saldırılarından korunması için Filistin şehirlerinin etrafında yeniden konuşlandırılacağını söylediler. 
     Başbakan Ariel Şaron, Arafat'ın karargahındaki kuşatmanın, Ekim ayında bir saldırı sonucu öldürülen İsrail Turizm Bakanı Rehavam Zeevi'nin katil zanlıları 5 kişi kendilerine teslim edilmeden sona ermeyeceğini bildirmişti. 
     İsrail'in Haaretz gazetesi ise ordu komutanlarının, Arafat'ın karargahında olduğu bildirilen zanlıların tutuklanması için güç kullanılıp kullanılmaması konusunu tartıştıklarını yazdı. 
     





</TEXT>
</DOC>
