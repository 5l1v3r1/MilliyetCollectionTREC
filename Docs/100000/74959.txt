<DOC>
<DOCNO> 74959 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/27/son/sontur11.html </URL>
<DATE> 2002/03/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Esmeray toprağa veriliyor... 
</HEADLINE>
<TEXT>

     Türk Pop Müziği sanatçısı Esmeray Diriker, son yolculuğuna, tedavi gördüğü GATA Çamlıca Göğüs Hastalıkları Hastanesi'nde düzenlenen törenle uğurlandı. 
     Esmeray'ın cenazesi, saat 09.00'da hastanenin morgundan, eşi Şemi Diriker ve oğlu Kaan Diriker'in nezaretinde alınarak, siviller ve askerler tarafından kortej eşliğinde cenaze aracına kadar taşındı. 
     Esmeray'ın fotoğrafının yer aldığı korteje katılanlar, beyaz papatyalar taşırken, sanatçının ''Unutama Beni'' adlı parçası çalındı. 
     Sanatçının yakınları da araca konulan tabuta sarılarak gözyaşı döktü. 
     Hastane Başhekimi Albay Habib Sayar'ın da katıldığı törende, cenaze aracı daha sonra, selam veren askerlerin arasında, diğer törenin yapılacağı Atatürk Kültür Merkezi'ne hareket etti. 
     Törene katılan Eski Dostlar Grubu'nun kurucusu, sanatçı Hurşit Yenigün, duygularını dile getirirken, ''O bizim nazar boncuğumuzdu, çikolatamızdı. 'Gel Tezkere' ve 'Unutama Beni'nin aranjmanlarını ben yazdım. Onunla çok şey paylaştık'' dedi. 
     Sanatçı İskender Doğan da Esmeray'ın çok sevilen, kendisiyle barışık, mütevazı bir sanatçı olduğunu ifade ederek, ''O, bizim gönüllerimizde yaşayacak'' diye konuştu. 
     Sanatçı Baha Boduroğlu ise askeri kurumların Esmeray konusunda çok duyarlılık gösterdiğini hatırlatarak, bu duyarlılığın kendilerini duygulandırdığını anlattı. 
     Sanatçı Güzin Sokullu, Esmeray'ın gururlu ve çevresindeki insanları düşünen, örnek sanatçılardan olduğunu kaydederek, çok eski dostu olan Esmeray'ı hiçbir zaman unutmayacaklarını söyledi. 
     






</TEXT>
</DOC>
