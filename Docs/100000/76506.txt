<DOC>
<DOCNO> 76506 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/05/guncel/gun06.html </URL>
<DATE> 2002/04/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Adliye binası öldürdü 
</HEADLINE>
<TEXT>

Denizli’de beton dökümü sırasında çöken adliye binası inşaatında 2 işçi öldü, 6 kişi ise yaralandı. Kendilerini yerde bulan işçilerin üzerine kalıptaki demirler saplandı... 
     FERAH IŞIK DHA 

     Denizli’de yapımına iki yıl önce başlanan adliye binasında kalıpların çökmesi sonucu 2 işçi öldü, 6 işçi de yaralandı. Bahçelievler Mahallesi’nde yapımı süren adliye binası inşaatının ikinci katına kalıpların çakılmasının ardından sıra beton dökümüne gelmişti. Dün saat 11.30 sıralarında ikinci kata hazır beton aracından beton dökülürken, tahta kalıp birdenbire çöktü. 
     
     8 işçi 2. kattan düştü 
     Çökmeyle birlikte kalıbın üzerinde bulunan 8 işçi betonla birlikte zemine düştü. Çökme sırasında bazı işçilerin vücutlarına kalıptaki demirler saplandı. 
     Hastaneye kaldırılan işçilerden Şinasi Şenkaya ve Erol Acar yaşamını yitirirken, ağır yaralanan Mustafa Duman, Yunus Oral, Arap Öngel, Arif Tuna, Yücel Fenerci ile Musa Ali Alver hastanede yoğun bakıma alındı. 
     Savcılığın soruşturma başlattığı çökmenin, kalıp çakılmasındaki işçilik hatasından kaynaklandığı ihtimali üzerinde durulurken, İnşaat Mühendisleri Odası yöneticileri de olay yerinde inceleme yaptı. Valilik binası ve Özel İdare işhanında, hizmet veren adliyenin yetersiz kalması üzerine yeni bina Bayındırlık Bakanlığı tarafından 4 trilyon 800 milyar lira keşif bedeliyle Lena İnşaat’a ihale edildi. Binanın gelecek yıl tamamlanması planlanıyordu. 
     



 GÜNCEL 


























</TEXT>
</DOC>
