<DOC>
<DOCNO> 75843 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/01/son/sontur11.html </URL>
<DATE> 2002/04/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Ecevit "Filistin konusunda haklı çıktığım için üzgünüm" 
</HEADLINE>
<TEXT>

     Başbakan Bülent Ecevit, İsrail ile Filistin arasında patlak veren savaşla ilgili Aralık ayında dile getirdiği öngörüsünün doğru çıkmasından üzüntü duyduğunu belirtti. 
     Bakanlar Kurulu Başbakan Ecevit başkanlığında üç saat süren bir toplantı yaptı. Bakanlar Kurulu toplantısının ardından bir açıklama yapan Devlet Bakanı ve Hükümet Sözcüsü Yılmaz Karakoyunlu, toplantıda iç ve dış meselelerin kapsamlı olarak bakanlar tarafından gündeme getirilip tartışıldığını ifade etti. Karakoyunlu, kurulda büyüme hızının yüzde 3 düzeyinde, enflasyonun da yüzde 35 düzeyinde gerçekleşeceği yönünde beklentilerin gündeme getirildiğini ve bu hususun ekonomi açısından önemli olduğunun vurgulandığını kaydetti. 
     Karakoyunlu, İsrail ile Filistin arasında patlak veren savaşın da gündeme geldiğini belirterek, "Sayın başbakanımız Aralık ayı içerisinde yapmış olduğu bir konuşmasında İsrail'in Filistin'e karşı bir savaş hazırlığı içerisinde olduğu tespitinin üzüntü verici olmasına rağmen doğru çıktığına işaret etti. Şaron ile Arafat arasındaki bu ilişkinin giderek bölgede ciddi bir dış politika sorunu ve dünyayı ilgilendiren önemli bir başlık haline gelebileceğini ifade etti" diye konuştu. Karakoyunlu, Ecevit'in İsrail'in müdahelesiyle Filistin halkının insan haklarıyla izah edilemeyecek şekilde zor şartlar altında bırakıldığını ifade ettiğini belirterek, Filistinlilerin medeni şartlarda yaşama imkanının dahi bulunmadığının altını çizdiğini kaydetti. Karakoyunlu, Dışişleri Bakanı İsmail Cem'in de Ortadoğu'daki olayların bir an evvel sonuçlandırılması için temaslarda bulunduğunu ifade ettiğini bildirdi. 
     Bakan Karakoyunlu, İsrail-Filistin çatışmasına yönelik Türkiye nin somut olarak atması gereken adımların gündeme gelip gelmediğinin sorulması üzerine, BM'nin aldığı kararın süratle uygulanması için hem Başbakan Ecevit'in hem de Dışişleri Bakanı Cem'in önemli temaslarda bulunduklarını söyledi. Ecevit ve Cem'in Güvenlik Konseyi'nin aldığı kararların uygulamaya konulması için ABD'nin müdahelesinin gerektiğini ifade ettiklerini kaydeden Karakoyunlu, bu temasların sürdüğünü bildirdi. Karakoyunlu, İsrail ile imzalanan tank modernizasyonu projesinin gündeme gelip gelmediğinin sorulması üzerine de, bu konunun toplantıda tartışıldığını ve sadece bürokratlar düzeyinde anlaşmanın imza edildiğine işaret edildiğini belirtti. 
     Karakoyunlu, Afganistan'daki barış gücünün komutasının devir alınmasına ilişkin bir soru üzerine de, bu konunun Bakanlar Kurulu'nda tartışılmadığını belirterek, "Genelkurmayımız da zaten bir açıklamada bulundu. Bu bir ilke olarak benimsendi. Bu görevin yerine getirilmesinden ötürü doğması muhtemel zararlarla ilgili yapılmış olan hesabın sonunda, 228 milyon dolar civarında Türkiye'ye bir ödeme yapılması ABD tarafından öngörülmüştü. Öngörülen bu rakamın onayı için senatoya teklif verildi, umarım yakın bir tarihte bu karar da çıkacaktır. Türk tarafı da yapmış olduğu hesaplar sonunda zararların karşılanması için 228 milyon dolar olacağını gördü" diye konuştu. 
     Karakoyunlu, İsrail ya da Filistin tarafıyla son günlerde bir temas kurulmadığını belirterek, Başbakan Ecevit'in Cumartesi günü yaptığı temas hakkında Bakanlar Kurulu'nu bilgilendirdiğini söyledi. 
     






</TEXT>
</DOC>
