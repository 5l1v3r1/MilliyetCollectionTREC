<DOC>
<DOCNO> 81950 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/04/ekonomi/eko03.html </URL>
<DATE> 2002/05/04/ </DATE>
<TIME>  </TIME>
<AUTHOR>  </AUTHOR>
<HEADLINE>
İstikbal Mobilya, İtalyan Snaidero ile ortak oluyor 
</HEADLINE>
<TEXT>

İstikbal Mobilya, mutfak ve banyo mobilyaları üretimi için İtalyan Snaidero Grubu ile Kayseri’de ortak yatırım yapıyor. Yeni üretimde İtalyan şirketin marka adı kullanılacak 
     EKONOMİ SERVİSİ 

     İstikbal Mobilya Genel Müdürü Memduh Boydak, mutfak ve banyo mobilyaları alanında İtalyan Snaidero grubu ile ortaklığa gittiklerini açıkladı. Boydak, ön protokol imzaladıklarını ve ortak bir yatırımla üretim tesisi kurarak Snaidero’nun bir markası ile üretim yapacaklarını söyledi. 
     Boydak, "Ortağımız Snaidero Avrupa’nın mobilyada ilk beş büyük grubunudan biri. Sektörde yarım asırlık tecrübesi var. Ön protokol yaptık. Yatırıma önümüzdeki günlerde başlıyoruz. Kayseri Organize’de 10 milyon dolarlık yatırım yapacağız. Markanın adı henüz belli değil. Bu grubun beş altı markasından birini seçeceğiz" dedi. 
     
     İhracata odaklandık’ 
     2001’in mobilya için zor bir yıl’ olarak geçtiğini, kur politikasındaki dengesizliklerin’ tüketici taleplerini erteletmesi sonucu pazarın yüzde 32 daraldığını belirten Boydak, "Biz de ihracata odaklandık. Yeni pazarlar bulduk. Şimdi 40 ülkeye ihracat yapıyoruz. Tanzanya’ya kadar ihracatımız var. 2000’de 16 milyon dolardı. 2001’de 30 milyon dolara çıktı. Her ülkenin kendine has karakteristikleri var. İskandinavlar koyu renk sever. Kanapede kol istemez" dedi. 
     2002’de ocak ve şubat ayının durgun geçtiğini ancak mart ayından sonra hareketlilik gözlemeye başladıklarını anlatan Boydak, daha sonra şunları söyledi 
     "İç pazar kendini toparlamaya başladı. Biz Türkiye’de işler iyi değil diye çalışmalarımıza aralık vermedik. Tam tersine büyük bir Ar - Ge faaliyeti geliştirdik. Studio Collection çıktı. Yeni bir lansman kampanyası yaptık." 
     
Yeni kampanyalar yolda      Mobilyacılığın kimliğini değiştireceklerini ve cıvıl cıvıl renkli ürünlerle tüketicinin karşısına çıkacaklarını anlatan Boydak, komşu kızı Müzeyyen’den sonra, şimdi de yenilik’ espirisini vermek için Sertab Erener’li kampanya başlattıklarını söyledi. Kampanyalarının satışlara büyük etkisi olduğunu belirten Boydak, "Ürününüzü göstermek için herkesi mağazalara çağıramazsınız. Reklam en etkin ve en kısa yol. 2001’de 18 milyon dolarlık bütçemiz vardı. Krize rağmen kesmedik. Bu yıl yaklaşık 20 milyon dolar bütçe ayırdık" dedi. Boydak, grubun 500 milyon dolarlık cirosunun 150 milyon dolarının İstikbal’den geldiğini de belirtti. 
     



 EKONOMİ 



















</TEXT>
</DOC>
