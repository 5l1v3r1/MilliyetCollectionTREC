<DOC>
<DOCNO> 67887 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/15/son/sontur20.html </URL>
<DATE> 2002/02/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Futbolda şikeyi Kadıköy Başsavcılığı soruşturacak 
</HEADLINE>
<TEXT>

     ''Susurluk Davası'' sanıklarından Ali Fevzi Bir ile hakemler ve teknik direktörler arasında ''şike çetesi'' oluşturulduğu iddialarına ilişkin soruşturmayı Kadıköy Cumhuriyet Başsavcılığı'nın yürüteceği bildirildi. 
     Kadıköy Cumhuriyet Başsavcısı Şükrü Aytekin İlhan, A.A muhabirine yaptığı açıklamada, dosyanın kendileri tarafından ''yetkisizlik kararı'' ile Beyoğlu Cumhuriyet Başsavcılığı'na gönderildiğini ve aynı kararla iade edildiğini vurguladı. 
     Beyoğlu Cumhuriyet Başsavcılığı'nın kararının ardından dosyaya kendilerinin bakacağını ve soruşturmayı yürüteceklerini ifade eden Başsavcı İlhan, bu konuda herhangi bir yetki uyuşmazlığı bulunmadığını kaydetti. 
     
     Adliyeler arasında gidip gelen dosya 
     İddialara ilişkin hazırlanan dosya DGM'nin ''görevsizlik kararı'' vermesinin ardından Kadıköy Cumhuriyet Başsavcılığı'na gönderilmiş, buradan da suç isnat edilen kişilerin buluşma yerlerinin Beyoğlu'nda olması nedeniyle ''yetkisizlik kararı'' ile Beyoğlu Adliyesi'ne gönderilmişti. 
     Dosyayı inceleyen Beyoğlu Cumhuriyet Savcısı da, oluşumun Kadıköy civarında organize olması ve faaliyetlerini burada yürütmelerini dikkate alarak, 6 Şubat 2002 tarihinde dosyayı Kadıköy Cumhuriyet Başsavcılığı'na iade etmişti. 
     






</TEXT>
</DOC>
