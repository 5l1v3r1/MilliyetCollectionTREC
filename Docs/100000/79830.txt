<DOC>
<DOCNO> 79830 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/22/son/sonspo23.html </URL>
<DATE> 2002/04/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Galatasaray'da Batista ve Ayhan'ın durumları iyi... 
</HEADLINE>
<TEXT>

     Galatasaray'ın Ankaragücü'nü 2-0 yendiği maçta sakatlanan Batista ve Ayhan'ın durumlarının fazla önemli olmadığı açıklandı. 
     Kulüp doktoru Serhan Kurtulmuş, iki futbolcudan Batista'nın sağ dizinin iç kısmında ağrı bulunduğunu belirterek, ''Bu oyuncunun ilk muayenesinde fazla önemli bir şey görülmedi'' dedi. 
     Ayhan'ın da sol kasığında ağrı bulunduğunu anlatan Kurtulmuş, bu futbolcunun da sakatlığının ciddi olmadığını belirtti. 
     Dr. Kurtulmuş, yarın iki futbolcuyu yeniden kontrol edeceğini belirterek, gerek duyulması halinde Batista ile Ayhan'ı 1 gün daha dinlendirebileceklerini sözlerine ekledi. 
     
     Futbolcular 2 gün izin yaptı 
     Galatasaray'da futbolcular, teknik direktör Mircea Lucescu'nun verdiği izni kullandı. 
     Günü dinlenerek geçiren futbolcular, hafta sonunda yapacakları Kocaelispor maçının hazırlıklarına yarın akşam yapacakları çalışma ile başlayacaklar. 
     Öte yandan, teknik direktör Lucescu'nun basını antrenmanlara almama uygulaması sürüyor. Kardeşi ile birlikte Romanya'ya giden Lucescu, basın mensuplarının, ''Antrenmanları medyaya açacak mısınız'' sorusu üzerine, ''Antrenmanlarda gördüğünüzü değil, düşündüğünüzü yazıyorsunuz. Bu nedenle çalışmaları medyaya açmıyorum'' diye yanıt verdi. 
     





</TEXT>
</DOC>
