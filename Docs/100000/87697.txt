<DOC>
<DOCNO> 87697 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/03/son/soneko17.html </URL>
<DATE> 2002/06/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Borsada maç sessizliği... 
</HEADLINE>
<TEXT>

     Borsa'da Türkiye-Brezilya maçının ilk yarısındaki sevinç, yenilginin ardından yerini sessizliğe bıraktı. 
     Türkiye'nin golüyle sona eren ilk yarıdan sonra verilen arada, Tarkan'ın ''Bir Oluruz Yolunda'' şarkısına çektiği klibe tempolu alkışla eşlik ederek sevinçlerini paylaşan borsacılarda, maçın yenilgiyle sona ermesiyle beraber sessizlik hakim oldu. 
     Yaklaşık 300 kişilik Konferans Salonu'nu ayakta bile yer kalmayacak şekilde doldurarak dev ekrandan maçı izleyen broker ve İMKB çalışanlarından bazılarının, Brezilya'nın ikinci golü atmasının ardından salondan erken ayrıldıkları görüldü. 
     Bu arada brokerlar maçın yenilgiyle sonuçlanmasının, bugünlerde ekonominin tamamen siyasetteki gelişmelere kilitlenmesinden dolayı borsayı etkilemeyeceğini ifade ettiler. 
     Brokerlar, maçla ilgili olarak da, Türk Milli Takımı'nın iyi bir performans sergilediğini, hakemin ise tarafsız davranamadığı değerlendirmesini yaptılar. 
     
     BORSA'DA TOPARLANMA 
     Öte yandan maç öncesi Türkiye'nin kazanmasının Borsa'da bir psikolojik çıkışa neden olabileceği yorumları yapılırken, kaybedilen maçın ardından 2. seans, ilk seansa göre 6.05 puan kayıpla 10,181.49 puandan açıldı. 
     Seansın ilk yarım saatinde de kayıp sürerken, endeks 10,152.80 puana geriledi. Daha sonra toplarlanan Borsa'da, seansın ilk 45 dakikası ilk seansa göre 65.74 puan artışla 10,2.28 puandan geçildi. 
     1. seans, 226.16 puan ve yüzde 2.17 kayıpla 10,187.54 puandan tamamlanmıştı. 
     





</TEXT>
</DOC>
