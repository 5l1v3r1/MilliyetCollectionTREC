<DOC>
<DOCNO> 50875 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/06/son/sondun07.html </URL>
<DATE> 2001/11/06/ </DATE>
<TIME>  </TIME>
<AUTHOR>  </AUTHOR>
<HEADLINE>
El Kaide elmas kaçakçılığı mı yapıyor 
</HEADLINE>
<TEXT>

     Usame Bin Ladin'in El Kaide örgütünün, Afrika ülkelerinden elmas kaçakçılığı yaptığından şüphelenildiği belirtildi. Bu yöndeki iddia, BM komisyonlarından biri önünde ifade veren bir Interpol uzmanı tarafından ortaya atıldı. 
     Liberya'nın elmas ve silah kaçakçılığı yaptığı yolundaki iddiaları inceleyen BM komisyonunda ifade veren Interpol uzmanı Harjit Singh Sandhu, El Kaide örgütünün nakit para sağlamak amacıyla elmas kaçırmasının kuvvetle muhtemel olduğunu belirtti. 
     Uzman, yeraltı örgütlerinin, bankacılık sistemi dışında para nakletmek için bu tür yollara sıkça başvurduklarını da sözlerine ekledi. 
     Sandhu, daha sonra düzenlediği basın toplantısında ise Güvenlik Konseyi'ne bağlı olarak çalışan komisyonun, El Kaide örgütünün, Afrika kökenli elmas kaçakçılığına karışıp karışmadığını araştırmadığını ifade etti. 
     ''Washington Post'' gazetesi, El Kaide örgütünün Sierra Leone'li asilerden aldığı ve Liberya üzerinden dışarı kaçırdığı elmasların satışından milyonlarca dolar kazandığını daha önce yazmıştı. 
     Gazetenin haberinde, bu işin organizatörü olarak Senegalli İbrahim Bah'ın adı verilmişti. 
     BM komisyonunca hazırlanan raporda ise Burkina Faso'da bulunan Bah'ın, elmasları asi liderlerden temin ettiği ve bunları, Liberya ya da Fildişi Kıyısı üzerinden Avrupa ülkelerine kaçırdığı belirtiliyor. 
     Bu uygulama, Sierra Leone'ye konulan ambargonun ihlali anlamına geliyor. 
     BM, silah kaçakçılığı ve Sierra Leone'deki iç savaşın sürdürülmesi konusunda Liberya'yı suçluyor. Komisyon raporunda, Liberya'ya yönelik elmas ve silah ambargosunun devamı ve bu ülkenin yabancı gemilere tanıdığı ''bayrak kolaylıklarından'' sağladığı gelirin denetim altında tutulması tavsiyesi de yer aldı. 
     






</TEXT>
</DOC>
