<DOC>
<DOCNO> 77989 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/12/son/sondun39.html </URL>
<DATE> 2002/04/12/ </DATE>
<TIME>  </TIME>
<AUTHOR>  </AUTHOR>
<HEADLINE>
İsrail Cenin'deki cesetleri saklıyor 
</HEADLINE>
<TEXT>

     İsrail birlikleri, Batı Şeria'nın Cenin kentindeki mülteci kampında öldürülen Filistinlilerin cesetlerini gömmeye hazırlanırken, Kızılay ve Kızılhaç teşkilatları, İsrail'in cesetlere bakmalarına izin vermediğini bildirdiler. 
     Kızılay yetkilisi Dr. Hüssam Şarkavi, İsrail'in günlerdir Kızılay grubunun Cenin kentine girmesini ve cesetlere bakmasını engellediğini kaydetti. 
     Dr. Şarkavi, bunun, İsraillilerin bir şeyleri saklamaya yönelik dezenformasyon kampanyalarının bir parçası olduğunu söyledi. 
     Kızılhaç teşkilatı da kendilerinin ve Kızılay dahil diğer yardım gruplarının Cenin kampına girmesine İsrail tarafından izin verilmediğini bildirdi. 
     Kızılhaç'ın iletişim sorumlusu Alexandra Matijeviç, teşkilatlarının 3 gündür kampa sokulmadığını kaydederek, kamptaki ölü ve yaralılarla ilgili farklı iddiaları doğrulama olanakları olmadığını söyledi. 
     İsrail ordu sözcüsü Tuğgeneral Ron Kitrey, Cenin kentindeki mülteci kampında öldürülen, Filistinli militanlara ait olduğunu ileri sürdüğü cesetleri toplayıp gömmeyi planladıklarını açıklamıştı. 
     Sözcü Kitrey, cesetleri toplama ve gömme çalışmalarının bugün başlayacağını söylemişti. 
     Filistinli bakan ve başgörüşmeci Saib Erakat da İsrail'in Cenin'deki cesetleri gömme planıyla çoğunluğu sivil yüzlerce kişinin öldürüldüğünü gizlemeye çalıştığını kaydederek, ''İsrail, işlediği suçu, küçük çocuk ve kadınların cesetlerini saklamak istiyor'' demişti. 
     Bu arada, BM İnsan Hakları Komisyonu'nun Cenevre'deki toplantısına katılan Cezayir'in BM temsilcisi Muhammed Salih Dembri, Cenin'de katliam yapıldığı suçlamalarını soruşturmak için Filistinlilerin komisyon oluşturulması çağrısını desteklediğini bildirdi. 
     Dembri, ''Uluslararası toplum, tanık olduğumuz katliamlara sessiz kalamaz'' dedi. 
     





</TEXT>
</DOC>
