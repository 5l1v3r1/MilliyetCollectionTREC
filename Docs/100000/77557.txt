<DOC>
<DOCNO> 77557 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/10/son/sondun40.html </URL>
<DATE> 2002/04/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Kofi Annan "İsrail insan haklarını ihlal ediyor" 
</HEADLINE>
<TEXT>

     BM Genel Sekreteri Kofi Annan, İsrail'i, Filistin bölgelerinde devam eden saldırıları sırasındaki insan hakları ihlalleri nedeniyle sert bir şekilde eleştirerek, İsrail'in tavrının, demokratik olduğu iddiasındaki bir ülkeye yakışmadığını söyledi. 
     Annan, İspanya'nın başkenti Madrid'de, ABD Dışişleri Bakanı Colin Powell, Rusya Dışişleri Bakanı İgor İvanov, AB Ortak Savunma ve Dış Politika Yüksek Temsilcisi Javier Solana ve AB'nin dönem başkanı İspanya'nın Dışişleri Bakanı Josep Pique ile Ortadoğu kriziyle ilgili görüşmesinden sonraki açıklamasında, ''Bölgedeki insani durumla ilgili açıkçası sarsıldım'' dedi. 
     Demokrasi iddialarını ortaya koyan bir ülkeden gelen insan hakları ihlallerinin kabul edilemez olduğunu belirten Annan, Batı Şeria ve Gazze'de insan hakları kriziyle karşı karşıya bulunulduğunu, sivil halkın çok büyük acı çektiğini vurguladı. 
     Annan, uluslararası toplumun İsrail'den, sivillerin korunması ve birliklerinin özel mallara zarar vermesini ve bunları yıkmasını durdurmasını öngören uluslararası yasalarla ilgili taahhütlerini yerine getirmesini talep ettiğini belirtti. 
     






</TEXT>
</DOC>
