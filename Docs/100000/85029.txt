<DOC>
<DOCNO> 85029 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/20/son/sondun13.html </URL>
<DATE> 2002/05/20/ </DATE>
<TIME>  </TIME>
<AUTHOR>  </AUTHOR>
<HEADLINE>
New York'taki yeralrı örgütleri tetikçi bulmakta zorlanıyor 
</HEADLINE>
<TEXT>

     New York'ta polisin giriştiği yıldırma operasyonları ve ''babalar'' döneminin kapanması yüzünden kent ve çevresinde faaliyet gösteren yeraltı örgütlerinin saflarından çok kişinin kaçtığı ve örgütlerin tetikçi bulmakta zorlandığı bildirildi. 
     Gizli FBI raporlarına dayanan New York Post gazetesinin haberine göre, New York ve çevresinde faal oldukları bilinen 5 örgütlü suç çetesinin militan sayısı, 2000 yılı başından bu yana 634'ten 570'e geriledi. Örgüt elebaşılarının konuşmalarını, bir köstebeğin kol saatine monte edilmiş bir minyatür telsiz cihazı aracılığıyla kaydetmeyi başaran FBI'ın, geçen Mart ayında 15 örgüt üyesini ele geçirdiği bildiriliyor. Yakalananlar arasında Genovese yeraltı örgütünün babası Vincent Gigante de bulunuyor. 
     FBI ve polisin indirdiği darbelerden en fazla zarar gören örgütün ise John Gotti başkanlığındaki Gambino çetesi olduğu belirtildi. 33 üyesini kaybeden bu mafyanın başı olan Gotti de hapiste kanserle mücadele ediyor. 
     Bu gelişme üzerine, New York'un tanınmış yeraltı örgütlerinden Genovese ve Luchese ailelerinin kendilerine yeni eleman bulmak için harekete geçtiği ortaya çıktı. Bulunan militanlar, özel bir törenle örgüte dahil ediliyor. Militanlar, törende aileyle ilgili sırları hiçbir koşul altında ifşa etmeyeceklerine dair yemin ediyor. 
     New York ve çevresinde etkili olan yeraltı örgütleri şunlar 
     Genovese, Gambino, Luchese, DeCavalcante, Colombo ve Bonnanno aileleri. 
     





</TEXT>
</DOC>
