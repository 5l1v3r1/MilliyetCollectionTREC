<DOC>
<DOCNO> 67846 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/15/son/sonspo03.html </URL>
<DATE> 2002/02/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Ezeli rekabette Fenerbahçe, Galatasaray'a karşı üstün... 
</HEADLINE>
<TEXT>

     Fenerbahçe ile Galatasaray, yarın yapacakları Birinci Süper Futbol Ligi maçıyla birlikte, tarihlerinde 343. kez karşı karşıya gelecek. 
     17 Ocak 1909 tarihinde, şimdiki Fenerbahçe Şükrü Saraçoğlu Stadı'nın bulunduğu ''Papaz'ın Çayırı'' diye adlandırılan yerde yapılan ve Galatasaray'ın 2-0 kazandığı özel maçla başlayan 93 yıllık ezeli rekabette, Fenerbahçe'nin üstünlüğü göze çarpıyor. 
     Sarı-lacivertliler, geride kalan 342 maçtan 125'ini kazanırken, sarı-kırmızılı ekip bu süre içinde 110 kez galip geldi. Ezeli rakipler 107 maçta da eşitliği bozamadı. 
     ''Sarı Kanaryalar''ın attığı toplam 474 gole, ''Cim Bom'' 441 golle karşılık verdi. 
     Ezeli rakipler, 43 yıllık geçmişi bulunan Birinci Futbol Ligi'nde şimdiye dek 87 kez karşı karşıya geldi. 
     Genel toplamdaki üstünlüğünü lig maçlarına da yansıtan Fenerbahçe, ezeli rakibine galibiyet sayısında 31-26 üstünlük kurdu. Ligdeki 30 maç da berabere sonuçlandı. 
     Lig maçlarında sarı-lacivertlilerin attığı 105 gole, sarı-kırmızılılar 91 golle karşılık verebildi. 
     Sezonun ilk yarısında Ali Sami Yen Stadı'nda yapılan lig maçını Galatasaray, Bülent Akın ve Serkan'ın penaltıdan attığı gollerle 2-0 kazanmıştı. 
     






</TEXT>
</DOC>
