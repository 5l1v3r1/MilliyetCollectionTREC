<DOC>
<DOCNO> 58264 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/21/yazar/pulur.html </URL>
<DATE> 2001/12/21/ </DATE>
<TIME>  </TIME>
<AUTHOR> Hasan PULUR  </AUTHOR>
<HEADLINE>
Çorap deyip geçmeyin... 
</HEADLINE>
<TEXT>

     PİRİMİZ, ustamız, üstadımız Ahmet Mithat Efendi tefrikalarında kahramanının eline "cam kadeh" verdi mi, "Ey kari, cam deyip geçme " diye bir başlar, Fenike tarihinden girer, Bohemya kristalinden çıkarmış... 
     
     TÜRKİYE'de insanlar yılda kaç çorap eskitirlermiş, yılda kaç milyon çift çorap satılırmış, yılda kaç milyon çift çorap üretilirmiş, bunun kaç milyonu ihracata gidermiş, çoraplar kaça ayrılırmış, çoraplar Avrupa piyasalarında niçin Türk markalarıyla satılmazmış, ihracatta hedef niçin Amerika'ymış, çorapçılar krizden niçin etkilenmemiş .. 
     Sağ olsun Güngör Uras da, Ahmet Mithat Efendi'yi hiç aratmıyor, geçen çarşamba günkü yazısına "Ey okur, çorap, deyip geçme " diye başlasaydı, tam olacaktı. 
     
     EVET, çorap deyip geçmemeli, bizim çocukluğumuz, gençliğimiz örülü ve yamalı çoraplarla geçti, şimdiki kuşaklar, pençeli ayakkabıyı da pek bilmedikleri gibi, annelerinin, ninelerinin dikiş kutusundaki "tahta yumurtalar"a da bir anlam veremezler. Bu yumurtalar topuğu ve burunları delinen çorapları örmeye yarardı, yumurta çorabın içine sokulur, delik gerilir, açılır, iplikle görülürdü. Çorap yırtıldı, delindi, diye kaldırıp atmak yok. Bunu eski nüfus kağıtlarında, ekmek karnesi verildi, şeker karnesi verildi, Amerikan kaputbezi verildi, damgası olanlar bilir. 
     
     BAKIN bir "çorap" dedik nereden nereye geldik... 
     Demir Özlü, son kitabının son hikayesinde Beşiktaş çarşısındaki çorapçı kadını anlatır. x 
     Kadın üç çifti bir milyon liraya çorap satmaktadır, Demir, içinden, "delinirse delinsin, dükkanlardan daha pahalı aldıklarım da deliniyor " der, alır. 
     Oysa çoraplar çok sağlam çıkmıştır. Lakin Demir Özlü'nün unutamadığı çorap değil, kadıncağızın teşekkürüdür 
     "Birkaç kez teşekkür etti kadın. Sonra da, Allah senden razı olsun, dedi. Sonra bu duayı, ona çok büyük bir şey bağışlamışım, gibi bir daha tekrarladı. Şaşılacak bir yumuşaklıktaydı. Dua onun ağzında dilencilerin ağzındaki gibi değildi. Zaten yaşlı kadın dilenci değildi. Ya bu dünyada yalnız kalmıştı, kendi kendini geçindiriyordu, ya da çocuklarına, belki de torununa, torunlarına bakıyordu." 
     
     DEMİR Özlü, yurtdışına giderken de bavuluna koyduğu bu çorapları yıkarken o kadını hep hatırlar 
     "O kadının pazar sabahı tenhalığındaki o çarşı ortasındaki alanda, kitabevinin önündeki sokakta tekrarlayıp durduğu teşekkürleri unutmayacağım. Cebimde birkaç milyon lira bozuk para olduğu için, hak etmiyorum bunu. Özenli giyinmiş de olsam, - kim bilir - efendiye de benzesem layık değilim buna. O fakirliği içinde dürüst insanın düzeyinde değilim ben. Cebime çok olmasa da daha kolay para giriyor. Annesi babası ortada olmayan torunuma da bakmıyorum. Hayat çilesini o kadın kadar çekmedim." 
     
     BEŞİKTAŞ çarşısındaki o çorapçı kadına rastlayanlar, sanırız, artık ona Demir Özlü'nün yazdığı gibi bakacaklardır. 
     ---------- 
     x Geçen Yaz Kentte Kızlar İş Bankası yayınları. 
     
     







Edebiyat tarihi 


Sıra ezanda... 


Türkiye ve Arjantin 


Utanma Arjantinli 


Bir ibret belgesi 


Bulaşma Ama kabak Cavallo'nun başına patladı 


Arjantin Türkiye gibi olamadı 


Ezberleri hep birlikte bozalım 


Bir casusun son kullanma tarihi ne zaman dolar 


Çorap deyip geçmeyin... 


Arjantin'de sosyal patlama 


Zekat yerine vergi, saydam devletle bayram 


Hastalık sebebiyle solcu 


Türkiye başka Arjantin başka 


</TEXT>
</DOC>
