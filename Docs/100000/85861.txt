<DOC>
<DOCNO> 85861 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/24/son/sondun07.html </URL>
<DATE> 2002/05/24/ </DATE>
<TIME>  </TIME>
<AUTHOR>  </AUTHOR>
<HEADLINE>
FBI Pentagon'u vuran uçağın pilotunu 3 yıldır biliyordu iddiası 
</HEADLINE>
<TEXT>

     Federal Soruşturma Bürosu FBI'a istihbarat sağlayan bir kişinin, 11 Eylül'de kaçırılan ve Pentagon'a çarpan uçaktaki Suudi teröriste ilişkin 3 yıl önce bilgi sağladığı öne sürüldü. 
     Amerikan ABC televizyonunda bir programa çıkan, FBI'a parayla istihbarat sağlayan Aukai Collins, 4 yıl boyunca FBI'ın Phoenix bürosunda çalıştığını, görevinin Arap ve İslami toplumları izlemek olduğunu söyledi. 
     Collins, Hani Hancur adlı kişinin Phoenix'de uçuş eğitimi aldığı bilgisini FBI'a 3 yıl önce verdiğini ve FBI'ın da Hancur'un tam adresini, arkadaşlarını, telefonunu, hangi arabayı kullandığını bildiğini ifade etti. 
     ABC'ye konuşan Collins, ''Bütün bu teröristler alkol içip kızlarla gezdiler. Hani ve arkadaşları, hep birlikte aynı apartmanda yaşadı. 
     Onlar hakkında FBI'a bilgi verdiğimde düşünmüştüm ki, FBI onların izini sürecek, bağlantılarını bulacak. Ama öyle olmadı'' dedi. 
     ABC televizyonu, kendisini ''kutsal İslam savaşçısı'' olarak tanımlayan Amerikan vatandaşı Collins'in ''garip geçmişine'' de yer verdi. Buna göre küçük yaşta sık sık polisle başı derde girdikten sonra Collins, İslam dinine yöneldi ve Çeçenistan'da savaşmaya gitti. 
     Aukai Collins, burada bir mayına basarak bacağını kaybetti. FBI'ın paralı istihbaratçısı Collins'in yakında ''Benim Cihadım'' adı altında bir kitabı da piyasaya çıkacak. 
     FBI yetkilileri, Collins'in kendileri için çalıştığını doğrulamakla birlikte, Suudi Hani Hancur'a ilişkin kendilerine bilgi sağlandığı iddiasını reddetti. 
     FBI'ın Phoenix'teki ajanı Ken Williams'ın da 10 Haziran'da FBI merkezine ilettiği bir rapordaki, Arap öğrencilerin uçuş okuluna kaydolduğu ve terörist bir saldırı düzenleyebilecekleri uyarısı gözardı edilmişti. 
     





</TEXT>
</DOC>
