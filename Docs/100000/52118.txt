<DOC>
<DOCNO> 52118 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/13/son/sontur04.html </URL>
<DATE> 2001/11/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Küçükarmutlu'da operasyon bitti, 9 kişi gözaltında... 
</HEADLINE>
<TEXT>

     İstanbul Emniyet Müdürü Hasan Özdemir, Küçükarmutlu'da, kamu düzenini bozmak isteyen ve yollara barikat kuranlara yönelik operasyonda, 3'ü kadın 9 kişinin gözaltına alındığını bildirdi. 
     Polisin operasyon düzenlediği Küçükarmutlu'ya gelerek, incelemelerde bulunan ve esnafla konuşan Özdemir, basın mensuplarına operasyonla ilgili kısa bir açıklama yaptı. 
     ''Ölüm orucu'' eylemini bahane ederek, bölgede kamu düzenini bozmak isteyen ve yollara barikat kuran kişilere yönelik olarak bugün saat 06.00 sıralarında operasyon başlatıldığını belirten Özdemir, operasyon sırasında 3 kadın ve 6 erkeğin gözlem altına alındığını söyledi. 
     Bunlardan 4'ünün ölüm orucunda bulunduğunu, diğerlerinin ise bu kişilere destek verdiğini ifade eden Özdemir, vatandaşın huzur ve güvenliğini sağlamak için bölgede uygulamaların gece-gündüz süreceğini kaydetti. 
     Emniyet Müdürü Özdemir, bu operasyonla birlikte ''bölgenin temizlendiğini'' sözlerine ekledi. 
     Bu arada, ''ölüm orucu eylemi'' yapılan evlerden gözaltına alınan 3'ü kadın 9 kişi, tedavi amacıyla ambulanslarla Şişli Etfal 
     Hastanesi'ne kaldırıldı. 
     Operasyonu saat 08.30 sıralarında tamamlayan polisin, sokak aralarına kurulan barikatlardaki moloz ve diğer malzemeleri kamyonlara yükleyerek kaldırdığı görüldü. 
     Öte yandan, operasyon sırasında yaklaşık 50 kişilik bir grubun polise direniş göstererek, molotofkokteyli ve taş attığı, ayrıca barikatları ateşe verdiği, polisin de buna karşılık göz yaşartıcı bomba kullandığı öğrenildi. 
     






</TEXT>
</DOC>
