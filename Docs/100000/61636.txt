<DOC>
<DOCNO> 61636 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/10/son/sontur18.html </URL>
<DATE> 2002/01/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Gazi Erçel'e "görevini kötüye kullanmak"tan dava... 
</HEADLINE>
<TEXT>

     Yargıtay Cumhuriyet Başsavcısı Sabih Kanadoğlu, eski Merkez Bankası Başkanı Gazi Erçel hakkında, ''görevini kötüye kullandığı'' gerekçesiyle dava açtı. 
     İddianamede, Erçel'in, dalgalı kura geçilmeden önce bazı kurumlara toplam 5 milyar 188 milyon 900 bin ABD doları satarak, görevini kötüye kullandığı belirtildi. 
     Kanadoğlu'nun, Erçel hakkındaki 8 sayfadan oluşan iddianamesi, yargılamanın yapılacağı Yargıtay 4. Ceza Dairesi'ne bugün gönderildi. 
     İddianamede, IMF ile ilişkilerin nasıl yürüdüğü, stand-by anlaşmalarının ne anlama geldiği anlatıldı. 
     Merkez Bankası'nın döviz rezervlerinin, 16 Şubat 2001 tarihinde 27.4 milyar dolar olduğu, bu rezervlerin 20 Şubat'ta 5.36 milyar dolar 
     azalarak, 22.58 milyar dolara düştüğü ifade edilen iddianamede, ''Devlet hazinesi, zarara uğratılacak şekilde, hızlı bir döviz çıkışı olmuştur'' denildi. İddianamede, 9, 20 ve 21 Şubat 2001 tarihlerinde, Merkez Bankası rezervlerinden toplam 5 milyar 188 milyon 900 bin ABD dolarının satıldığı belirtildi. Bu miktarın, daha önceki satış miktarları dikkate alındığında, ''olağandışı'' olduğu kaydedilen iddianamede, bu miktarın 59 banka, 5 özel finans kurumu, 22 yetkili kurum olmak üzere, toplam 86 kuruma satıldığı vurgulandı. Bilirkişi raporlarına göre, satılan dövizin yüzde 55'ini alan 7 yabancı bankada, bu miktarın aktiflerine girmediği ifade edilen iddianamede, ''Bu bankaların, bu alacakları finanse edecek Türk Lirası varlıkları dahi bilançolarında yer almamaktadır'' denildi. İddianamede, Erçel'in, bankalara menfaat sağlamak kastıyla bu satışları yaptığının tespit edilemediği, ancak Türk Ceza Kanunu'nun TCK 240. maddesinde düzenlenen, ''görevin genel nitelikte kötüye kullanılması'' fiilini, birden fazla işlediği ifade edildi. 
     
     Vade tarihinden önce parasını çekmiş... 
     İddianamede, Erçel'in kendi özel hesabındaki paralarını, sahip olduğu bilgiyi dalgalı kura geçilmesi kullanarak, dolara çevirip görevini kötüye kullandığı da belirtildi. 
     Erçel'in, sekreteri aracılığıyla, vadesi 19 Şubat 2001'de dolan, Halk Bankası'ndaki milyar 323 milyon 570 bin 225 Türk Lirası'nı bu tarihte çektiği vurgulanan iddianamede, vadesi 1 Mart 2001'de dolan 2 milyar 175 milyon liranın ise vade tarihinden önce bozdurularak, toplam 83 bin 952 bin ABD doları alındığı kaydedildi. 
     Erçel'in savunmalarında, vade tarihinden önceki paranın çekilmesine açıklık getiremediği ifade edilen iddianamede, bundan da Erçel'in, daha önceden dalgalı kura geçileceğini bildiği ve parasını dolara çevirdiğinin anlaşıldığı belirtildi. 
     İddianamede, Erçel'in, TCK'nın görevi kötüye kullanma fiilini düzenleyen 240 ve suçun tekrarında cezanın yarıya kadar artırılmasını öngören 80. maddelerine göre, 4.5 yıla kadar hapis cezasına çarptırılması istendi. 
     






</TEXT>
</DOC>
