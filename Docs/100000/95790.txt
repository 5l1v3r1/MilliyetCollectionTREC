<DOC>
<DOCNO> 95790 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/15/son/sondun13.html </URL>
<DATE> 2002/07/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Arafat üst düzey Filistinli yetkililerle görüştürülmüyor 
</HEADLINE>
<TEXT>

     Ortadoğu'da şiddet olayları, tutuklama, yaralanma ve ölüm haberlerinin ardı arkası kesilmezken, İsrail helikopter ve uçaklarının dün Han Yunus'taki saldırısı sırasında yaşanan panikte, işbirlikçi olduğu sanılan bir Filistinli öldürüldü. 
     Görgü tanıkları, 44 yaşındaki Abdülhay El Sababi'nin İsrail'e bilgi sızdırarak 6 Filistinlinin öldürülmesine yol açtığını ve bombardıman sırasında kendisini koruyan polislerin kaçtığını söylediler. 
     El Sababi'nin ölümüne yol açtığı kişilerin yakınları tarafından öldürüldüğü belirtildi. 
     Batı Şeria'daki Nablus kenti yakınlarındaki Balata mülteci kampında, dün bir cipin içindeki İsrail askerini bıçaklama girişiminde bulunan bir Filistinli de öldürüldü. 
     Filistinli hastane kaynakları ve görgü tanıkları, 2 çocuk babası 24 yaşındaki Gazi Ebu Abaya'nın cipin kapısını açmaya ve İsrail askerini bıçaklamaya çalıştığı sırada vurulduğunu söylediler. 
     Hastane kaynakları, 27 yaşındaki Nidal El Amudi'nin de Gazze Şeridi'nin kuzeyindeki Dugit Yahudi yerleşim birimi yakınlarında İsrail tanklarının ateşi sonucu başından vurularak öldüğünü belirttiler. 
     
     AFARAT İLE GÖRÜŞMEYE GEÇİT YOK 
     Bu arada, İsrail ordusunun Ramallah'ta bulunan Filistin lideri Yaser Arafat ile dün görüşmek isteyen 2 üst düzey Filistinli güvenlik yetkilisine izin vermediği bildirildi. 
     Filistinli güvenlik kaynakları, Gazze Şeridi kamu güvenlik şefi Abdürrezak El Macayda ile istihbarat şefi Emin El Hindi'nin Arafat'ın Ramallah'taki karargahına sokulmadığını, bunun üzerine El Macayda ile El Hindi'nin Gazze'ye dönmek zorunda kaldığını belirttiler. 
     
     BATI ŞERİA'DA TUTUKLAMALAR 
     İsrail askeri kaynakları, Batı Şeria'da dün düzenlenen operasyonlarda ''terörist eylemlere'' katıldığından şüphelenilen 3 Filistinlinin tutuklandığını bildirdi. 
     Operasyonlar ve tutuklamaların Tulkarim, Ramallah ve El Halil'de yapıldığı, Cenin'de bir İsrail aracına ateş açıldığı, olayda ölen ya da yaralanan olmadığı belirtildi. 
     





</TEXT>
</DOC>
