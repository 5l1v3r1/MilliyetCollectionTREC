<DOC>
<DOCNO> 50516 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/04/yasam/yas01.html </URL>
<DATE> 2001/11/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Çiçeğim olmadan nasıl yaşayacağım ’ 
</HEADLINE>
<TEXT>

Avcılar’daki evinde şüpheli şekilde ölü bulunan genç Açelya’nın sevgilisi ilk kez konuştu "Çiçeğimi kaybettim ben. Hiçbir önemli sorunu yoktu, intihar etmiş olamaz" 
     AYTEN GÖRGÜN İstanbul 

     Geçtiğimiz hafta Avcılar’daki evinde şüpheli şekilde ölü bulunan Açelya Alkan’ın sözlüsü Emrah S. sevgilisinin mezarından ayrılmıyor. Arkadaşları ve ailesinin intihar etmesinden korktuklarını söyledikleri Emrah’ın dudaklarından dökülen tek sözcük ise "Ben Açelyasız nasıl yaşarım " oluyor. 
     Açelya ile yaşadıklarının gözünün önünden gitmediğini söyleyen Emrah gözyaşı dökerken şunları söylüyor "Birlikte sahilde yürürdük. Açelya alışveriş yapmayı çok severdi. Her şeyi birlikte yapardık." 
     
     O gün bana kızmıştı’ 
     Açelya’nın sesini son kez, olay günü saat 13.45'te duyduğunu ve ondan habersiz arkadaşlarıyla balığa çıktığı için Açelya’nın kendisine çok kızdığını söyleyen Emrah, "Bana bir şans daha verseler Açelyamı hiç yanımdan ayırmazdım. Çiçeğimi kaybettim ben" diyor. 
     Sözlüsünün kesinlikle cinayete kurban gittiğini iddia eden Emrah kuşkularını şöyle dile getiriyor "Açelyam intihar etmiş olamaz. Tanımadığımız biri kadın iki kişi birkaç aydır Açelya'yı cep telefonundan arayıp rahatsız ediyorlardı. Son günlerde aramalarını sıklaştırmışlardı. Telefonu ben açtığımda benimle konuşmuyorlar yüzüme kapatıyorlardı. Açelya bu yüzden cep telefonunun numarasını değiştirmek istediğini söylemişti." 
     
     Evlenmeyi düşünüyorduk’ 
     Emrah, Açelya'nın en yakın arkadaşı Gülşah’ın sözlüsü için "Bunalımdaydı, intihar etmiştir" demesine de anlam veremiyor ve şunları söylüyor "Açelya'nın hiçbir sorunu yoktu. Anne babası ona tapıyordu. Zaman zaman darılıp barışsak da birbirimizi deli gibi seviyorduk. Evlenmeyi düşünüyorduk. Sadece bugünlerde üniversite sınavlarına hazırlık onu sıkmıştı, o kadar." 
     Bundan bir buçuk yıl önce Açelya'nın karşı komşusunun kızı Fercan’ın vasıtasıyla tanışan iki genç altı ay sonra kendi aralarında yüzük takıp sözlendiler. 
     Açelya’nın parmağından hiç çıkarmadığı gümüş söz yüzüğü, ajandası ve Emrah ile birlikte çektirdikleri fotoğraflar, tüm aramalara rağmen bulunamadı. 
     



 YAŞAM 





















</TEXT>
</DOC>
