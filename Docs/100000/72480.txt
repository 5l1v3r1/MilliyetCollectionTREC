<DOC>
<DOCNO> 72480 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/14/spor/spo05a.html </URL>
<DATE> 2002/03/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Türk, Öget, çalış 
</HEADLINE>
<TEXT>

Futbolda Dünya Kupası’na gidiyoruz, ama hakem götüremiyoruz. Basketbolda da Dünya Şampiyonası’na katılıyoruz, hem de ilk kez hakemimizle birlikte yer alıyoruz 
     NECMİ KEPÇETUTAN 

     İlke imza atacak 
     HAKEMLİK hayatında birçok ilke imza attı Memduh Öget. Türkiye Ligi’nde en kritik maçlarda akla önce O geldi. Bayanlar Avrupa Şampiyonası final maçında görev yapan ilk Türk oldu. Bugünlerde kariyerinde bir ilke daha imza atacak olmanın mutluluğu içinde. Basketbol Milli Takımı’nın ilk kez katılacağı Dünya Şampiyonası’nda, ismen davet edilerek düdük çalacak ilk Türk hakemi olmanın heyecanını yaşıyor. Dünya Şampiyonası’nda görev aldığını önce Yunanlı arkadaşından öğrenmiş Öget, "Dünyalar benim oldu "diyor. 
     
     "Para kazanıyoruz" 
     1977’DE hakemliğe başlayan Öget şunları söylüyor "6 - 7 yıl öncesine kadar hakemlik hobiydi bizim için. Otobüslerle maça gider, dönerdik. Aldığımız para taksiye yetmezdi. Son yıllarda düzeldi. Bu sezon ULEB’de maç yönetmeye başladığımda para kazanmaya başladım. Finallerde görev alacak olmam kariyerimin en önemli olayı. Ama hiçbir zaman yeterli görmem. Milli Takım finallere kaldığı için bir Türk hakemi mutlaka gidecekti. Sevindirici olan ULEB’de maç yönetmeme rağmen FIBA tarafından ismen davet edilmem" 
     
     "Futboldan ilerdeyiz" 
     ÖGET, buralara tırnaklarıyla kazıyarak geldiğini de ekliyor ve devam ediyor "Hiç amcam, dayım olmadı. Bu görev 25 yıllık emeğimin karşılığı oldu bir anlamda. Basketbol hakemliği, futboldan çok ileride Türkiye’de. Aldığımız görevler bunun kanıtı. Futbola baktığımızda bizim kadar üst düzey görev almadıklarını görüyoruz. Bu onların kötü olduğunu göstermez. Futbol hakemliği Türkiye’de yapılacak en son iş. Çünkü herkes futbolu biliyor. Basketbolu da herkes biliyor, ama saygı, sevgi, dostluk kültür daha üst düzeyde." 
     



 SPOR 

























</TEXT>
</DOC>
