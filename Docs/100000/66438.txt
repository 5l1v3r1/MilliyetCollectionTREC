<DOC>
<DOCNO> 66438 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/07/son/sonspo08.html </URL>
<DATE> 2002/02/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Kupadan elenen Gaziantepspor lige döndü 
</HEADLINE>
<TEXT>

     Türkiye Kupası çeyrek final maçında Beşiktaş'a elenen Gaziantepspor'da, umduğunu bulamamanın üzüntüsü ve şaşkınlığı birlikte yaşanıyor. 
     Erken final olarak değerlendirilen Beşiktaş maçında, savunma hataları ile sahadan yenik ayrılan kırmızı-siyahlı ekip, kentte hayal kırıklığı yarattı. 
     Teknik direktör Samet Aybaba, yaptığı açıklamada, Türkiye Kupası'nı almayı çok istediklerini, futbolcuların canla başla mücadele etmelerine karşın sahadan yenik ayrıldıklarını söyledi. 
     Beşiktaş maçına iyi başlamalarına karşın, hatalar da yaptıklarının ifade eden Aybaba, ''Futbolcularım, hatalar yapmış olmalarına karşın çok hırslı ve istekli oynadılar. Ancak, şans da bizden yana değildi. 
     Hakemin yanlış kararları da yenilgimize zemin hazırladı. Çok üzgünüz, çok önemli bir fırsatı kaçırmış olduk'' diye konuştu. 
     Beşiktaş'a yenilerek kupadan elendiklerini, şimdi Çaykur Rizespor maçını düşündüklerini ifade eden Aybaba, şöyle konuştu 
     ''Futbolda, her türlü sonuca katlanmak gerekir. Beşiktaş maçının şokunu üzerimizden atmak ve ligi düşünmek zorundayız. Önümüzde çok zorlu bir maç var. Deplasmanda karşılaşacağımız Çaykur Rizespor iyi bir ekip. Sahaya galibiyet için çıkacaklar. Gaziantepspor'un ligde büyük hedefleri var. İlk dörde germek için mücadele eden bir ekibiz. 
     Puan kaybetmeye tahammülümüz yok. Tüm hesaplarımız galibiyete yönelik.'' 
     






</TEXT>
</DOC>
