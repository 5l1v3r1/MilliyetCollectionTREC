<DOC>
<DOCNO> 54751 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/29/son/sonspo07.html </URL>
<DATE> 2001/11/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Trabzonspor "Türkiye Kupası'na önem veriyoruz..." 
</HEADLINE>
<TEXT>

     Trabzonspor'da, İstanbul Büyükşehir Belediyesi'ni deplasmanda 2-1 yenerek, Türkiye Kupası'nda 4. tura yükselmenin sevinci yaşanıyor. 
     Kulüp başkan yardımcısı Ahmet Ağaoğlu, İstanbul Büyükşehir Belediyesi karşısında sakat oyuncuların fazla oluşu ve saha zeminin bozuk olması nedeniyle sıkıntı çektiklerini belirterek, ''Ancak önemli olan turu geçmekti. Bunu da başardık. Türkiye Kupası'na önem veriyoruz ve kupa şampiyonluğunu hedefliyoruz'' dedi. 
     İkinci lig takımlarının Türkiye Kupası'na çok iyi motive olduklarını da ifade eden Ağaoğlu, ''İngiltere'de, İtalya'da bunun örnekleri var. İkinci lig ekiplerine karşı kupa maçları çok zorlu geçer. İstanbul Büyükşehir Belediyesi de maça iyi motive oldu. Saha da çok bozuk olunca maç daha da zorlu geçti'' diye konuştu. 
     
     "Briegel ile umutluyuz" 
     Ahmet Ağaoğlu, Brigel yönetiminde Trabzonspor'un uzun vadede başarılı olacağına inandığını söyledi. 
     Briegel'e her yönüyle güvenerek, takımı teslim ettiklerini de ifade eden Ağaoğlu, şöyle devam etti 
     ''Briegel kendini oyuncusuna sevdiren bir teknik adam. Takımda forma giymeyen oyuncular dahi onu seviyor. Kısa sürede takımla bütünleşti. Genç oyunculara büyük önem veriyor. Dünkü karşılaşmada altyapıdan gelen 6 oyuncumuz forma giydi. Briegel yönetiminde, 3 resmi maçta, 2 galibiyet, 1 beraberlik elde ettik. Herşey pozitif yönde ilerliyor. Briegel ile ilerisi için umutluyuz.'' 
     
     Malatyaspor maçı 
     Malatyaspor ile hafta sonunda yapacakları karşılaşmanın her iki takım için de zor geçeceğini tahmin ettiğini dile getiren Ağaoğlu, şunları söyledi 
     ''Malatyaspor'un ligdeki yeri, oynadığı futbolun bir göstergesi değil. Son haftalarda Malatyaspor çıkış içinde. Dolayısıyla çok zor maç olacağını düşünüyoruz. Kazanmak için elimizden gelen tüm gücümüzü ortaya koyacağız. Kazanmak zorundayız. 3 puanı alan taraf olmak istiyoruz.'' 
     
     Brezilyalılar konusu 
     Ağaoğlu, bordo-mavili takımda forma giyen 3 Brezilyalı oyuncunun kulüp yöneticilerinin, yarın bonservis bedellerindeki ödeme sorunu nedeniyle Türkiye'ye gelmesini beklediklerini belirtti. Ağaoğlu, ''Ancak yarın gelmedikleri takdirde, gerekirse biz dahi oraya gidebiliriz. Zorluk çıkarıyorlar, ancak bizim amacımız bu sorunu çözmek. Kulübün menfaatleri doğrultusunda ne gerekiyorsa, hepsini yerine getireceğiz'' diyerek sözlerine tamamladı. 
     






</TEXT>
</DOC>
