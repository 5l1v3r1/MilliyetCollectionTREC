<DOC>
<DOCNO> 65838 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/04/son/sondun18.html </URL>
<DATE> 2002/02/04/ </DATE>
<TIME>  </TIME>
<AUTHOR>  </AUTHOR>
<HEADLINE>
AB ile ABD arasında İran gerginliği büyüyor... 
</HEADLINE>
<TEXT>

     ABD'nin İran'a yönelik eleştiri ve ithamlarının arttığı bir dönemde, AB'nin Tahran ile ilişkilerini ''ayakta tutmaya çalışması'', ABD ile AB arasında gerginliğe neden oluyor. 
     AB Komisyonu sözcüsü Gunnard Wiegard, günlük olağan basın toplantısı sırasında gazetecilerin sorularını yanıtlarken, AB ile ABD arasındaki görüş ayrılıkları hakkında şunları söyledi 
     ''İran'a yönelik ABD kaynaklı tehditler konusunda AB'nin tavrının ne olduğunu söyleyebilecek durumda değilim. Bu konuda, bugünkü aşamada, AB'nin belirlenmiş bir tavrı yoktur. Geçen hafta da belirttiğimiz gibi, AB, insan hakları, terörizmle mücadele ve kitle imha silahlarının yayılması gibi konularda, ABD'nin İran konusunda 
     endişelerini ve hedeflerini paylaşmaktadır. Bizim paylaşmadığımız, bu hedeflere ulaşmak için öngörülen politikadır. Biz yakınlaşma ve uzlaşma arayışlarının, bu hedeflere ulaşılabilmesi açısından bir işe yarayabileceğini düşünüyoruz.'' İran ile ekonomik işbirliği anlaşması arayışlarını, ''AB Konseyi'nden onay çıkarsa'' başlatabileceklerini, yürütme organı olan Komisyon'un, karar organı Konsey'den bu girişimi başlatmak için ''yeşil ışık'' beklediğini anlatan sözcü, ''Bizim bir İran politikamız var, bu politikayı sürdürüyoruz'' dedi. Sözcü, AB Komisyonu'nun dış ilikilerden sorumlu üyesi Chris Patten'ın, ''bir ülkeye tavır değiştirtmek isteniyorsa, o ülke ile diyalog kurmak gerektiğini'' savunduğunu söyledi. Komisyon sözcüsü, George Bush'un İran, Irak ve Kuzey Kore'yi işaret ederek, ''şeytan üçgeni'' nitelendirmesinde bulunması yaklaşımının, AB Dönem Başkanlığı, Patten ve AB Yüksek Temsilcisi Javier Solana tarafından ''paylaşılmadığını'' belirtti. Sözcü, bir gazetecinin, ''Terör örgütü El Kaide'nin üyelerinin İran'da bulunduğuna ilişkin ithamlar var'' sözlerini, ''Bu ithamları yorumlamak istemiyorum'' diye yanıtladı. AB Dönem Başkanı İspanya'nın Dışişleri Bakanı Josep Pique, İran konusunda, ''Başkan Bush'un açıklamalarına saygı göstereceklerini, bunları dikkate alacaklarını, ancak bu açıklamalardan bağımsız hareket edeceklerini'' söylemişti. İran ile diyaloğu güçlendirme amaçlı arayışları çerçevesinde, AB Tahran'dan ''insan haklarına saygı, terörizmle mücadeleye destek, kitle imha silahları konusunda saydamlık'' da istiyor, ancak bu yaklaşım ve talepler, Tahran rejiminin sert tepkileriyle karşılaşıyor. AB kaynakları, Washington ile Brüksel arasında gerginliğin tırmandığını, Amerikalıların baskıyı artırdıklarını ve ellerinde somut kanıtlar olduğunu savunduklarını belirtiyor. Aynı kaynaklar, AB Konseyi'nin İran'a ilişkin tavır değişikliğine gidebileceği veya Tahran ile ilişkilerde yeni adımlar atılmasına yeşil ışık yakmayabileceği mesajı veriyor. 
     






</TEXT>
</DOC>
