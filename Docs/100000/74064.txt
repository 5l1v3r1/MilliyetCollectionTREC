<DOC>
<DOCNO> 74064 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/22/son/sontur04.html </URL>
<DATE> 2002/03/22/ </DATE>
<TIME>  </TIME>
<AUTHOR>  </AUTHOR>
<HEADLINE>
İnternette çocuk pornosu ve satanist siteler engellenecek 
</HEADLINE>
<TEXT>

     Türk Telekomünikasyon A.Ş Türk Telekom , genel ahlak ve edebe aykırı olarak internette ''çocuk pornosu ve satanizm'' gibi konuları işleyen sitelerin yayınlarını engelleyecek. 
     Türk Telekom'dan yapılan yazılı açıklamaya göre, toplumda büyük infial yaratan konularla ilgili şikayetlerin artması üzerine bu yayınları engellemek üzere bir çalışma başlatıldı. 
     Toplumsal sorumluluk bilinciyle alındığı belirtilen karar doğrultusunda, hiçbir ahlaki ve insani ölçüte sığmayan ''çocuk pornosu ve gençleri ölüme sürükleyen satanizm akımının'' internetten alınması, web sitelerinin noktasal olarak filtrelenmesiyle engellenecek. Sistem, gerekli teçhizatın montajı ve test çalışmalarının tamamlanmasının ardından devreye girecek. 
     Türk Telekom'un TTnet şebekesi üzerinden bu tür sitelere bundan böyle erişim sağlanmasını istemediği belirtilen açıklamada, bu kararın ''asla sansürcü bir yaklaşımla değil, toplumsal yarar gözeterek'' alındığı bildirildi. 
     Açıklamada, ''Bu konu ile ilgili hukuki düzenlemelerin de bir an önce hayata geçirilmesinde büyük fayda mülahaza edilmektedir. Yalnız toplumumuzda değil, dünya genelinde tepki duyulan bu tür zararlı sitelere karşı TTnet üzerinde noktasal filtrelemeye imkan tanıyacak çalışmalar tamamlanıncaya kadar hiçbir filtreleme yapılmamaktadır'' denildi. 
     






</TEXT>
</DOC>
