<DOC>
<DOCNO> 66951 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/10/son/sontur07.html </URL>
<DATE> 2002/02/10/ </DATE>
<TIME>  </TIME>
<AUTHOR>  </AUTHOR>
<HEADLINE>
PKK, yeni kampanyalar düzenlemeye hazırlanıyor 
</HEADLINE>
<TEXT>

     Terör örgütü PKK'nın "Kürtçe eğitim" kampanyasının ardından yeni kampanyalar düzenlemeye hazırlandığı bildirildi. 
     Emniyet Genel Müdürlüğü'nün hazırladığı rapora göre, terör örgütü PKK, "siyasallaşma" çabalarını yeni kampanyalarla sürdürmeyi planlıyor. 
     Terör örgütünün, üniversitelerde başlattığı "Kürtçe eğitim" kampanyasını, "Kürtçe dil eğitimi ve kursların verileceği özel dershanelerin açılması" talebiyle desteklemeyi hedeflediği tespit edildi. Terör ve istihbarat uzmanlarının hazırladığı rapora göre, bu dershanelerin açılması talebiyle öncelikle İçel ve Batman illerinde milli eğitim müdürlüklerine başvuruda bulunulacak. 
     Rapora göre, terör örgütü, bu kampanyanın ardından, "Kimliğime Kürt yazdırmak istiyorum" kampanyası başlatacak. Raporda, nüfus müdürlükleri ve mahkemelere yapılacak başvuruların yanı sıra BM Mülteciler Yüksek Komiserliği denetiminde Kuzey Irak'ta bulunan Makhmur Mülteci Kampı'ndaki örgüt mensuplarının da, Habur Sınır Kapısı'nda "kimlik başvurusu" yapmayı planladıkları belirtildi. 
     Terör örgütü mensuplarının ayrıca Adana, Diyarbakır, İçel ve İzmir'de "kimlik bildirimi"nde bulunacakları, eylemlerin Doğu ve Güneydoğu Anadolu Bölgesi'nde kitleselleştirilmesi yönünde çaba gösterecekleri saptandı. 
     






</TEXT>
</DOC>
