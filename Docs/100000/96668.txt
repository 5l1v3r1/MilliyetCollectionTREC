<DOC>
<DOCNO> 96668 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/19/ekonomi/eko07.html </URL>
<DATE> 2002/07/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkbank’ta sessiz sedasız tasfiye 
</HEADLINE>
<TEXT>

Bankayı bir yıldır kapatmak için çabalayan büyük ortak TMSF, 89 yıllık kurumun 9 Ağustos’ta yapılacak olağanüstü genel kurul toplantısında tasfiyesini isteyecek 
     TARIK YILMAZ 

     Bankacılık Düzenleme ve Denetleme Kurumu’na BDDK bağlı Tasarruf Mevduatı Sigorta Fonu’nun TMSF , 1 Temmuz 2001’den bu yana tasfiyesini istediği ancak Danıştay’a yapılan itiraz nedeniyle başaramadığı Türkbank, sessiz sedasız tasfiyeye gidiyor. Eylem takvimine göre banka 9 Ağustos’ta kapatılacak. 
     89 yıllık bankanın Genel Müdür Vekili İsmet Tuğul aracılığıyla yönetim kuruluna sunulan eylem takviminde, bankanın yönetim kurulu tarihinden, 850 ortağa ne zaman davetiye gönderileceğine kadar her ayrıntı yer aldı. Buna göre, 10 Temmuz’da yönetim kurulundan alınan kararla başlayan eylem planı, 9 Ağustos’ta genel kurulun yapılmasıyla sona eriyor. Davetiyelerin gönderilmesi işlemine ise başlandı. Ortaklara gönderilen davetiyelerde, 9 Ağustos’ta saat 10.00’da olağan genel kurul, 11.30’da da olağanüstü genel kurul toplanacağı bildirildi. 
     
     Yönetime yetki verilecek 
     Tuğul ile Genel Müdür Yardımcısı Mesut Güraylı imzalı davetiyelere göre, olağan genel kurul altı madde, olağanüstü kurul ise beş maddelik gündemle toplanacak. Olağan genel kurulda 2001 yılı mali tablolarının okunup ibra edilmesi, yönetim kurulu üyelerine Türk Ticaret Kanunu’nun ilgili maddeleri gereği işlem yapma yetkisi verilmesi maddeleri görüşülecek. 
     Olağanüstü genel kurulda ise hisselerin yüzde 85’ine sahip olan büyük ortak TMSF’nin isteği doğrultusunda bankanın tasfiyesi istenecek. Genel kurul gündemine göre, kapatılma kararı kabul edilirse tasfiye memurları belirlenecek ve TMSF’ye devredilecek kredi, takip ve dava dosyalarının devri onaya sunulacak. 
     Bu arada banka yönetimi, yıllardır banka genel müdürlüğünde yapılan genel kurul toplantısını bu yıl İstanbul Acıbadem’deki İstek Vakfı’nda yapma kararı aldı. Kararı ilgi çekici bulan banka içi kaynaklar, toplantının genel müdürlükte yapılmamasında, çalışan ve emeklilerin tasfiye kararına sert tepki gösterileceğinden duyulan kaygının rol oynadığını iddia etti. 
     
     Adım adım tasfiye takvimi 
     10 Temmuz Yönetim kurulu kararı 
     11 Temmuz İlan metni hazırlığı 
     12 Temmuz İlan için yer ayırma 
     13 - 14 Temmuz Herhangi bir işlem yok 
     15 -16 Temmuz Ticaret Sicil gazetesine ilan için 1 - 2 gün önceden müracaat etmek gerekiyor. 
     17 - 19 Temmuz Hissedarlara gönderilecek 850 iadeli taahhütlü davetiyenin hazırlanması. 
     22 Temmuz Ticaret Sicil gazetesinde ilan yayınlanıyor. 
     23 Temmuz - 6 Ağustos 15 günlük yasal ilan süresi. 
     7 Ağustos Genel kurula hazırlık 
     8 Ağustos Olabilecek en erken genel kurul toplantı tarihi. 
     9 Ağustos Genel kurul. 
     
     



 EKONOMİ 





















</TEXT>
</DOC>
