<DOC>
<DOCNO> 53320 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/21/guncel/gun19.html </URL>
<DATE> 2001/11/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Kısa... kısa... 
</HEADLINE>
<TEXT>

     Karşılıksız çek davaları askıda 
     Yargıtay Ceza Genel Kurulu, Anayasa değişikliği uyarınca "karşılıksız çek verme" suçlarına ilişkin dava dosyalarının, uyum yasası çıkarılıncaya kadar beklenilmesi yönündeki 10. Ceza Dairesi'nin görüşüne katıldı. 
     Bu durumda, Çek Yasası'nın 16. maddesinde değişiklik yapılıncaya kadar, yerel mahkemelerdeki dava dosyaları bekleyecek. 
     
     Belediyeye inat bedava yolculuk 
     Edirne Belediyesi'nin 2000'den itibaren 10 yıl boyunca terminalde yeni bir firmanın faaliyet göstermemesi kararına tepki gösteren Metro turizm şirketi, İstanbul-Edirne arasında ücret almadan yolcu taşımaya başladı. Metro Turizm Edirne Temsilcisi Ahmet Ece, bu uygulamayla terminalde oluşan tekelciliği kırmak istediklerini belirtti. 
     
     ASALA, PKK’lılara eğitim verecek 
     Terör örgütleri PKK ile ASALA arasında, teröristlerin Kuzey Irak'ta eğitilmesine ilişkin bir anlaşma imzalandı. ASALA liderlerinden Simon Zakarian, 110 PKK üyesine Kuzey Irak'ta suikast ve yakın dövüş eğitimi verilmesi konusunda terör örgütüyle anlaştı. PKK'nın Ermenistan'daki teşkilatını da yeniden yapılandırdığı belirtildi. 
     
     Kaledeki cesetler Ortaçağ’a ait’ 
     Kültür Bakanı İstemihan Talay, İçel'in Erdemli ilçesindeki tarihi Kızkalesi'nde bulunan 22 iskeletin, Ortaçağ'dan kalma olduğunun anlaşıldığını söyledi. Niğde Müzesi'nin açılışını yapan Talay, gazetecilerin sorusu üzerine Kızkalesi'ni de müzeye dönüştürmek istediklerini belirterek, "Orada bulunan mozaikleri de yerinde sergileyeceğiz" dedi. 
     
     Büyükşehir’de Kuş’ krizi 
     İstanbul Büyükşehir Belediyesi meclis üyeleri, Genel Sekreter Yardımcısı Mahmut Kuş'un müfettişlere verdiği ifadeler nedeniyle bölündü. AKP'li meclis üyeleri, Kuş hakkında işlem yapılmadığı gerekçesiyle 2002 yılı bütçe görüşmelerine katılmadı. 1 katrilyon 490 trilyon liralık bütçe, ANAP’lı ve SP’li üyelerin oylarıyla kabul edildi. 
     
     Balkan kardeşler davası ertelendi 
     Ebru ve Işık Balkan kardeşlerin Bostancı'daki evlerinde öldürülmesiyle ilgili davaya Kadıköy 2. Ağır Ceza Mahkemesi’nde dün devam edildi. İdamları istenen tutuklu sanıklar Sacettin Yıldız ve Seylan Çördük’ün hazır bulunduğu duruşma, Çördük'ün telefon kayıtlarının incelenmesi ve tanıkların dinlenmesi için ertelendi. 
     
     Huzurevinde güzellik günü 
     Bahçelievler'de Sosyal Yardımlaşma Genel Müdürlüğü'ne bağlı huzurevinde dün "güzellik günü" düzenlendi. Murat Kolukırık Güzellik Hizmetleri’nden gelen 8 kuaför, huzurevinin 170 sakininin saçlarını kesip manikür - pedikür yaptı. Gazetecilere keyifle poz veren yaşlılar, kendilerini 18’lik gençler gibi hissetiklerini söyledi. 
     



 GÜNCEL 





























</TEXT>
</DOC>
