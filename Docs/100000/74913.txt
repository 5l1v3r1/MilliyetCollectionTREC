<DOC>
<DOCNO> 74913 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/27/son/soneko14.html </URL>
<DATE> 2002/03/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Ecevit, ekonomistlerle ters düştü ''Küçülmeyi sindiremiyorum'' 
</HEADLINE>
<TEXT>

     Başbakan Bülent Ecevit, bazı çevrelerin hızlı büyümenin enflasyonu da hızlandıracağından kaygı duyduklarını, kendisinin bu kaygıya katılmadığını belirterek, ''Büyümek Türk milletini hakkıdır. Kabına sığmayan bir ulustur Türk ulusu. Onun için küçülmeyi içime sindiremiyorum'' dedi. 
     ''Yarının Kurulması-Hedef 2023'' sloganlı Forum İstanbul Yüzyıl Konferansı'nda konuşan Ecevit, bankacılık alanında ilk kez köklü reformlar yapıldığını, rantiyeciliğin ve soygunculuğun bankacılıktaki kaynaklarına karşı etkili önlemler alınmaya başladığını bildirdi. 
     Mali sektöre olan borçların yeniden yapılandırılmasına ilişkin bir yasa çıkarılarak, bankacılık sektörünün güçlenmesi, hem de üreten sektöre kaynak aktarma olanağı sağlandığını anlatan Ecevit, ''Bu konudaki işlemlerin hızlandırılmasına ihtiyaç var. Bunun takipçisi olacağım'' diye konuştu. 
     Kamu bankalarının yeniden yapılandırılması ve özelleştirilmeye hazırlanması için de çalışmalar yürütüldüğünü, kapsamlı bir sosyal güvenlik reformu yapıldığını, işsizlik sigortasının getirildiğini anlatan Ecevit, iletişim sektöründe de reform yapıldığını, eğitim alanında atılımlar gerçekleştirildiğini söyledi. 
     Bu gelişmelerin yanı sıra bazı olumsuzlukların da yaşandığını, bunlardan birinin ekonomideki küçülme olduğunu bildiren Ecevit, şunları söyledi 
     ''Geçen yıl bu küçülme bildiğiniz gibi kaygı verici ölçülere ulaştı. Yüzde eksi 8.5 gibi bir olumsuz düzeye ulaştı. Bu yüzden yatırımlarda maliyet yükseliyor, bürokratik ve yönetsel engeller daha çok ileri gidiyor ve kayıtdışına çıkışları, başka ülkelere yatırım için kayışları da teşvik etmiş oluyor. Bu olumsuzlukları önlemek ve üreten ekonomiyi canlandırmak için büyüme gereklidir. Ve girişimciliği özendirmek gereklidir. Ama, bazı çevreler hızlı büyümenin enflasyonu da hızlandıracağından kaygı duyuyorlar. Ben bu kaygıya katılmıyorum. 
     Büyümek Türk milletinin hakkıdır. Kabına sığamayan bir ulustur Türk ulusu. Onun için küçülmeyi içime sindiremiyorum. Enflasyonist akımlara olabildiğince engel olarak, fırsat vermeksizin büyümeyi hızlandırmanın zorunlu olduğuna inanıyorum. Büyümekten, kendi toplumumuzun gücünden korkmamalıyız. Yeter ki, büyüme finansman açısından sağlam kaynaklara dayansın. Büyüme kamu harcamalarında tutumlu davransın. Yeter ki, devlet ve bankalar üretime gerekli desteği sağlasın. Yeter ki, bankacılık sistemi sağlıklı işlesin. 
     Henüz, yeterince sağlıklı işlemeye başladığını söyleyebilecek durumda değiliz. Ama, o yönde bazı adımlar atıldı.'' 
     
     TL'nin değer kazanması 

     Başbakan Bülent Ecevit, Türk Lirası'nın TL değer kazanmaya başlamasının ekonomimizin güçlenmeye başladığının göstergelerinden birisi olduğunu vurgulayarak, konuşmasını şöyle sürdürdü 
     ''Ama, bir yandan da paramızın değer kazanmasının dış satımımızı güçleştireceği öne sürülüyor ve bir kaygı konusu olarak belirtiliyor. 
     Oysa, bence dış satımımızın artması çok büyük bir önem taşımaktadır. 
     Ve dış satımın artması üretimi de canlandırmaktadır. Ama, dış satımın artması için ille paramızın değerini çok düşük tutmak gerektiğine inanmıyorum. Dış satımımızı artırmak için kanımca başka yollar da bulunabilir. Örneğin, vergi kolaylıkları sağlanabilir. Dış satımcılara başka devlet destekleri sağlanabilir. Kredi kolaylıkları sağlanabilir. 
     Bazı girdi fiyatları düşürülebilir. Dış satımı artırmak için ille, paramızın değerini düşürmek gerekmez kanısındayım.'' Üretimi artırmak için tüketimi de desteklemek gerektiğine işaret eden Ecevit, ''Tüketimi artırmanın sağlıklı bir yolu da girişimcilerimizi yüksek kar yerine sürümden kazanmaya alıştırmaktır'' dedi. 
     Geçen yıl düzenlenen indirim kampanyalarını hatırlatan Ecevit, bu alışkanlığın iş aleminde yerleşeceğini umduğunu söyledi. 
     






</TEXT>
</DOC>
