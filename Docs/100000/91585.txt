<DOC>
<DOCNO> 91585 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/23/son/sonspo05.html </URL>
<DATE> 2002/06/23/ </DATE>
<TIME>  </TIME>
<AUTHOR>  </AUTHOR>
<HEADLINE>
A Milli Takım'ın başarısı Çin basınında... 
</HEADLINE>
<TEXT>

     Çin basını, Türkiye'nin, 17. Dünya Kupası'nın çeyrek finalinde Senegal'i 1-0 yenerek yarı finale çıkmasına geniş yer ayırdı. 
     Pekin Gençlik Günlüğü Gazetesi, ''1-0, Bir Fırsat Türkiye İçin Yeter'' diye başlık attı. 
     Gazetede yer alan yorumlarda, şu ifadelere yer verildi 
     ''Afrika takımı kalesi önünde ay yıldızlı takım gol fırsatlarını çok cömertçe kaçırdı. Sonunda fırsatları heba etmeyi durdurdu. Bir fırsat Türkiye için yetti.'' Yorum, daha sonra şöyle devam ediyor 
     ''Teknik direktör Şenol Güneş'in İlhan Mansız'ı adeta sahada uyurgezer olan Hakan Şükür'ün yerine oyuna alması kesinlikle çok doğru bir karardı. Şenol Güneş, bu kararıyla gurur duyabilir. Çünkü İlhan Mansız, Türk Milli Takımı'nı Dünya Kupası yarı finaline götürerek tarihi bir görev yaptı. Türkiye ve Senegal, 90 dakika boyunca hücum ve savunmada çok hızlı idi, ancak iki takım sanki bulaşıcı hastalığa yakalanmış gibi gol fırsatlarını kaçırdı. 
     İkinci devrede sabrı taşan Şenol Güneş, İlhan Mansız'ı sahaya sürdü. İlhan Mansız, ruh gibi gol bölgesine girdi ve bir takımı cennet, diğerini cehenneme gönderdi.'' Chenbao Gazetesi'nin Dünya Kupası özel sayfasında da, ''İlhan Mansız, Türk Milli Takımı'nın şans yıldızıdır. Maçta çiçekler açmasına karşın meyve verilmezken, İlhan Mansız, altın golüyle Afrikalı Senegal'i yendi. Türkiye, böylece Dünya Kupası'da yarı finale çıkan son takım oldu'' ifadesi yer aldı. 
     Çin Merkezi Teleziyonu'nun CCTV yorumunda da, Türkiye-Senegal karşılaşması için, ''Turnuva boyunca keyifle izlediğimiz birkaç maçtan biriydi'' ifadesi kulanıldı. 
     





</TEXT>
</DOC>
