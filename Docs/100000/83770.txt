<DOC>
<DOCNO> 83770 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/13/son/sonspo19.html </URL>
<DATE> 2002/05/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Brezilya Milli Takımı'nı Devlet Başkanı uğurladı 
</HEADLINE>
<TEXT>

     17. Dünya Kupası finallerinde 
     Türkiye'nin grubundaki rakiplerinden Brezilya, erzak yüklü uçakla ve Brezilya Devlet Başkanı Fernando Henrique Cardoso'nun şans dilekleriyle ülkeden ayrıldı. 
     Devlet başkanı Fernando Cardoso, 170 milyon Brezilyalı'nın desteklediği milli takıma finallerde bol şans dilediğini açıkladı. 
     Brezilya Futbol Konfederasyonu CBF da milli takım kafilesinin beraberinde 140 kilo ağırlığında ülkeye özgü gıdalar götürdüğünü bildirdi. 
     Başkent Rio De Janerio'dan hareketten önce açıklama yapan teknik menejer Antonio Lopes, insanların çoğuna katılmadığını belirterek, ''1970'te ve 1994'te de kimse takıma inanmıyordu ama biz Dünya Şampiyonu olarak döndük'' diye konuştu. 
     Brezilya halkı, daha öncekilerin tersine 2002 Dünya Kupası'na oldukça ilgisiz görünüyor. Buna milli takımın son maçlarda aldığı kötü sonuçlar, ülkede sporda yaşanan skandallar ve şampiyonadaki maçların Brezilya saatine göre çok geç zamanlara rastlaması neden olarak gösteriliyor. 
     Milli takımı da kamp yaptığı yer olan Sao Paulo'dan 500, başkent Rio De Jenario'dan da 100'den az taraftarın uğurladığı belirtiliyor. 
     Brezilya Milli Takımı önce İspanya'nın Barcelona kentine gidecek ve burada 1 hafta kamp yapıp bir hazırlık maçı oynayacak. 
     Brezilyalılar daha sonra Kuala Lumpur'a geçerek 25 Mayıs'ta Malezya ile bir hazırlık maçı yapacak ve 27 Mayıs'ta Dünya Kupası'nın ev sahiplerinden Güney Kore'ye gidecek. 
     Brezilya, C grubunda ilk maçını Türkiye ile oynadıktan sonra Çin ve Kosta Rika ile karşılaşacak. 
     Brezilya Milli Takımı'nın ünlü forveti Barcelona'lı Rivaldo'nun dizindeki sakatlığının sürdüğü ve bu futbolcunun maçlarda yer almasının şüpheli olduğu belirtildi. 
     





</TEXT>
</DOC>
