<DOC>
<DOCNO> 53804 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/24/dunya/dun03.html </URL>
<DATE> 2001/11/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Kapalı kapılar ardında Kıbrıs 
</HEADLINE>
<TEXT>

Kıbrıs sorunu TBMM Genel Kurulu'nda gizli oturumda ele alındı. 'Devlet sırrı' sayılan tutanaklar 10 yıl sonra açıklanabilecek 
     ANKARA Milliyet 

     TBMM Genel Kurulu, Bağımsız İstanbul Milletvekili Mehmet Ali İrtemçelik ve arkadaşları tarafından verilen önerge doğrultusunda, Kıbrıs sorununu kapalı oturumda ele aldı. 
     TBMM İçtüzüğü'nün 70 ve 71. maddelerine göre, "devlet sırrı" olarak kabul edilen görüşmelerin "gizli" kalabilmesi için oturum öncesinde güvenlik güçleri yoğun mesai yaptı. Güvenlik görevlileri milletvekili sıraları ve localardaki yüzlerce koltuğu tek tek kontrol etti. Salonda bir dinleme ya da ses kayıt cihazı olup olmadığını araştıran güvenlik görevlileri, özel cihazlarla uzaktan kumanda ya da ses kaydı yapabilen gelişmiş teknoloji ürünü cihazlar bulunup bulunmadığını araştırdı. 
     Kulislere ve Genel Kurul Salonu'na çıkan tüm koridorların kapıları kapatılırken merdiven başlarına güvenlik görevlileri yerleştirildi. Genel Kurul Salonu yanındaki bürolar da boşaltıldı. Gazetecilerin bir bölümü "komşu bürolarda" mesai yapmak zorunda kaldı. 
     
     Gizlilik yemini 
     İçtüzük'ün 70. maddesine göre, devlet sırrı sayılan görüşmelerin tutanakları ancak katip üye olan vekiller ya da yeminli stenograflarca tutulabiliyor. Dünkü oturumda "Görüşmelerin içeriğini açıklamayacağına dair yemin eden" stenograflar görüşmeleri kayıt altına aldı. Kayıtlar yine kapalı bir oturumda tutanak özeti okunmasıyla birlikte bir zarfa konulup mühürlendikten sonra Meclis arşivine kaldırılacak. Tutanaklar 10 yıl sonra açıklanabilecek. Genel Kurul bu sürenin öne ya da ileriye bırakılmasına izin verebilecek. 
     
     Sessiz tanıklar işbaşında 
     İçtüzük uyarınca gizli oturuma bakanlar ve milletvekilleriyle yeminli stenograflar dışında kimse alınmadı. 
     Genel Kurul, 1949'dan bu yana Kıbrıs konusunu 10. kez gizli oturumda ele almış oldu. Bunlardan Kıbrıs Barış Harekatı'nın hemen ardından 18 Temmuz 1974'te yapılan son kapalı oturuma ilişkin gizli tutanaklar açıklandı. 
     Meclis'te yine 1949'dan beri değişik konulara ilişkin toplam 42 kapalı oturum yapıldı. Oturumlardan üçünün tutanakları açıklanırken 39'u hala mühürlü olarak arşivlerde bekliyor. 
     TBMM'deki kapalı oturum tutanaklarından 1959'da Dışişleri Komisyonu'ndaki Kıbrıs'a ilişkin kapalı oturumun yanı sıra 1958'de Dışişleri Bakanlığı bütçesinin komisyondaki görüşmelerine ilişkin kapalı oturum tutanakları da yer alıyor. Bu tutanakların da kapalılık durumu devam ediyor. 
     21. yasama döneminde 2 Haziran 2000'de Rusya Federasyonu ile Mavi Akım Projesi hakkında kapalı oturum yapılmıştı. 
     
Sağır - dilsiz kavaslar      Gizli oturumda milletvekillerinin notlarını iletme ya da diğer talepler için "sağır - dilsiz" kavaslar görevlendirildi. Hatice Çörten ve İzzet Bozkurt, tarihi toplantının sessiz tanıklığını yaptı. 
     



 DÜNYA 













</TEXT>
</DOC>
