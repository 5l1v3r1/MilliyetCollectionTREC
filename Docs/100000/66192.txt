<DOC>
<DOCNO> 66192 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/06/son/sondun06.html </URL>
<DATE> 2002/02/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Karzai "ABD'nin hataları masum insanların hayatına maloldu" 
</HEADLINE>
<TEXT>

     Afganistan'ın geçici hükümetinin Başbakanı Hamid Karzai, ABD'nin güney Afganistan'daki operasyonları sırasında yaptığı hataların masum insanların hayatına malolduğunu söyledi. 
     Washington Post gazetesine konuşan Karzai, Amerikalıların, saldırıların en az birinde bile bile hata yaptıklarını kabul ettiğini belirterek, bazı saldırılarda ise hatalarından dolayı özür dilediklerini ve bu hatalar nedeniyle mali yardım yaptıklarını bildirdi. 
     Karzai, geçen ay Hazar Kadam köyünde 18 kişinin ölümüyle sonuçlanan saldırıda, ''insanların talihsiz biçimde, yanlış bir zamanda hareket etmeleri nedeniyle öldüklerini'' ifade etti. 
     Washington Post'daki açıklamalarıyla Amerikalı askerleri incitmekten kaçındığı görülen Karzai, ''Bu gibi olaylar, ne Amerikalı askerlerle ne de yerel güçlerle bağlantılı, sadece insanların yanlış zamanda talihsiz hareketlerinden kaynaklandı'' dedi. 
     Karzai, Aralık ayında Host kentinde Amerikan savaş uçaklarının saldırısına uğrayan araçlarda ise başkent Kabil'deki yemin töreni için gelen aşiret büyüklerinin olduğunu söyledi. 
     Gazete, 12 kişinin öldüğü bu saldırının, birbirine düşman aşiret komutanlarının Amerikan güçlerine yanlış istihbarat vermeleri nedeniyle düzenlenmiş olabileceğini yazdı. 
     Washington Post, Afganistan'ın liderliği için Amerika'nın büyük desteğini alan Karzai'nin, şimdi de ülkesinde Amerika'nın yaptığı hatalara aldırmadığı gerekçesiyle baskılara maruz kalacağını kaydetti. 
     






</TEXT>
</DOC>
