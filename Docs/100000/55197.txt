<DOC>
<DOCNO> 55197 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/02/son/sondun23.html </URL>
<DATE> 2001/12/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Papandreu "Kıbrıs'ta BM çözümü Türk-Yunan ilişkilerinin yararına" 
</HEADLINE>
<TEXT>

     Yunanistan Dışişleri Bakanı Yorgo Papandreu, Kıbrıs'ta BM kararları çerçevesinde bir çözüm sağlanmasının, Yunanistan'ın Türkiye ilişkilerinde barış ve işbirliği içeren yeni bir dönemin başlamasında kesin rol oynayacağını belirtti. 
     Papandreu, Girit'in Hanya kentinde Elefterios Venizelos anısına düzenlenen törende yaptığı konuşmada, Türk-Yunan ilişkileri ve Kıbrıs konusuna da değindi. 
     Kıbrıs konusunun Yunanistan'ın Türkiye ile ilişkilerini önemli derecede etkilediğini belirterek, adada BM kararları çerçevesinde bir çözüm arzuladıklarını ifade eden Papandreu, ''Kıbrıs sorununun BM kararları çerçevesinde çözümlenmesinin, Yunanistan'ın Türkiye ile ilişkilerinde yeni bir barış ve işbirliği döneminin inşa edilmesine kesin katkısı olacaktır'' dedi. 
     Yunanistan'ın dış politikasındaki hedefin, Kıbrıs sorununun çözümünde öncelikli olarak, Türkiye ile ilişkilerinde barış ve işbirliğine dayalı ortak hedefler içeren yeni bir çerçeve oluşturmak olduğunu kaydeden Papandreu, Yunan hükümetinin Kıbrıs sorununu uluslararası alanda gündeme getirmekle bu konuya hareketlilik kazandırmayı amaçladığını belirtti. 
     






</TEXT>
</DOC>
