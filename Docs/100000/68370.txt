<DOC>
<DOCNO> 68370 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/19/guncel/gun07.html </URL>
<DATE> 2002/02/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Yine töre mi 
</HEADLINE>
<TEXT>

Her yıl Tokat’tan ziyarete gelirdi, bu defa cinayet için İstanbul’daydı. Öz annesini bıçaklayarak öldüren 14 yaşındaki İ.K., geriye gözü yaşlı iki kardeş ve cevapsız sorular bıraktı... 
     İSTANBUL Milliyet 

     Küçükçekmece’de 14 yaşındaki bir çocuk, öz annesini öldürdü. Cinayetten sonra akrabalarının evine giden ve olayı anlatan çocuk, polise teslim edildi. 
     Yeşilova Mahallesi’nde oturan anne Saliha Öztürk, Tokat’tan her yıl ziyaretine gelen ilk eşinden olan oğlu İ.K’yı karşılamak için hazırlandı. Yarıyıl tatili için gelen oğlunu hasretle bekleyen anne Öztürk, yanına bir de hediye cep telefonu aldı. 
     Otogarda oğlunu karşılayan Öztürk, cep telefonunu verdikten sonra evine getirdi. Üvey babasından olan diğer kardeşleri Mustafa 7 ve Burcu 3 ile tanışan İ.K., bir süre sonra yanında getirdiği bıçağı çıkartarak annesine rastgele sapladı. Kanlar içerisinde kalan talihsiz kadın komşuları tarafından kaldırıldığı Özel Cennet Doğan Hastanesi’nde doktorların müdahalesine rağmen kurtarılamadı. 
     
     Akrabaları polis çağırdı 
     Olaydan sonra Fatih’te oturan akrabalarının yanına giderek cinayeti anlatan İ.K.’nın üzerine kapıyı kilitleyen akrabaları daha sonra polise haber verdi. Polisler tarafından alınan İ.K. ifadesi alınmak üzere karakola götürüldü. 
     Anne Öztürk’ün memleketi Tokat’ta 8 yıl önce ölen kocasından sonra töre gereği kayınbiraderi ile evlendirilmek istendiği ileri sürüldü. İstanbul’a yerleşen ve Salih Öztürk ile evlenen Öztürk’ün bu evlilikten iki çocuğu daha dünyaya geldi. 
     



 GÜNCEL 






















</TEXT>
</DOC>
