<DOC>
<DOCNO> 92697 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/28/son/sontur10.html </URL>
<DATE> 2002/06/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Egebank Davası'nın Ağır Ceza'da görülmesine başlandı 
</HEADLINE>
<TEXT>

     Tasarruf Mevduatı Sigorta Fonu'na TMSF devredilen Egebank'ı, ''Teşekkül oluşturmak suretiyle sistemli ve planlı olarak 1 milyar 200 milyon dolar zarara uğrattıkları'' öne sürülen, bankanın eski sahibi Yahya Murat Demirel'in de aralarında bulunduğu 38 sanığın yargılandığı davanın İstanbul Ağır Ceza Mahkemesi'nde görülmesine başlandı. 
     İstanbul 1. Ağır Ceza Mahkemesi'ndeki duruşmaya, tutuklu yargılanan Yahya Murat Demirel ile tutuksuz Ayşenur Demirel Esenler 
     ve Nail Keçili'nin de aralarında bulunduğu diğer bazı sanıklar katıldı. Yargılamanın yapıldığı İstanbul 1 No'lu DGM, sanıkların eylemlerinin ''cürüm işlemek amacıyla teşekkül oluşturmak'' suçunu oluşturduğunu, DGM Yasası'ndaki değişiklik uyarınca da bu suçtan yargılamanın ağır ceza mahkemelerinde yapılacağını belirterek, 1 Mart 2002 tarihinde ''görevsizlik kararı'' vermişti. Bu karar üzerine '''Egebank Davası'' dosyası, İstanbul 1. Ağır Ceza Mahkemesi'ne gönderilmişti. Dosyayı inceleyen İstanbul 1. Ağır Ceza Mahkemesi de 27 Mart 2002 tarihli ''görevsizlik kararı'' ile yargılamanın İstanbul DGM'de yapılması gerektiğini bildirmişti. Dava dosyasında yer alan sanıklardan bazıları hakkında ''4422 Sayılı Çıkar Amaçlı Suç Örgütleriyle Mücadele Kanunu'' kapsamında cezalandırılmaları istemiyle dava açıldığı hatırlatılan kararda, ''mahkemelerin bizzat görev alanlarına giren suçlar nedeniyle yapılan yargılama sırasında suç vasfının değiştiğini belirterek görevsizlik kararı vermesinin'' yerleşmiş Yargıtay içtihatlarına aykırı olduğu kaydedilmişti. Bu kararla dava dosyası, oluşan görev uyuşmazlığının giderilmesi için Yargıtay 5. Ceza Dairesi'ne gönderilmişti. Yüksek Mahkeme, davaya İstanbul 1. Ağır Ceza Mahkemesi'nin bakmasına karar vermişti. Davanın İstanbul DGM Cumhuriyet Başsavcılığı'nca hazırlanan iddianamesinde, 615 müşteki olduğu dikkate alınarak, suç tarihinde Egebank A.Ş. ve Egebank Off Shore Ltd. Şirketi'nin sahibi olan Yahya Murat Demirel'in 1890 ile 4727 yıl, bankanın Yönetim Kurulu Üyesi Ali Süha Paya, bütçe ve mali kontrolden sorumlu Müdür Yardımcısı Sevtap Arslan, Egebank Off Shore'nin kurucusu Kevin Hood, off shore şirketin Genel Müdürü Aykut Karabulut ve aynı şirketin ortağı Hüsnü Barbaros Olcay'ın 1846 ile 4615'er yıl, Demirel'in yakın arkadaşı Gökalp Baştürk'ün 1863 ile 46 yıl, Demirel'in firmalarında yönetici olan yakın arkadaşı Şaban Ayhan Tatlıgil'in de 1857 ile 4638 yıl arasında ağır hapis cezalarına çarptırılmaları isteniyor. İddianamede, aralarında işadamı Cavit Çağlar, Egebank Yönetim Kurulu üyesi Neslihan Demirel, Cenajans Grey'in sahibi Nail Keçili ve Akdeniz Turizm A.Ş'nin yöneticisi Ayşenur Demirel'in Esenler de bulunduğu diğer sanıkların da 2 ile 78 yıl arasında değişen hapis cezalarına çarptırılmaları talep ediliyor. 
     





</TEXT>
</DOC>
