<DOC>
<DOCNO> 78661 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/16/son/sondun43.html </URL>
<DATE> 2002/04/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Himalayalar'daki 44 buzul gölü taşmak üzere 
</HEADLINE>
<TEXT>

     Küresel ısınma sonucu son 20 yılda Himalayalar'da eriyen buzulların doldurduğu 44 buzul gölünün, yataklarını parçalayarak büyük felaketlere yol açabileceği bildirildi. 
     Cenevre'de düzenlediği basın toplantısıyla, yaklaşık 2 milyar kişinin yaşadığı bölgedeki tehlikeye dikkat çeken BM Çevre Programı Başkanı Klaus Töpfer, önlemler için acilen harekete geçilmesi gerektiği belirtti. 
     Töpfer'in verdiği bilgiye göre, Nepal ve Bhutan'da 1999 yılında başlatılan, 3 bin 252 buzul gölünün uydu fotoğrafları yardımıyla incelendiği çalışmanın sonuçları, Nepal'de 20 ve Bhutan'da 24 gölün, çok hızlı şekilde genişleyerek yükselmeleri nedeniyle 5 ila 10 yıla kadar yataklarını parçalayabileceklerini gösterdi. 
     Büyük çevre felaketleri olduğu kadar, onbinlerce kişinin yaşamını da tehlikeye atan bu durumun ortadan kaldırılabilmesi için 3 gölde drenaj çalışmaları başlatıldı. 
     Ancak ortalama 4 bin metre yükseklikteki göllerde önlem amacıyla yapılacak çalışmaların zor ve pahalı olduğu, her göl için 1 ile 3 milyon dolar arasında yatırım gerektiği belirtildi. 
     Töpfer, tüm bu çalışmalarda uluslararası kamuoyunun maddi desteğinin gerektiğine dikkat çekti. 
     





</TEXT>
</DOC>
