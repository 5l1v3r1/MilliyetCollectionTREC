<DOC>
<DOCNO> 55875 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/06/son/sonspo08.html </URL>
<DATE> 2001/12/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Ümit Karan "Tüm engellemelere rağmen gruptan çıkacağız" 
</HEADLINE>
<TEXT>

     Galatasaray'ın milli futbolcusu Ümit Karan, ''Hedeflerimiz bazılarının hayal bile edemeyeceği kadar büyük'' dedi. 
     Ümit Karan, Avrupa Şampiyonlar Ligi'nde FC Barcelona ile deplasmanda 2-2 berabere kaldıkları maçın ardından, internette kendisine ait ''www.umitkaran.org''da yaptığı açıklamada, tüm engellemelere rağmen Galatasaray'ın gruptan çıkacağını savundu. 
     Ümit Karan, şunları kaydetti 
     ''Bizim bu sene başı belirlediğimiz bir hedefimiz ve sloganımız vardı Hedeflerimiz bazılarının hayal bile edemeyeceği kadar büyük ... Şampiyonlar Ligi maçlarımızın tümüne bu bilinçle çıktık. 
     Nitekim bunun meyvesini de aldık ve bugünlere kadar geldik. 
     Bu kez rakibimiz dünya devi bir takım, Barcelona'ydı. Onların efsanevi 100 bin kişilik Nou Camp Stadı tribünleri tıklım tıklım doluydu. Birçok dünya devi buradan eli boş ayrılmıştı. Daha önce hiçbir Türk takımı buradan puan alamamış ve sadece toplam 3 gol atabilmişti. Bizim amacımız işte böyle bir takıma karşı hiçbir Türk takımının yapamadığını yapmak, İstanbul'da hakemin gasp ettiği puanlarımızı telafi etmekti.'' 
     
     'Hakem dengeleri bozdu' 
     Karşılaşmaya amaçlarına uygun olarak başladıklarını, FC Barcelona'nın orta sahada çoğalmasına fırsat vermediklerini anlatan Ümit Karan, şöyle devam etti 
     ''Oyun planlarını altüst ettik ve akıllı ataklarla da golleri bulduk. Ancak 2-0 öndeyken bile sonucun her an değişebileceğini, karşımızdaki rakibin neler yapabileceğini biliyorduk. İkinci yarıda rakibimiz farkı 1'e indiren golü çok erken buldu. Bu onların umudunu artırdı. Hakemin Capone'yi haksız yere atması ile güç dengeleri bozuldu ve beraberlik golünü yedik. Ancak eksik kalmamıza rağmen son dakikaya kadar galibiyet golünü kovaladık. 
     Bence Barcelona sahaya çıkarken böyle bir skoru beklemiyordu. 
     Aslında maç sonunda aldıkları 1 puana bile sevinmek zorunda kaldılar. 
     Çünkü dengeler bozulmamış olsaydı, maçın skorunun çok daha farklı olacağını onlar da biliyordu.'' 
     
     'Sami Yen cehenneminden çıkmak mucize' 
     Ümit Karan, geçmişinde başarıları bulunan ve kıtalararası taraftara sahip olan takımların desteklendiğini savunarak, her şeye rağmen Galatasaray'ın gruptan çıkacağını iddia etti. 
     Milli futbolcu, ''Tüm engellemelere rağmen Galatasaray bu gruptan çıkacaktır, bundan kimsenin endişesi olmasın. Ali Sami Yen ceheneminden rakiplerimizin çıkması mucize olacaktır'' diye görüşlerini belirtti. 
     






</TEXT>
</DOC>
