<DOC>
<DOCNO> 74077 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/22/son/sontur17.html </URL>
<DATE> 2002/03/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Dudullu'da soygun... Mutemedin 6 milyarını aldılar... 
</HEADLINE>
<TEXT>

     Ümraniye Dudullu'da, çalıştığı şirket için iki bankadan para çeken bir muhasebeci, kendisini takip eden iki kişi tarafından soyuldu. 
     Alınan bilgiye göre, Yukarı Dudullu'da çatı sistemleri üreten Boyteks firmasında muhasebecilik yapan Abdullah Uz 27 , Dudullu İMES Sanayi Sitesi'ndeki Garanti Bankası ve Pamukbank şubelerinden, yaklaşık 10 milyar lira para çekti. Daha sonra çalıştığı şirketin aracıyla şirketine gitmek üzere yola çıkan Uz, İMES Sanayi Sitesi'nden çıkarak 500 metre kadar uzaklaştı. Ancak, içinde iki kişi bulunan ve rakam grubu alınamayan ''34 ZM'' plakalı bir otomobil, Mevdudi Sokak'ta, Uz'un kullandığı otomobile arkadan çarparak durmasını sağladı. 
     Çarpışma sonrasında, Abdullah Uz'un otomobilden inmesi üzerine, iki soyguncu silah tehdidiyle bankadan çekilen paraları istedi. 
     Soyguncular otomobilden paraları aldığı sırada, Uz ile iki soyguncu arasında boğuşma yaşandı. Boğuşma sırasında, yaklaşık 3 milyar 750 milyon lira tutarında para etrafa dağılırken, soyguncular bir çantada bulunan 6 milyar lirayı alarak kaçtı. 
     Abdullah Uz, yere dağılan paraları topladıktan sonra olayı polise bildirdi. Boğuşma sırasında burnundan yaralanan Abdullah Uz, polis tarafından götürüldüğü Sevgi Tıp Merkezi'nde tedavi edildi. 
     Yetkililer, soyguncuların yakalanması için çalışmaların sürdüğünü bildirdiler. 
     






</TEXT>
</DOC>
