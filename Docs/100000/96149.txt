<DOC>
<DOCNO> 96149 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/17/dunya/dun03.html </URL>
<DATE> 2002/07/17/ </DATE>
<TIME>  </TIME>
<AUTHOR>  </AUTHOR>
<HEADLINE>
İsrail’de otobüse saldırı 7 ölü 
</HEADLINE>
<TEXT>

     DIŞ HABERLER SERVİSİ 

     Filistinli militanlar üç haftalık bir sessizliğin ardından dün yeniden harekete geçti. Batı Şeria’daki Emmanuel Yahudi yerleşim birimi yakınlarında bir otobüse düzenlenen bombalı ve silahlı saldırıda yedi kişi öldü, 10’u ağır 20 kişi yaralandı. 
     İsrail ordusu yetkilileri, yerleşim yakınında yol kenarına yerleştirilen bombanın, İsraillileri taşıyan bir otobüs geçerken patladığını ardından da otobüse ateş açıldığı bildirdi. İsrail televizyonu, yaralananlar arasında otobüs yolcularının yanı sıra patlama sırasında çevrede bulunan kişilerin de bulunduğunu belirtti. Görgü tanıkları, saldırganların 3 kişi olduğunu ve İsrail ordusuna ait üniforma giydiklerini söylediler. 
     Filistinli militanlar en son 21 Haziran’da Batı Şeria’daki bir Yahudi yerleşimi Itamar’da kalabalığın üzerine ateş açmış, beş kişiyi öldürmüştü. 
     



 DÜNYA 














</TEXT>
</DOC>
