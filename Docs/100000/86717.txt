<DOC>
<DOCNO> 86717 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/29/son/sondun04.html </URL>
<DATE> 2002/05/29/ </DATE>
<TIME>  </TIME>
<AUTHOR>  </AUTHOR>
<HEADLINE>
"Hindistan - Pakistan nükleer savaşında 8-12 milyon insan ölür" 
</HEADLINE>
<TEXT>

     Amerikan Savunma Bakanlığı İstihbarat Bürosu'nun yaptığı yeni bir analizin, Hindistan ile Pakistan arasındaki olası bir nükleer savaşta 8 ila 12 milyon kişinin ölebileceğini ortaya koyduğu bildirildi. 
     İsminin açıklanmasını istemeyen bir Amerikalı savunma yetkilisi, raporda, hem Hindistan hem de Pakistan'ın, nükleer silahlarının birçoğunu başarıyla kullanabilecekleri ve yoğun nüfuslu bölgeleri hedef alabileceklerine ihtimal verildiğini söyledi. 
     Ölü sayısına yönelik tahminlerin, kısa vadedeki can kayıplarını içerdiği, radyoaktif zerrelerin havaya yayılması sonucu uzun vadede meydana gelen ölüm vakalarını kapsamadığı belirtildi. 
     Her iki ülkedeki nükleer silahların sayısının onlarca olduğu ve 20 kilotonluk ya da bunun altında patlama kuvvetine sahip oldukları ve ABD'nin 1945'te Hiroşima'ya fırlattığı bombayla aynı sınıfta yer aldıkları kaydediliyor. 
     Her iki ülkenin ayrıca, nükleer silahlarını, Pakistan'daki F-16 uçakları ve Hindistan'daki MİG-27'ler gibi küçük savaş uçaklarıyla ya da balistik füzelerle fırlatabilecekleri belirtiliyor. 
     





</TEXT>
</DOC>
