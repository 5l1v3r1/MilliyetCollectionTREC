<DOC>
<DOCNO> 90059 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/15/son/sontur12.html </URL>
<DATE> 2002/06/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Mesut Yılmaz'dan Sezer'in önerisine yanıt... 
</HEADLINE>
<TEXT>

     ANAP Genel Başkanı ve Başbakan Yardımcısı Mesut Yılmaz, Cumhurbaşkanı Ahmet Necdet Sezer'in, ''idam krizinin, Avrupa İnsan Hakları Sözleşmesi'nin 6 No'lu Ek Protokolü ile aşılabileceği'' önerisine ilişkin olarak, 
     ''Bu öneriye evet ama protokolün onayıyla başlamamız mümkün değil. 
     Çünkü bu, hükümet kararı gerektirir'' dedi. 
     Çeşitli kuruluşları ziyaret etmek ve açılış törenlerine katılmak üzere Balıkesir'e gelen Yılmaz, Vali Utku Acun'u ziyaret ederek bilgi aldı. 
     Basına kapalı yapılan ve yaklaşık 1 saat süren ziyaretin ardından, gazetecilerin sorularını yanıtlayan Yılmaz, ''Cumhurbaşkanı Sezer'in ek protokol önerisi bir çözüm olabilir mi '' yönündeki soru üzerine, uluslararası anlaşmaların, ancak hükümet tasarısı şeklinde TBMM'ye intikal edilebileceğini söyledi. 
     Yılmaz, hükümet içinde MHP ile idam konusunda görüş ayrılıkları olduğu için, Ek Protokol'e ilişkin tasarıyı Meclis'e göndermelerinin mümkün olmadığını belirterek şöyle konuştu 
     ''Yani protokolü, onay için Meclis'e göndermemiz mümkün değil. Bu, hükümet kararını gerektiriyor. Zannediyorum, aynı amaca ulaşmak için farklı yol izlenebilir. Önce yasada değişiklik yapmak suretiyle, ölüm suçlarının kapsamı, 6. Protokol'e göre uygun olarak da daraltılır. Bu kanun yürürlüğe girdikten sonra da, hükümet kararıyla Ek Protokol de imzalanıp Meclis'in onayına gönderilebilir.'' ''Yani öneriye evet mi diyorsunuz '' yönündeki soruya Yılmaz, ''Evet ama protokolün onayıyla başlamamız mümkün değil. Çünkü bu, hükümet kararı gerektirir'' yanıtını verdi. 
     
     ''İDAM KONUSUNDAKİ TEMASLAR YOĞUNLAŞACAK'' 
     Mesut Yılmaz, ''DSP'nin, idam krizinin aşılması konusunda muhalefet partileriyle görüşmesini nasıl değerlendiriyorsunuz'' şeklindeki soru üzerine de, bu temasların önümüzdeki günlerde daha da yoğunlaşarak devam edeceğini belirterek şunları söyledi 
     ''Ben daha önce de söyledim. Avrupa Birliği üyeliği, Türkiye'de hiçbir partinin kendi meselesi olarak göremeyeceği milli bir meseledir. Partilerin bu konuda takınacakları tutum, onların küçük parti hesaplarıyla mı, yoksa büyük milli düşüncelerle mi hareket ettiğinin daha iyi anlaşılmasına neden olacaktır. Bütün partilere, bu konuda tutumlarını önümüzdeki günlerde yeniden gözden geçirmelerini öneriyorum.'' 
     
     SAMİ SELÇUK, TAKDİR ETTİĞİMİZ BİR HUKUK ADAMIDIR'' 
     Yılmaz, gazetecilerin, dün emekli olan eski Yargıtay Başkanı Sami Selçuk'un ANAP'a geçeceği yönünde basında yer alan haberleri hatırlatmaları üzerine de, ''Sami Selçuk'un, çok takdir ettikleri ve değer verdikleri bir hukuk adamı olduğunu'' kaydetti. Sami Selçuk'un Yargıtay Başkanı olarak da örnek bir profil çizdiğini ifade eden Başbakan Yardımcısı Yılmaz, ''Biz kendisiyle çalışmaktan onur duyarız. 
     Ama bu konuda şu ana kadar bir görüşmemiz olmadı. Önümüzdeki günlerde kendisiyle görüşmeyi umuyoruz. Eğer böyle bir düşüncesi varsa, biz bundan memnun oluruz'' diye konuştu. 
     Vali Utku Acun ile görüşmesine de değinen Yılmaz, kentin sorunları hakkında bilgi veren Acun'un, Balıkesir'e İstiklal Madalyası verilmesi ve Balıkesir Üniversitesi'nin adının ''Kuvayı Milliye Üniversitesi'' olarak değiştirilmesi konusunda iki öneride bulunduğunu bildirdi. 
     Yılmaz, ''Önerilere sıcak bakıyoruz. Bu sayede, Balıkesir'in Kurtuluş Savaşı'nda oynadığı rol, daha da ortaya çıkacaktır'' dedi. 
     Maliye Bakanı Sümer Oral ve İçişleri Bakanı Rüştü Kasım Yücelen'in de eşlik ettiği Mesut Yılmaz, Vali Acun ile görüşmesinin ardından, ANAP Balıkesir İl Başkanlığı'nı ziyaret etti. 
     





</TEXT>
</DOC>
