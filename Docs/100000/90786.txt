<DOC>
<DOCNO> 90786 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/19/son/sonspo11.html </URL>
<DATE> 2002/06/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Çin basını "Ümit. Japon mucizesini engelledi" 
</HEADLINE>
<TEXT>

     17. Dünya Kupası finallerinde 
     Türkiye'nin, Japonya'yı yenerek çeyrek finale kalmasına Çin basınında da geniş yer verildi. 
     Pekin Gençlik Günlüğü Gazetesi'nin Dünya Kupası özel sayfasında yer alan, ''Türkiye, Japon tarzıyla zaferi kutladı'' başlıklı makalede, Türkiye'nin akıllı taktiği ve sıkı savunmasıyla Japonya'yı yendiği belirtiliyor. 
     Aynı sayfadaki, ''Yalnızca teknik yetmiyor'' başlıklı makalede, tekniğiyle Asya futbolunun zirvesinde bulunan Japonya Milli Takımı'nın güç, hız ve teknik açısından avantajları bulunan Türk Milli Takımı önünde dezavantajlarını yansıttığı görüşü savunuluyor. 
     Spor Günlüğü Gazetesi'nde, ''Ümit, Japon mucizesini engelledi'' başlıklı bir makale yer alıyor. Makalede, ''Güney Kore göğe çıktı, Japonya gömüldü, Türkiye tarih yazmayı sürdürdü'' sözleri yer alıyor. 
     Beijing Chenbao Gazetesi'nin Dünya Kupası sayfasındaki, ''Japonlar, yağmurda yıkıldılar'' başlıklı makalede dünkü yağmur ve kapalı havanın Japonların yenilgiye uğramaktan duyduğu duyguları yansıttığı ifade edildi. 
     





</TEXT>
</DOC>
