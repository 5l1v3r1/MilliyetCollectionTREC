<DOC>
<DOCNO> 76951 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/07/yazar/ozkan.html </URL>
<DATE> 2002/04/07/ </DATE>
<TIME>  </TIME>
<AUTHOR> Tuncay ÖZKAN  </AUTHOR>
<HEADLINE>
Tank ihalesi neden imzalandı 
</HEADLINE>
<TEXT>

     Ankara’da bir talihsizlik ve zamanlama hatası konuşuluyor. Ben de dahil pek çok kişi İsrail’e verilen tank modernizasyonu ihalesiyle ilgili "zamanlama" hatası yapılıp yapılmadığını dile getirdik. İhaleyle ilgili pek çok yolsuzluk spekülasyonu da yapıldı. Hatta paraların miktarları, alan kişiler üzerine de inanılmaz dedikodular üretildi. Ama yolsuzluk ayağı işin en basit tarafı. Onu çözmek kolay. Bir soruşturmayla her şey açığa çıkar. Ama ya Filistin’e saldırdığı zamana denk gelmesi ne olacak İsrail’in bu tank işinin 
     
     Türkiye savunması pahalı 
     Ankara’da siviller de, askerler de bu şanssızlığın üzerinde duruyor. Özellikle askeri kanat Türkiye’nin ihtiyaçları ile, İsrail’in Filistin’e saldırısının kesişmesinin şanssızlığını yaşıyor. Ama bu olay Ankara’ya ve bize bir şeyi daha iyi gösterdi. Türkiye’yi savunması noktasında Amerika, Almanya gibi müttefikleri hiç de kendi ayakları üzerinde durur olarak görmek istemiyorlar. Bu nedenle de Türkiye’nin savunma konseptindeki silahları hem çok pahalı satıyorlar, hem de sınırlamalar getiriyorlar. Örneğin Almanlar tank satmıyor. Sattığı zaman da şurada, burada kullanamazsın diyor. Üretim veya onarım için gerekli teknolojiyi vermiyor. Amerika örneğin hem helikopterde, hem de tankta Türkiye’ye teknoloji vermeyi, birlikte üretim yapmayı reddetti. 
     Türkiye zorunlu olarak elindeki eski malzemeyi yenilemek için uygun ülkeyi arıyor. Bizim coğrafyamızda bu ülke İsrail. Türkiye bir zorunluluk olarak ve acil ihtiyaçlarının karşılanması açısından İsrail ile anlaşma yapmak durumunda. Çünkü etrafında savaşın ayak sesleri var. Bu noktada askerleri ve hükümeti İsrail ile tank ihalesi konusunda suçlamak haksızlık olur. 
     
     Yolsuzluk dedikoduları 
     Bu arada kaybeden firmaların özellikle de Amerikalı firmaların hemen yolsuzluk iddialarını dile getirmesi şaşkınlık verici. Bunlar elbette araştırılmalı. Ama ticari rekabette kaybedenlerin iddialarını dile getirirken somut ve belgeci olması gerekiyor. Yoksa yeniden bir şans elde etmek için yapılacak rüşvet ve yolsuzluk suçlamalarının zarardan başka bir getirisinin olması mümkün değil. 
     Ama hükümetin ve özellikle ordunun İsrail’in Filistin işgalini çok yakından izlediğini sanıyorum. Belki de savaşı durduracak adımı Türkiye bu sayede elde edebilir. Hem askeri işbirliği, hem de bölgesel dayanışma içinde bulunduğu İsrail’e daha fazla ileri gitmemesini anlatabilir. Amerika’nın şımarttığı Şaron’a, Türkiye biraz gerçekleri gösterse hiç fena olmaz. Bu parası karşılığında olacaksa varsın öyle olsun. 
     
     







Nanik 


Hafif bilmece 


Siyasi ayrışma 


Merak etmeyin, Türkiye'den adam olur 


Hoş seda 


"Güzel Zeyno... Kibar Zeyno... " 


Üniversitelerde neler oluyor 


Hem annemi, hem babamı, ben köyümü özledim 


Tank ihalesi neden imzalandı 


Ecdadımız da az marifetli değilmiş... 


Mehmet Ali Bayar rüzgarı 


2002 enflasyonu 25'lere inerse şaşmayın 


"Biz değerliyiz, kendimizi seviyoruz " 


"Yeni İmparator" ABD Ne Tutum Alacak 


Doların bu kadar düşmesi iyi mi, yoksa kötü mü 


Astor’larda erkekler para, hanımlar ün yapmış 


İsim var görüntü yok 


</TEXT>
</DOC>
