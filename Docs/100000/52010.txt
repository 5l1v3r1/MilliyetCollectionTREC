<DOC>
<DOCNO> 52010 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/13/spor/yurundul.html </URL>
<DATE> 2001/11/13/ </DATE>
<TIME>  </TIME>
<AUTHOR> ÖMER ÜRÜNDÜL  </AUTHOR>
<HEADLINE>
İkinci devre 
</HEADLINE>
<TEXT>

     Yarın gece Ali Sami Yen’de, deplasmanda üç gün önce tek farklı kazandığımız maçın hayati önem taşıyan rövanşına çıkacağız. Diğer bir yaklaşımla ikinci devreyi oynayacağız. 
     Viyana’da saha içinde motiveydik, disiplinliydik, hırslıydık, mücadeleciydik. Prese pres ile karşılık verdik. Kalemize gelen duran toplarda konsantrasyon ve akılcı adam paylaşımı ile çok az hata yaptık. Kritik anda Okan ile gol bulduk. Öncesinde ve sonrasında Ergün ve Fatih ile iki tane kaçırdık. Bu tip stresli, zorluk derecesi yüksek maçlarda genelde pozisyon zenginliği hiç bir takım yaşamaz. Bu artıların yanında eksilerimiz de vardı. Yine bilhassa deplasmanlarda gündeme gelen alışılmış ilk 20 dakika sendromunu yaşadık. Bu bölümde fazlaca pas hatasıyla hem kontrolü ele alamadık, hem de takım savunmamız sıkıntıya düştü. Ayrıca son 15 dakika beklediğimiz gibi gelişmedi. Yenik durumdaki Avusturya moral bozukluğu içinde bütün riskleri alarak üzerimize gelecek, biz gömülü alan savunmasıyla pozisyon vermeyeceğiz, bunun yanında karşı alandaki genişliği çabuk çıkışlarla değerlendiririz diye düşünmüştük. Ancak tersi oldu. 
     Yarın gece Dünya Kupası biletini almamız için en büyük silahımız motivasyon ve oyun disiplini olacaktır. Ofansif girişimleri dengeli yapıp, savunma güvencesini hiç ihmal etmemeliyiz. Rakibin agresif presine karşı basit pas hataları yapmayıp garantili oynamalıyız. Ayrıca onlar hücuma çıkarken preste çalacağımız toplar en önemli üretkenlik kaynağımız olur. Eğer iyi kullanabilirsek kazandığımız duran toplarda da gol buluruz. Bütün bunların yanında maç içinde beklenmeyen durumlar da olabilir. Böyle bir olumsuzlukta kesinlikle paniklememek, oyun disiplininden kopmamak gerekir. 
     Yarın gece hayati önem taşıyan ikinci devrede tek yürek olmalıyız. Seyirciye de büyük görev düşüyor. Galatasaray - PSV maçı örneği sürekli ama akılcı, rakibi sindiren tezahürata ihtiyacımız var. Teknik heyete ve futbolcularımıza bu tarihi maçta başarılar diliyoruz. 
     



 SPOR 























</TEXT>
</DOC>
