<DOC>
<DOCNO> 78596 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/16/spor/yurundul.html </URL>
<DATE> 2002/04/16/ </DATE>
<TIME>  </TIME>
<AUTHOR> ÖMER ÜRÜNDÜL  </AUTHOR>
<HEADLINE>
Nereye gidiyoruz 
</HEADLINE>
<TEXT>

     Geçen hafta köşe yazımızın başlığı "Yüksek gerilimödi... Ligin zirvesinde ve altında büyük çekişme yaşandığını, son dört haftanın çok önemli olaylara açık olduğunu söyleyip, futbolun içindeki tüm birimleri dikkatli ve sağduyulu davranmaya davet etmiştik. Ama ne yazık ki tam tersi oldu. Yöneticiler taşıdıkları sorumlulukları göz ardı ettiler. Futbolcular tribün terörünü tırmandıran davranışlar içine girdiler. Hakem yönetimleri skandaldı. Başta derbi ve Diyarbakır olmak üzere birçok stadda çağ dışı olaylar meydana geldi. Her şey bir tarafa, herhalde Şeref Tribünü’ne ağır küfürler etmek ve yabancı maddeler atmak Dünya’nın hiçbir yerinde görülen tablo değildir. 
     Orhan Erdemir ve Abdürrahim Albayrak maç öncesi yemekte birlikte olmuşlar. Fenerbahçe Başkanı Aziz Yıldırım, Bülent Yavuz’a telefon açıp, hakem konusunda gözdağı vermiş. Beşiktaşlı yöneticiler sahada futbol dışı hareketlerle çirkinlikler sergileyen bazı oyuncularına ve olumsuz motivasyonun baş aktörleri teknik heyeti ilk planda eleştireceklerine, sadece Muhittin Boşat’ı hedef aldılar. Çok kritik ortamda topluma örnek olmaları gereken üç büyük kulüp yöneticilerinin bu davranışına ne demeli. 
     Aslında tribün terörü senelerden beri devam edip, gittikçe tırmanan, bu sene de doruğa ulaşan, Türk futbolunu ciddi şekilde tehdit eden çok önemli bir konu. Bazı taraflı medya, birçok yöneticinin ve futbolcunun sorumluluk duygusu taşımayışları, federasyonun ceza yaptırımlarını UEFA kuralları çerçevesinde uygulamayışı, MHK’nın yanlışları, üç - beş hakem hariç korkak, eyyamcı yönetimler başlıca sebepler... Ama en önemlisi cezalardaki yetersizlik. Herkes düşünüyor mu, niye Avrupa kupası maçlarında tribün terörü gündeme gelmiyor Çünkü seyirci biliyor ki UEFA’nın cezaları çok ağır ve kaçınılmaz. Şu aşamada bunları fazla tartışmak yersiz... Önemli olan son üç haftanın nasıl geçeceği... Ligin altı yangın yeri. Bizce kritik üç haftada en önemli görev güvenlik güçlerine düşüyor. 
     Bir de madalyonun öbür yüzü var. 48 yıl sonra katılacağımız ülkemizin tanıtımı açısından da bulunmaz fırsat olan Dünya Kupası’na 1.5 ay kaldı. Ama ne yazık ki Milli Takım hala gündeme gelmiyor. Ayrıca futbolcular ligdeki gergin ortamdan zihinsel olarak yıpranıyorlar. Hakemlere ve rakiplerine karşı kural dışı hareketler alışkanlık haline geliyor. 
     



 SPOR 






























</TEXT>
</DOC>
