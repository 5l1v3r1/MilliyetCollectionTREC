<DOC>
<DOCNO> 92677 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/28/son/sonspo08.html </URL>
<DATE> 2002/06/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Terim'den Galatasaraylılar'a transfer müjdesi... 
</HEADLINE>
<TEXT>

     Galatasaray Teknik Direktörü Fatih Terim, transfer etmeyi düşündükleri Güney Amerikalı futbolcular Fabio Pinto ve Felipe'nin hafta sonunda İstanbul'a geleceğini açıkladı. 
     Florya Metin Oktay Tesisleri'nde basın mensuplarının sorularını yanıtlayan Terim, bu oyuncularla ön görüşmeleri yaptıklarını ve son noktayı koyabilmek için İstanbul'a çağırdıklarını belirtti. 
     Fatih Terim, Felipe'yi Fiorentina'da iken almak istediklerini ifade ederek, ''O zaman çok pahalı olduğu için alamamıştık. Bu oyuncu, AS Roma ile çok yüksek bir miktara anlaşacaktı, ancak pasaport problemi nedeniyle olmadı. Çok yetenekli bir oyuncu, hem sağ, hem solda ve 10 numara oynayabilecek bir oyuncu. Fabio Pinto ise hem genç, hem de çok çabuk bir oyuncu, sağ tarafta oynuyor. Bu ikisiyle büyük ihtimalle cumartesi veya pazar günü İstanbul'da yöneticilerimiz masaya oturacak'' diye konuştu. 
     Transferde genel olarak sessiz gibi göründüklerini vurgulayan Terim, şunları söyledi 
     ''Bizim için en uygun, en ekonomik olanı bulmak için çalışıyoruz. Sezona başlarken ya da başlamadan gerekli olan oyuncuların alınacağından, kadromuzun en iyi olacağından kimsenin şüphesi olmasın. Ama hiçbir transferi bitmeden açıklamak istemiyorum. Nanni gündemimizde ama mesafeler uzak. Buraya davet ettik. Yüz yüze görüşmek istiyoruz. Jancker'in fiyatı yüksek, ancak o da halen gündemimizde. Gündemimizde bonservisi rakam taşımayan oyuncular, kulüpleriyle mukavelesi devam eden oyuncular var. Acele etmiyoruz. Tüm bu transfer çalışmalarını yaparken paramızın kıymetini de bilmeliyiz. Almış olmak için oyuncu almayacağız.'' 
     
     HASAN VE ERGÜN 
     Terim, bir gazetecinin, Dünya Kupası'ndaki performansıyla birçok kulüpten teklif alan Hasan ve Ergün ile ilgili sorusuna, ''Galatasaray camiası futbolcusunun istenmesinden gurur duyar. Hasan çok önemli işler yapmıştır. Üçüncülük maçı öncesi konuşmak doğru olmaz'' dedi. 
     Bu iki oyuncunun geldikten sonra tatile çıkacaklarını, ondan sonra yöneticilerle birlikte masaya oturup konuşacaklarını ifade eden Terim, şöyle devam etti 
     ''Ben Hasan ve Ergün'de sorun çıkacağını sanmıyorum. Çünkü onları iyi tanıyorum. Hasan'ı zamanında yöneticilerle birlikte alan benim. Ergün'ü de çok daha eskiden, Kilimlispor'dan biliyorum. Galatasaray her zaman herkesin hakkını vermiştir. Ortak bir noktada buluşulur. Biz hepimiz çok başarılı olabiliriz. Bunun Galatasaray'dan geçtiğini, kulübümüze önemli borçlarımızın olduğunu unutmamamız lazım.'' 
     
     YENİ TRANSFER POLİTİKASI 
     Fatih Terim, bundan sonra Galatasaray'ın transferi sezon içinde bitireceğini söyledi. 
     Başarılı teknik adam, transferin Galatasaray'da tüm yıl süreceğini vurgulayarak, ''Bundan sonra sene içinde, önümüzdeki yılların transferini halletmiş bir Galatasaray olacak. Kiralık oyuncular yerine alınacak oyuncular belirlenmeli'' şeklinde konuştu. 
     Terim, bir gazetecinin, ''Başkan Özhan Canaydın seçimde 3 süper yabancı sözü vermişti, bu söz devam ediyor mu'' şeklindeki sorusuna, ''Başkanımızın sözünü yerine getirmek için uğraşıyoruz. Ancak bu transferler size göre bomba olmayabilir. Başkanımız takıma lazım olan transferlerin yapılacağını kastetmiştir, buna ben de dahilim herhalde. Sözlerimizin arkasındayız'' yanıtını verdi. 
     Terim, tam takım olarak İsviçre kampında birarada olacaklarını sandığını da kaydetti. 
     
     ''TÜRKİYE HARİKA TEMSİL ETTİ'' 
     Fatih Terim, basın toplantısına katılan Güney Koreli televizyon muhabirinin, ''Galatasaray, Kore'de çok güçlü bir takım olarak tanınıyor. Milli takımda da çok Galatasaraylı var. Bunu nasıl değerlendiriyorsunuz'' sorusunu üzerine şöyle konuştu 
     ''Sadece Galatasaray değil, birçok kulüpten oyuncu var. Galatasaray'dan sonra Milli Takım orada başarılarımızı tescil etti. Bizi harika temsil ettiler. Bir yerden başlamak gerekiyordu. Bir tuğla koyuldu ve üst üste çıkıldı. Bundan sonra nasıl daha ileri gidebiliriz, bunu düşünmeliyiz. Bu kadar yüksek nüfusu olan ülkede insan potansiyelini verimli şekilde kullanmayı öğrendik. Önemli başarılar elde etmeye başlandı, devam da edecektir.'' Terim, Türk futbolunun Avrupa ile kıyaslanması konusunda bir soruya ise ''Bana 'bu takım çok koşuyor, çok gol atıyor, bu ne modeli' demişlerdi, ben de 'Terim modeli' dedim. Bizim kendimize ait modelimiz olmalı. Türkiye felsefe olarak çok önemli yollar katetti. Kazanmayı arzulayan, her zaman kazanmak isteyen bir felsefe. Hiçbir ciddi başarı tesadüfi değildir. Galatasaray'ın ve milli takımın başarıları da bir emeğin ürünüdür'' diye yanıt verdi. 
     
     ''İKİ KARDEŞ TAKIM ÜÇÜNCÜLÜK MÜCADELESİ YAPACAK'' 
     Terim, Güney Koreli muhabirin, kendi takımlarının futbolu ve oradan transfer yapıp yapmayacağı şeklindeki sorusunu da şöyle yanıtladı 
     ''Güney Kore agresif, çabuk oynayan bir takım. Şimdi iki kardeş takım üçüncülük mücadelesi yapacak. Biz kazanırsak iyi olur. Bundan sonra Güney Kore'nin daha ileri gideceğini düşünüyorum. Transfer konusunda ise 'neden olmasın' diyorum. Çünkü bu işin dini, dili, ırkı olmaz. Orada bulunan arkadaşımız Hiddink'e sorarız. Bir Koreli oyuncu alabiliriz.'' 
     





</TEXT>
</DOC>
