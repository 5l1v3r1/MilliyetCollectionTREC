<DOC>
<DOCNO> 94120 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/06/son/soneko14.html </URL>
<DATE> 2002/07/06/ </DATE>
<TIME>  </TIME>
<AUTHOR>  </AUTHOR>
<HEADLINE>
TOBB Başkanı "Derviş'in siyasete girmesini tavsiye ediyoruz" 
</HEADLINE>
<TEXT>

     Türkiye Odalar ve Borsalar Birliği TOBB Başkanı Rifat Hisarcıklıoğlu, DSP'de yaşanan gelişmelerle ilgili olarak, bu konuların, partinin iç meselesi olduğunu ve DSP'nin kendi içindeki gelişmeleri çözümleyeceğine inandığını söyledi. 
     Hisarcıklıoğlu, Erzurum Gazeteciler Cemiyeti'nde, gazetecilerin sorularını yanıtladı. ''DSP'nin içindeki gerilimi nasıl değerlendiriyorsunuz '' şeklindeki bir soru üzerine Hisarcıklıoğlu, herkesin kendi mecrasında kendi problemlerini çözeceğini kaydetti. 
     Sivil toplum örgütlerinin, siyasi partileri, hükümeti dizayn etmek gibi bir görevi olmadığını belirten Hisarcıklıoğlu, şöyle devam etti 
     ''Herkes, kendi ilgi alanındaki problemleri çözmek zorundadır. 
     Bizlerin görevi, ikazlarımız yapmak, doğruları söylemek, önerileri ortaya koymaktır. 
     Ardından da siyasetçiden destek isteriz, bizim konumumuz bu. Tersi olursa, O zaman sivil toplum örgütü olmaktan uzaklaşırız. Herkes kendi yetkisinin çerçevesini bulmak zorundadır. 
     Çözüm parlamentonun çatısı altındadır. 550 milletvekilimiz vardır. 
     Altı tane grubu bulunan siyasi partimiz vardır. Grubu bulunan siyasi partilerimiz, milletvekilerimiz kendi çözümlerini üretecektir, çözüm yeri siyasettir.'' Hisarcıklıoğlu, Devlet Bakanı Derviş'in, siyasete girmesiyle ilgili bir soru üzerine de, Türkiye'de siyasete girmek isteyen herkesi teşvik etmek gerektiğini belirtirken, Bakan Derviş'in de 65 milyon içindeki bir kişi olduğunu söyledi. 
     Rifat Hisarcıklıoğlu, ülkesine faydalı olmak isteyen, siyaset yapmak isteyen, hizmet götürmek isteyen herkesin, muhakkak siyaset yapmasının ülkenin menfaatine olacağını kaydetti. 
     
     ''DERVİŞ'İN SİYASETE GİRMESİNİ TAVSİYE EDERİZ'' 
     Bakan Derviş'in, geçen yıl Nisan ayından buyana siyasete girip girmeyeceğinin tartışıldığını hatırlatan Hisarcıklıoğlu, ''girmesini tavsiye ederiz'' dedi. 
     Herkesin yapacağı katkı varsa, kendi görüşü doğrultusundaki siyasi organizasyonun içinde yer almasının gayet doğal ve uygun olduğunu ifade eden Hisarcıklıoğlu, ''şu andaki siyasi belirsizlikten dolayı oluşan ekonomik krizin aşılmasında, ekonomi yönetiminin, muhakkak koordinasyonun kurulması gerekli, hızlı karar alabilme mekanizmasının da kurulması lazım'' dedi. 
     Hisarcıklıoğlu, Türkiye'nin borç aldığı kuruluşların, artık Türkiye'yi ''müflis ülke'' ilan edip etmemeyi tartıştıkları yönündeki bir soru üzerine de, ülkelerin, şahıslar gibi, firmalar gibi iflasının söz konusu olmadığını belirterek, şöyle devam etti 
     ''Bugüne kadar olmamıştır. Borç alırsanız hizmet edersiniz, ne kadar çabuk borçlarınızdan kurtulursanız, borç alma ihtiyacını ortadan kaldırırsanız, o kadar daha iyi olursunuz. Kamu açıklarından doğan borçlanmadan bir an önce kurtulmamız lazım, bunun için de, kamunun hızlı bir biçimde yeniden yapılandırılmasının tamamlanması lazım. 
     Bu reform süresi gecikti, hızlı karar alabilen, hızlı üretebilen, yetkisini ortaya koyabilen bir kamunun ortaya çıkması lazım. 
     Krizin en dip noktasına geldik diyorlar, krizin en dip noktası 
     diye bir şey olmaz. İflas olmaz ama krizin bir dibi daha vardır, sonu olmaz. En son noktası budur, bundan kötüsü olmaz diye bir şey yoktur. Onun için hep beraber teyakkuz halinde olmamız lazım. Ekonomi bıçak sırtında onun için hepimiz aynı duyarlılığı göstermeliyiz.'' 
     





</TEXT>
</DOC>
