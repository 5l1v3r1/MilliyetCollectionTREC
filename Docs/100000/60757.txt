<DOC>
<DOCNO> 60757 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/05/son/sontur19.html </URL>
<DATE> 2002/01/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Ecevit "Doğalgazda mutlaka bir çözüme gideceğiz" 
</HEADLINE>
<TEXT>

     Başbakan Bülent Ecevit, doğalgaz konusunda bazı belediyelerin çok yüksek fiyatlar uyguladığına dikkat çekerek, Enerji Bakanı Zeki Çakıan'ın pazartesi günü belediye başkanları ile yapacağı toplantının ardından mutlaka bir sonuca varılacağını bildirdi. 
     Başbakan Ecevit Dışişleri Bakanı İsmail Cem ile yaptığı görüşmenin ardından gazetecilere açıklamalarda bulundu. Son günlerde tartışma konusu olan doğalgaz fiyatları ile ilgili bir soruyu yanıtlarken Ecevit, doğalgaz fiyatlarında bazı belediyelerin çok yüksek fiyatlar verdiklerini anımsattı. 
     Kışın ağır bastığı dönemde doğalgazın daha makul fiyatlarla ulaştırılmasının büyük önem taşıdığına işaret eden Ecevit, bu konuda enerji bakanlığının bir çalışma yaptığını söyledi. 
     Pazartesi günü Enerji Bakanı'nın belediye başkanları ile bir toplantı yapacağını anımsatan Ecevit, "İnşallah anlaşacaklar ve mutlaka bir çözüme varılacak" dedi. 
     CEM'LE GÖRÜŞME Ecevit, Dışişleri Bakanı İsmail Cem ile de Başbakanlıkta uzun süren bir görüşme yaptı. Ecevit görüşmede ABD'ye yapacağı ziyaretin ayrıntılarını görüştüklerini, görüşmenin çok yararlı olduğunu söyledi. Ecevit, Irak ile ile ilgili bir soruyu yanıtlarken de dün ABD'li senatörlere Türkiye'nin Irak konusuyla ne açıdan ilgilediğini aktardıklarını belirtti. Irak konusunda daha önce kamuoyuna açıkladıkları görüşler dışında bir şey konuşmadıklarını anlatan Ecevit, "ABD Irak konusunda çok duyarlı. Bizim de bölgemizle ilgili duyarlılıklarımız var. ABD ile olumlu diyalog ve anlayış birliği içinde bir görüş birliğine varacağımızı umuyorum" dedi. 
     Başbakan Ecevit, İçişleri Bakanı tarafından yayınlanan "Arjantin genelgesi" ile ilgili bir soruya ise, "Böyle bir şey sözkonusu değil. Patlama söz konusu değil. Herşey Türkiye'de iyiye gidiyor" karşılığını verdi. 
     Ecevit, bir başka soru üzerine, bu kadar yoğun kar yağışının bütün ülkelerde zorluklar yaratacağına da işaret ederek, ulaşımın rahatlatılması için ilgili kuruluşlar çalıştığını kaydetti. 
     






</TEXT>
</DOC>
