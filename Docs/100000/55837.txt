<DOC>
<DOCNO> 55837 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/06/son/sondun15.html </URL>
<DATE> 2001/12/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Gazze'de iç savaş provası 
</HEADLINE>
<TEXT>

     Hamas Lideri Şeyh Yasin'in Filistin Yönetimi tarafından ev hapsine alınması kararı üzerine, Gazze'de Filistin polisi ile Filistinliler arasında başlayan çatışmalar, ''iç savaş provası'' olarak nitelendiriliyor. 
     Gözlemciler, Gazze'de meydana gelen olayların, İslami Cihad ve Hamas örgütlerini çökertmesi için ağır baskı altında olan Filistin lideri Yaser Arafat'a, ''bu yolda devam etmesi halinde ne olacağı konusunda Filistin sokakları tarafından verilen bir mesaj'' olduğu değerlendirmesini yapıyorlar. 
     Öte yandan Hamas lideri Şeyh Yasin'in ev hapsine alınıp alınmadığı konusundaki karışıklık sürüyor. Filistin Yönetimi yetkilileri Yasin'in ev hapsinde olduğunu belirtirlerken, Hamas kaynakları, Yasin'in evinin kendi kontrollerinde olduğunu öne sürüyorlar. 
     Bu arada Filistin Yönetimi ile Hamas arasında yapılan anlaşma uyarınca Hamas'ın Filistin polisine karşı silah kullanmamayı kabul ettiğine dair haberlere karşın, Hamas militanları ile Filistin polisi arasında şiddetli çatışmalar çıktığına dair haberler geliyor. 
     Hamas'ın yeraltına inme kararı aldığı ve militanlarına Filistin Yönetimi'ne karşı direnme talimatı verdiği de doğrulanamayan diğer bir iddia. 
     Bu arada çatışmalarda, 24 yaşında bir Hamas militanının vurulduğu, 3 Filistinlinin de yaralandığı belirtiliyor. 
     






</TEXT>
</DOC>
