<DOC>
<DOCNO> 85942 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/24/son/sonspo17.html </URL>
<DATE> 2002/05/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Vanspor'un büyük çöküşü... Üçüncü Lig'e düştüler... 
</HEADLINE>
<TEXT>

     Birinci Futbol Ligi'ne 1994-95 çıkarak büyük takımların adeta korkulu rüyası durumuna gelen Vanspor'un Üçüncü Lig'e düşmesi, kentte büyük üzüntü yarattı. Yönetici Zeki Karakuş, ''Transfer yolu açılmazsa kulübü lağvetmekten başka çaremiz yok'' dedi. 
     1994-1995 sezonunda Mehmet Başaygün'ün teknik direktörlüğünde 
     Birinci Lig'e yükselen ve 1995-96 sezonunda da ligde kalan Vanaspor, 1996-97 sezonu sonunda ligden düştü. Dönemin Van Valisi Abdülkadir 
     Sarı tarafından teknik direktörlüğe getirilen Rıdvan Dilmen, takımı 1998-99 sezonunda yeniden Birinci Lig'e çıkardı. 
     Vali Abdülkadir Sarı, takımdan desteğini çekerek Vanspor A.Ş.'yi özelleştirdi ve işadamı Ömer Gülüştür'e teslim etti. 
     Yeni yönetimin de herhangi bir transfer yapmaması ve mevcut futbolcuları satarak elde ettiği paraları başka alanlarda kullanması sonucu takım yeniden İkinci Lig'e düştü. 
     Önceki yıl da ASAŞ Spor'un ligden çekilmesiyle Vanspor güçlükle İkinci Lig'de kaldı. Bu süre içinde Ömer Gülüştür yönetimi, kulübü satmaya çalıştıysa da sahip çıkan olmadı. 
     Bu yıl hiçbir transfer yapmayan ve altyapıdan yetişen futbolcularla lige başlayan Vanspor, kötü gidişini sürdürdü. Yönetimin takıma sahip çıkmaması ve borçlarından dolayı kimsenin almaması üzerine takım kayyuma devredildi. 
     Kayyumdan takımı geçici olarak devralan yönetici Zeki Karakuş, kıt olanaklarla bu sezonu kapattı. Ancak takımı 3 puanla devralan Karakuş, tüm çabalarına karşın takımı İkinci Lig'de tutmayı başaramayınca, takım Üçüncü Lig'e düştü. 
     Karakuş, Vanspor'un zirvede olduğu dönemlerinde herkesin birer koltuk kaptığını ve Vanspor'un nimetlerinden yararlandığını öne sürdü. 
     Karakuş, tüm çabalarına karşın hiçbir yerden destek görmediklerini ve takımın sahipsizlikten dolayı bu duruma geldiğini kaydederek, şöyle konuştu 
     ''Vanspor'un Futbol Federasyonu'na 480 milyar lira borcu bulunmaktadır. Bu nedenle transfer yolu kapandı. Durumu tüm sivil toplum kuruluşları ile siyasilerimize ilettik. Herkes masa başında ellerinden gelen herşeyi yapacakların söyledi. Ancak bu sözler masada kaldı. Başta Futbol Federasyonu olmak üzere herkes Vanspor'u gözünden çıkardı ve yok olması için ne gerekiyorsa yaptı. Transfer yolu açılırsa, iyi bir ekip oluşturup yeniden İkinci Lig'e çıkabileceğiz. 
     Ancak bu sağlanmazsa kulübü lağvetmekten başka çaremiz kalmayacak.'' 
     
     ''ADIMIZ DİLENCİYE ÇIKTI'' 
     Sezon ortasından bu yana futbolcuların ihtiyaçlarını karşılamak için çalmadık kapı bırakmadıklarını anlatan Karakuş, ''Çoğu zaman esnaftan peynir ekmek istemek zorunda kaldık. Maddiyatla birlikte itibarımızı da kaybettik. Vanspor'un bu duruma düşmemesi gerekirdi. 
     İçine düştüğümüz durumun Doğu'da spora verilen önemin açık bir göstergesidir. Bu koşullarla ligi tamamladık ve çoğu kez adımız dilenciye çıktı'' dedi. 
     





</TEXT>
</DOC>
