<DOC>
<DOCNO> 76619 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/05/son/sondun39.html </URL>
<DATE> 2002/04/05/ </DATE>
<TIME>  </TIME>
<AUTHOR>  </AUTHOR>
<HEADLINE>
BM "İsrail, Filistinlilere tıbbi müdaheleye engel oluyor" 
</HEADLINE>
<TEXT>

     BM'ye bağlı Filistin Mültecilerine Yardım Ajansı UNRWA , İsrail birliklerinin, hastanelere, ambulanslara zarar vererek, Filistinli sivillere yapılacak tıbbi müdahalelere engel olduğunu bildirdi. 
     UNRWA başkanı Peter Hansen, Kudüs'ten telekonferansla Cenevre'deki gazetecilere yaptığı açıklamada, ''Bölgede sağlık kurumlarının yıkıldığını, ilaçların parçalandığını ve binaların duvarlarına tehditkar sözlerin yazıldığını'' belirterek, ''İsrail ordusunun, yaralı Filistinlileri taşıyan ambulanslara bilerek ateş ettiğini'' söyledi. 
     Ajansın ambulansları dahil bölgede 185 ambulansa ateş edildiğini belirten Hansen, İsrail ordusunun, diğer yardım çalışmalarını engellediğini de bildirdi. 
     Hansen, elleri ve gözleri bağlı, aç bırakılarak 52 saat gözaltında tutulan bir UNRWA çalışanının bugün serbest bırakıldığını kaydetti. 
     İsrail'i asgari çalışma koşullarını gözetmeye davet eden Hansen, korku içinde yaşayan İsraillilerin durumunu anladığını da sözlerine ekledi. 
     






</TEXT>
</DOC>
