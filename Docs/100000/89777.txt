<DOC>
<DOCNO> 89777 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/14/spor/ydenizli.html </URL>
<DATE> 2002/06/14/ </DATE>
<TIME>  </TIME>
<AUTHOR> MUSTAFA DENİZLİ  </AUTHOR>
<HEADLINE>
Sürpriz olmadı 
</HEADLINE>
<TEXT>

     Kim ne düşündü ne söyledi bilmem. Ben düşündüğümü ve inandığımı söyledim. Bundan farklı bir tablo çıkması mümkün değildi. Burada görünen hadise bizim Çin’i geçmemizdi, geçtik. Eğer onun dışında bir sonuç olsaydı, o zaman çok şey konuşulup, yazılabilirdi. Ama kuralar çekildiği günden beri bu gruptan Brezilya ile birlikte çıkacağımız kesin gibiydi. 
     Bizim grupta sürpriz olmadı. Diğer gruplardaki sürprizler olağan sayılabilir. Artık turnuva şeklini ve havasını değiştirdi. Şimdi, şuna kaybedersem, şunla telafi ederim düşüncesi olmayacak. Bütün kozlar 90 dakika içersinde kullanılacak. Artık oynayacağımız maçın başlangıcı değil, bitişi bizim için önemli. Stratejimizi buna göre ayarlamak mecburiyetindeyiz. Grup maçları değişik, etap maçları değişiktir. 
     Muhtemel rakibimiz Japonya olacak. Japonya - Belçika maçını çok iyi analiz etmemiz lazım. Son iki maçın etkin ismi Emre Belözoğlu bu maçta olmayacak. Milli Takım kendini çeyrek finale taşıyacak oyun şeklini ve futbolcu seçimini dikkatli yapmak mecburiyetinde. Bu kadro Çin’e karşı görev yapmış ve başarmıştır. Şahsi kanaatim, mutlak surette yeni arayışlar olması gerekir. Bunu Şenol mutlaka bulacaktır. Çin maçı ekibimizin Dünya Kupası’na adapte olduğunun göstergesi kabul edilebilir. 
     Eğer Japonya’ya karşı oynarsak, tandem oyun bizde sıkıntı yaratabilir. Burada iki tane analizin çok iyi yapılması lazım. Bir kendi analizimiz, bir de Japonya’ya karşı oynayan Belçika ve Rusya’nın analizi. Buradaki stratejimiz doğru olursa, istediğimiz oyunu ve sonucu buluruz. 
     Her konuşmamda ve her yazımda "Yolumuz uzundur" dedim, uzun olmaya da devam edecektir. 
     



 SPOR 









































</TEXT>
</DOC>
