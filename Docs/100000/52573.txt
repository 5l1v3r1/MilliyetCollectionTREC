<DOC>
<DOCNO> 52573 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/16/spor/ysenay.html </URL>
<DATE> 2001/11/16/ </DATE>
<TIME>  </TIME>
<AUTHOR> ERDOĞAN ŞENAY  </AUTHOR>
<HEADLINE>
Yapma Şenol 
</HEADLINE>
<TEXT>

     ALİ Sami Yen'de dünyaların bizim olduğu gecede keyfimizi kaçırmamalıydın hocam... Belli ki grup maçları arasında senin canını sıkan yazılar yazan "kirli kalemler" e çok incinmiş, çok kırılmışsın... Ancak bağrına taş basmak zorluğu da getirse, bu açıklamayı bütün Türkiye'nin beş gollü büyük zaferi kutladığı bir zamanlamada asla yapmamalıydın. 
     Hem sen gruptaki İsviçre yenilgisi dışında hep normal sonuçlarla oynamışsın... "Münafık kalemler" futbolun içinden gelmedikleri için bilemezler vasat takımlarla oynamanın teknik güçlüklerini... Onlar "lokum gibi gruba düştük" diye tarif ederler kolay görünen rakiplerle oynamanın dayanılmaz teknik zorluklarını... Ayrıca aşağı yukarı aynı insanlar Mustafa Denizli'yi zıvanadan çıkartıp, Bursa sonrası "aramızdaki İrlandalılar" demek zorunda bırakmadılar mı Terim hocamız için neler yazılmadı ki Ne magandalığı kaldı adamın, ne de şehir kıroluğu... Ama ne yaptı Terim bunlara karşı .. Burnundan solumasına, geceleri gözüne uyku girmemesine rağmen o yoluna devam etti... Kimseye taviz vermeden kariyerini yüceltmeye çalıştı ve Türkiye'de ilk kez UEFA Kupası'nı kazanan Türk hocası unvanına kadar yükseltti futbol kişiliğini... Onun Milan'da uğradığı ihanet dahi umrunda olmamalı bence... Göreceğiz bakalım, zaman ne gösterecek. Fatih Terim mi haklı çıkacak sonuçta, yoksa Brutus gibi kendisine ihanet eden futbol düzenbazları mı 
     Denizli, Cim - Bom'u Şampiyon Kulüpler'de ilk dört takımın içine sokarak, bir ilki yarattı... Sonra Fatih'le birlikte Avrupa Şampiyonası zincirlerini kırdılar ve yine ilklere imza attılar... Denizli tarihte ilk kez bir Türk hocası olarak Fenerbahçe'yi şampiyon yaptı, ancak yine kimselere yaranamadı... Ama bütün bunlar yerli antrenörlük kavgasına devam etmekte olan Türkiye'de aklı selim sahibi insanların beyninden tırıs gelir, tırıs gider. Size gelince Şenol hocam... İnsanların kariyer sahibi olması için bir şeylere bir yerlerden başlaması şarttır... Şenol Güneş ve teknik ekibi, federasyon kurulunun çok doğru kararıyla işe başlamış, türlü zorluklara kulak asmayarak yine bir Türk çocuğu ile son 50 yılın hem ilkini, hem de en zorunu başarmıştır. 
     Eski bir milli takım deneyimlisi ağabeyin olarak senden rica ederim... Adı güven tazelemesi de olsa, asla istifa etme... Ve katiyen basın toplantısı filan da yapma... Çünkü hepimizin zafer duygularıyla dolu olduğu şu günlerde sen nasıl bir kariyer sıçraması yaptığının farkında mısın .. Lütfen otur oturduğun yerde... Ve sürekli Uzakdoğu'da neler olacaklarının büyük düşünceleriyle harca zamanını... Çünkü sana ve teknik ekibine sadece böylesi yakışır. 
     



 SPOR 






















</TEXT>
</DOC>
