<DOC>
<DOCNO> 58964 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/25/son/sontur06.html </URL>
<DATE> 2001/12/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Çiller, Bakan Çay'ın görevden alınmasını eleştirdi... 
</HEADLINE>
<TEXT>

     DYP Genel Başkanı Tansu Çiller, Abdulhaluk Çay'ın Devlet Bakanlığı'ndan azledilmesi ile ilgili olarak, ''Bu kaçıncı olay. Bu hükümet her defasında bir başka Bakanla onu ya Meclise aktararak, aktardıktan sonra Mecliste parmakla aklayarak veya bir başka biçimde feda ederek bugüne kadar geldi'' dedi. 
     Çiller, Türkiye Ziraatçılar Derneği tarafından düzenlenen ''Ulusal Tarım Kongresi''ne gelişinde gazetecilerin sorularını yanıtladı. 
     Abdulhaluk Çay'ın görevden alınmasına ilişkin görüşlerinin sorulması üzerine, ''Bu kaçıncı olay'' diyen Çiller, ''Bu hükümet her defasında bir başka Bakanla onu ya Meclise aktararak, aktardıktan sonra Mecliste parmakla aklayarak veya bir başka biçimde feda ederek bugüne kadar geldi'' diye konuştu. 
     Bundan daha önemli olan gerçeğin bu hükümetin ülkeyi idare edememesi olduğunu öne süren Çiller, her geçen gün Türkiye'nin daha kötüye gittiğini söyledi. 
     Çiller, şimdi de Arjantin'le Türkiye'nin kıyaslanarak milletin yeniden yanıltıldığını iddia ederek, şunları kaydetti 
     ''Türkiye'nin dünyanın en kötü ülkelerinden bir tanesi olması durumu hiç de iç açıcı bir durum değil. Bıraktığımız Türkiye de bu değil. Endişe ederim ki Arjantin'in bugünkü makro durumu, Türkiye'ninkinden daha iyi. Mesela, bugün kişi başına gelir Arjantin'de Türkiye'nin 4 katı. Buna mukabil, borçları daha az, daha zengin bir ülke. Daha az bir borç ödeyecek. enflasyonları yüzde 5 civarında, büyümeleri de pozitif. Biz de, büyüme eksi 8.5, enflasyon yüzde 90.'' Çiller, bir gazetecinin ''aziller'' konusundaki görüşünü sorması üzerine de, ''Bu kaçıncı, hangi birini sayalım'' yanıtını verdi. 
     Çiller, ''Yolsuzlukla mücadele eden Bakanın başını aldılar. Bir sürü Bakan var, sırada o kadar çok bakan var ki konuşacak. Bu da bir tanesi daha. Ama önemli olan böyle gitmemesi'' dedi. 
     Bir gazetecinin ''Bunu şık buluyor musunuz '' sorusuna da Çiller, ''Siyasette şıklık olmaz, siyasette halk olur. Halk memnun değil, mesele odur'' karşılığını verdi. 
     






</TEXT>
</DOC>
