<DOC>
<DOCNO> 71116 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/06/son/soneko01.html </URL>
<DATE> 2002/03/06/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD Çelik vergisindenTürkiye'yi muaf tuttu 
</HEADLINE>
<TEXT>

     ABD Başkanı George W. Bush, yabancı çelik üreticilerine uygulanan gümrük vergisini yüzde 8'den yüzde 30'a çıkardığını açıklayarak, yerli çelik üreticilerinin 
     kalbini kazandı. 
     Beyaz Saray'dan yayınlanan açıklamasında Bush, Amerikan çelik endüstrisi çalışanlarının, uygun ortamda rekabet edebilmeleri için uygun ticari kanunların uygulanmasının, ABD'nin serbest ticaret anlayışının bir parçası olduğunu bildirdi. 
     ABD Başkanı Bush'un açıklamasında, hangi ülkelerin çelikte gümrük vergisinden muaf tutulduğuna değinilmedi. Ancak Amerikan Associated Press haber ajansı, gelişmekte olan ülkelerden Türkiye, Tayland ve Arjantin'in, Dünya Ticaret Örgütü kurallarına göre ABD çelik ithalatındaki payları yüzde 3'ün altında olduğu için yeni gümrük vergisi kapsamına girmediğini duyurdu. 
     Amerikan The Washington Post gazetesi de çelik haberinde, Türkiye, Arjantin ve Tayland'ın, Kanada ve Meksika ile birlikte çelik vergisi kapsamı dışında tutulacağını yazmıştı. Bu haberde, Çin, Japonya, Güney Kore, Ukrayna ve Rusya'ya ise yüzde 30'luk vergi uygulanacağı belirtilmişti. 
     Beyaz Saray açıklamasında, çelik vergilerinin 20 Mart'tan itibaren geçerli olacağı duyuruldu. Gelecek 3 yıl içinde çelik endüstrisinin içinde bulunduğu finansal kriz derinleştiği takdirde, Bush'un bu kararda yeniden bir düzenleme yapması ve vergileri bir miktar daha artırması da söz konusu. 
     Amerikalı çelik üreticileri, yabancı çelik üreticilerinden alınacak vergilerin yüzde 40 olması talebinde bulunmuşlardı. 
     Yabancı çelik firmaları, ABD'ye ucuz çeliğin girişini sağlıyor. 
     Ancak çelik şirketleri, bu yabancı firmaların, hükümetten aldıkları sübvansiyonlarla Amerikan pazarına girdiklerini ve elverişsiz bir rekabet ortamı yarattıklarını savunuyorlar. Çelik malzemesini kullanan Amerikan inşaat sektörü firmaları ise ucuz çelik ihtiyacının daha önemli olduğunu vurgulayarak, vergilere karşı çıkmışlardı. 
     Amerikan çelik üreticilerinden 30 firma, son yıllarda çelik fiyatlarının aşırı düşmesinin ardından iflas etmişti. 
     Çelik üreticilerini memnun etmenin, Kasım ayında ABD Temsilciler Meclisi seçimlerinde Cumhuriyetçi Parti kontrolünü sağlamak ve 2004 başkanlık seçimini yeniden kazanmak isteyen Bush için büyük önem taşıdığı belirtiliyor. 
     ABD Ticaret Temsilciliği USTR tarafından, yabancı çelik üreticilerine vergi uygulanması yolundaki öneriye cevap vermesi için Bush'un önündeki süre bugün doluyordu. 
     Bush açıklamasında, ''Yerel çelik endüstrisine, yabancı ithalatta yerini alması için bir fırsat vermek istedim. 50 yıldır yabancı hükümetlerin global çelik marketine müdahalelerinin verdiği zararı da kabul ediyorum'' dedi. 
     






</TEXT>
</DOC>
