<DOC>
<DOCNO> 52041 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/13/son/sondun05.html </URL>
<DATE> 2001/11/13/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD Kabil'deki duruma ihtiyatlı bakıyor ama memnun... 
</HEADLINE>
<TEXT>

     ABD, Afganistan'da Taliban yönetiminin ard arda yenilgiye uğramasından memnuniyet duyarken, Kuzey İttifakı'nın, Washington'ın istediği zamandan önce başkent Kabil'i ele geçirmesinin bazı sıkıntılara yol açmasından kaygı duyuyor. 
     ABD Savunma Bakanlığı Pentagon kaynakları, Kuzey İttifakı'nın Kabil'e girdiğine dair bazı belirtiler bulunduğunu ancak Kabil'in halen tamamının ele geçirilmediğini, bir miktar Taliban direnişinin devam ettiğini belirttiler. 
     Pentagon kaynakları, ABD Başkanı George W. Bush'un, Birleşmiş Milletler'deki konuşmasında, Kuzey İttifakı'na, Kabil'in içine girmemesi çağrısında bulunduğunu da hatırlattılar. Kuzey İttifakı'nın, Amerikan yönetimini dinlemeden Kabil'e girmesi, Washington'da, Kabil içinde farklı etnik kökenlilerin katledilmesi endişesini yarattı. 
     Bu durumun, uluslararası koalisyonu zedelemesinden de kaygı duyuluyor. Kabil'de, Afganistan'ın komşusu ve ABD'nin terörizme karşı savaşında önemli işbirliği gerçekleştirdiği Pakistan'ın nüfusunun çoğunluğunun olduğu gibi Peştunlar bulunuyor. Kuzey İttifakı'nın Peştunlar'ı katletmesi halinde, Pakistan'ın desteğinin sıkıntıya girebileceği belirtiliyor. 
     CNN televizyonunun Kandahar'daki muhabiri Kemal Haydar, Taliban'ın, Kuzey İttifakı ile Peştunlar arasında çatışma yaratarak durumu karıştırmak için Kabil'den kısmen çekildiği yorumunda bulundu. 
     Beyaz Saray kaynakları ise ABD kuvvetlerinin havadan bombalaması ve Kuzey İttifakı'nın karadan gerçekleştirdiği hareket ile önemli ilerleme kaydedildiğini ve bu ilerlemeden ABD'nin memnuniyet duyduğunu belirttiler. 
     Kuzey İttifakı'nın, Başkan Bush'un uyarısına kulak asmadan Kabil içine girmesi endişe yaratmakla birlikte, Beyaz Saray kaynakları, ABD'nin, Kuzey İttifakı ile işbirliğinden başka seçeneği olmadığına dikkati çekerek, ''Taliban çekiliyorsa yapacak birşey yok'' değerlendirmesinde bulundular. 
     ABD yönetimi yetkilileri, şu ana kadar katliama ilişkin hiçbir haber gelmediğini de hatırlattılar. 
     






</TEXT>
</DOC>
