<DOC>
<DOCNO> 79322 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/19/son/sontur09.html </URL>
<DATE> 2002/04/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Korucular, koruculuğun kaldırılmasını istemiyor... 
</HEADLINE>
<TEXT>

     Batman'ın Sason İlçesi'ndeki Köy Korucuları Yardımlaşma ve Dayanışma Derneği Başkanı Korucu Mehmet Şahfi Çelik, korucuların teröre karşı yaptıkları mücadele nedeniyle, eğitimden, hayvancılıktan ve yerleşim yerlerinden mahrum olduklarını belirterek, ''Teröre karşı bu kadar mücadele vermiş bir kesim olarak koruculuk sisteminin kaldırılmasını istemiyoruz'' dedi. 
     Çelik, koruculuk sisteminin kaldırılması söylentilerinin kendilerini rahatsız ettiğini ifade etti. 
     Her ayın 20 gününü yol emniyeti ve operasyonlarda geçirdiklerini ve kendilerinin ortada bırakılacaklarını sanmadıklarını belirten Çelik, geçen yıl kurdukları derneğe 1400 geçiçi köy korucusu ile 276 gönüllü korucunun üye olduğunu bildirdi. Çelik, şöyle konuştu 
     ''Sasonlu korucular, terör nedeniyle Türkiye'nin en mağdur olan kesimidir. Elimizden silahlarımız alınırsa ne yaparız Zaten Sason'daki korucuların yapabilecekleri bir iş yok. Daha önce Hayvancılık yapalım dedik, çocuklarımız öldürüldü. O nedenle hayvancılığı da bırakmak zorunda kaldık. Bunları yetkililerimiz de biliyor. Teröre karşı bu kadar mücadele vermiş bir kesim olarak koruculuk sisteminin kaldırılmasını istemiyoruz.'' Çelik, devletin yanında yer aldıklarını, terör örgütü ve dış mihraklara karşı Türkiye Cumhuriyeti'ni koruduklarını ve korumaya devam edeceklerini ifade ederek, devletten, yaptıkları mücadeleyi göz önüne alarak koruculuk sistemiyle ilgili karar vermesini beklediklerini bildirdi. 
     Korucuların açıkta bırakılmamasını isteyen Çelik, ''Muhakkak bir çözüm bulunması lazım. Bölgemizde görev yapan korucular, kendilerine ayda ödenen 160 milyon lira için devletinin yanında bulunmadı. 
     Ülkesine sevgibağı olmayan bir kişi, 160 milyon lira için bu görevi yapmaz'' dedi. 
     
     37 ŞEHİT, 50 GAZİ 
     Terörün bittiğine inanmadıklarını da vurgulayan Çelik, koruculuk sisteminin başlamasından bugüne kadar 37 şehit verdiklerini de belirterek şöyle konuştu 
     ''Terör örgütüne güven olmaz. Bugün bu biter, yarın diğer bir terör örgütü ortaya çıkar. Ne olursa olsun, biz her zaman karşılarında olacağız. Çatışmalarda 37 arkadaşımız şehit, 50 arkadaşımız da gazi oldu. Bunların yanında korucu yakını olan yaklaşık 76 kişi de çeşitli saldırılarda hayatlarını kaybettiler. Dernek olarak üyelerimiz 2 milyon lira aidat ödüyor. Bunların yanı sıra gönüllü bağışlar da yapılıyor. Biz de bu yardımları şehit, gazi ve korucu yakınlarının sağlık, eğitim ve gıda ihtiyaçları için harcıyoruz.'' 
     





</TEXT>
</DOC>
