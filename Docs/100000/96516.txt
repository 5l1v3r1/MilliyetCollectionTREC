<DOC>
<DOCNO> 96516 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/18/yazar/tamer.html </URL>
<DATE> 2002/07/18/ </DATE>
<TIME>  </TIME>
<AUTHOR> Meral TAMER  </AUTHOR>
<HEADLINE>
İhracatçıya euro piyangosu 
</HEADLINE>
<TEXT>

     İhracatçı bugünlerde epey keyifli olmalı. Aylar boyu reel değerinin altında seyreden dolar, Başbakan Ecevit’in hastalığıyla birlikte gerçek değerini teğet geçip aşırı değerli hale geldiğinden beri zaten şikayetçi değildi. Euronun dolar karşısında istikrarlı bir biçimde değer kazanması ise ihracatçımıza piyango vurmuş gibi oldu. Euronun getirisi, maliyet artışlarının üzerine çıktı. 
     Euro, daha epey bir süre dolar karşısında değer kazanacağa benziyor. AB ülkelerinin paralarını birleştirme kararı resmileştiğinde 1 euro eşittir 1.18 ABD dolarıydı. ABD’de borsa balonunun sönmesine dev şirketlerdeki yolsuzluklar eklenmeseydi, dolardan kaçış bu noktalara varmayabilirdi. Ama artık olan oldu. ABD’den sermaye kaçıyor. Dolar gözden düşerken, euro yeni yıldız olarak parlıyor. Hatta gerçek değerini bulduktan sonra dolar gibi euro da belki aşırı değerlenebilir. 
     Euro değerlendikçe yalnızca ihracatın yüzde 70’ine yakınını Avrupa ülkelerine yapan ihracatçımızın değil, turizmcimizin de yüzü gülecek. Zira yabancı turistlerimizin çoğunluğu da Avrupalı. 
     Eh, dünya konjonktürü bazen de işimize yarasın değil mi 
     
O zaten dördüncü ortak      Dün kendi çapımda küçük bir soruşturma yaptım. İş dünyasından ulaşabildiklerimin nabzını tutmaya çalıştım. Edindiğim izlenim şu 
     Devlet Bakanı Kemal Derviş’in hükümette kalmaya karar vermiş olmasını, erken seçim tarihinin saptanarak, belirsizliğin ortadan kalkmış olmasından çok daha fazla önemsiyorlar. Borsanın coşması da, doların bir miktar gerilemesi de seçim tarihinden çok "Derviş gitmiyor"un yansımaları. 
     Dahası Bahçeli’nin itelemesiyle Ecevit’in Derviş’i istifaya davet edip, araya Cumhurbaşkanı girince geri adım atması ve MHP’lilerin koro halinde Derviş’in dünkü Bakanlar Kurulu’na giremeyeceğine ilişkin demeçleri, sanki Derviş’in kredibilitesini artırmış gibi 

</TEXT>
</DOC>
