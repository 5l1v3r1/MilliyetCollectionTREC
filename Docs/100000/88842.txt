<DOC>
<DOCNO> 88842 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/09/son/sondun09.html </URL>
<DATE> 2002/06/09/ </DATE>
<TIME>  </TIME>
<AUTHOR>  </AUTHOR>
<HEADLINE>
El Kaide "11 Eylül sadece başlangıç" 
</HEADLINE>
<TEXT>

     Usame Bin Ladin'in El Kaide örgütünün sözcüsü, ABD'de 11 Eylül'de düzenlenen saldırının ''sadece başlangıç'' olduğunu söyledi. 
     Londra'da yayımlanan Eş Şark El Avsat gazetesinin haberine göre, El Kaide sözcüsü Süleyman Ebu Geyt, örgüte yakın yayın yapmasıyla tanınan internet sitesi ''alneda.com''da yaptığı açıklamada, 3 bin kadar kişinin hayatını kaybettiği 11 Eylül saldırısının sorumlusunun El Kaide olduğunu hatırlattı. 
     ''11 Eylül saldırısı sadece bir başlangıç'' ifadesini kullanan sözcü, örgütün ABD karşıtı olmasının ''bu ülkenin İslam dünyasının değişik bölgelerindeki hareketlerinden'' kaynaklandığını söyledi. 
     Sözcü, ''ABD'nin doğrudan ya da dolaylı yoldan öldürdüğü Müslüman sayısı göz önüne alındığında, ABD karşıtı mücadelemizde daha yolun başındayız'' dedi. 
     Ebu Geyt, iki ay önce 11 Eylül saldırısının sorumlusunun El Kaide olduğunu açıklamıştı. 
     Haberde, sözcünün açıklama yaptığı internet sitesine ulaşılamadığı belirtildi. 
     





</TEXT>
</DOC>
