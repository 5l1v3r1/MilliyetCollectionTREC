<DOC>
<DOCNO> 50603 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/04/son/sontur12.html </URL>
<DATE> 2001/11/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Hazine Müsteşarlığı Manisa Grup Başkanı fabrikada tartaklandı 
</HEADLINE>
<TEXT>

     Hazine Müsteşarlığı Manisa Grup Başkanı Kemal Yalçın, bir ihbar üzerine denetim için gittiği Manisa Pamuklu Mensucat Fabrikası bekçileri tarafından tartaklandı. 
     Alınan bilgiye göre, Kemal Yalçın, Şanlıurfa'dan yüklenen çiğitli ve çiğitsiz 3 kamyon mühürsüz pamuğun, ipliğe dönüştürülmek üzere Manisa Pamuklu Mensucat Fabrikası'na getirildiği ihbarını alınca, bu işyerine gitti. Devlete ait Manisa Pamuklu Mensucat Fabrikası'nın bekçileri, denetim yapmak üzere gelen Yalçın'ın fabrika depolarının önüne girmesine izin verdiler. Bekçiler daha sonra, Pamuklu Mensucat Fabrikası Genel Müdürü Seyithan Şaşmaz'dan, telefonla ''Ben gelmeden kimseyi fabrikaya almayın'' talimatı aldıklarını belirterek, Kemal Yalçın'dan fabrikanın dışına çıkmasını istediler. Kemal Yalçın, devletin eksperi olarak devletin bir işyerinde denetim yapmasının engellenemeyeceğini belirtti. Fabrika Genel Müdürü Seyithan Şaşmaz da fabrikaya gelince, fabrika bekçileri, tesis dışına çıkmamakta direnen Hazine Müsteşarlığı Grup Başkanı Yalçın'ı tartakladılar. Bu sırada başlayan kavga, Emniyet Müdürlüğü ekiplerinin fabrikaya gelmesiyle sona erdirildi. 
     Kemal Yalçın, pamuğun şehirlerarası nakliyatının izinlere bağlı olduğunu ve aldığı ihbar doğrultusunda fabrikaya denetime gittiğini belirterek, gazetecilere şu açıklamayı yaptı 
     ''Manisa Defterdarlığı ekipleri, Şanlıurfa'dan 3 kamyon mühürsüz pamuğun Manisa Pamuklu Mensucat Fabrikası'na getirildiğini tespit etmişlerdir. Ben de ihbar üzerine fabrikaya gittim. Ancak meydan dayağı yedim. Aynı yere bu kez Cumhuriyet Savcısı'nı davet ederek tekrar gideceğim.'' Pamuklu Mensucat Fabrikası Genel Müdürü Seyithan Şaşmaz da tesislerinde fason pamuk işlenebildiğini, herhangi bir yasadışılık belirlemeleri durumunda ise işlem yapacaklarını belirterek, ''Tesisimize Şanlıurfa'dan 3 kamyon pamuk geldiği doğru. Ama izinsiz olup olmadığını henüz bilmiyorum. Araştırmamız sonunda gerçek ortaya çıkacaktır. Hazine eksperi ile fabrikamızın güvenlik görevlileri arasında yaşanan tartışma ise hepimizi üzmüştür'' dedi. 
     Konuyla ilgili olarak basın mensuplarına açıklama yapan Manisa Ticaret Odası Başkanı Arif Koşar, şu bilgileri verdi 
     ''Çiğitli ve çiğitsiz pamuğun iller arasında nakliyatı, izne bağlıdır. Şanlıurfa'dan 3 kamyon izinsiz pamuk getirildiğini biz de öğrendik. Bu pamuk, devletin fabrikasında işlenip, Manisa mührü ile damgalanacaktı. Böylece piyasa fiyatı 1 milyon lira olan pamuk, 1 milyon 600 bin liradan satışa sunulabilecekti. Bu haksız rekabettir. 
     Manisalı tüccarı haksız rekabetten korumak için izinsiz pamuk nakliyatının önlenmesi gerektiği görüşündeyiz.'' 
     






</TEXT>
</DOC>
