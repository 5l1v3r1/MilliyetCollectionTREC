<DOC>
<DOCNO> 98580 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/29/guncel/gun03.html </URL>
<DATE> 2002/07/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Körfez saatli bomba 
</HEADLINE>
<TEXT>

Yerleşim alanlarının ortasına kurulan dolum tesislerinin yarattığı tehlikeye dikkat çeken raporlara kimse kulak asmıyor. Dünkü patlamada da bu ilgisizliğin sonucu 
     ÜMRAN AVCI Körfez 

     Kocaeli’nin Körfez ilçesi, 17 Ağustos 1999 depremindeki TÜPRAŞ yangınının ardından yine bir facianın eşiğinden döndü. Akçagaz LPG Dolum Tesisleri’ndeki yangın, bölgeden geçen doğalgaz boru hattına sıçrasaydı, ilçe haritadan silinecekti. 
     
     Dünyanın en riskli yeri 
     İTÜ ve Gebze Yüksek Teknoloji Enstitüsü, birer yıl arayla bölgede inceleme yaparak iki ayrı rapor hazırladı ama "Bölgenin dünyanın en yoğun patlama ve yangın riskini taşıyan yerleşim birimi olduğu ve yerleşim birimlerinin derhal taşınması yönündeki uyarıları" yetkililer tarafından dikkate alınmadı. 
     Körfez Belediye Başkanlığı 19 Ocak 2001’de İTÜ inşaat Fakültesi’ne başvurarak bölgenin taşıdığı risklerin rapor edilmesini istedi. 24 Ekim 2001 tarihli teknik raporda şunlar kaydedildi 
     
     Nüfus yoğunluğunu azaltın 
     "Petrol rafinerisiyle petrokimya tesisleri arasında çok yakın yerleştirilmiş LPG depolama ve dolum tesisleri, yerleşim birimlerini, dünyanın en yoğun patlama ve yangın riskine maruz bölgesi yapmıştır. LPG ve doğalgaz boru hatları yanyana yerleştirildiklerinden patlamalarla yangının bir yerden öbürüne sirayet etmesi olasılığı söz konusudur. Bu durumda çevredeki yerleşim mahallerindeki nüfus yoğunluğunun süratle azaltılması zorunlu görülmektidir." 
     5 Aralık 2000 tarihli Gebze Yüksek Teknoloji Enstitüsü raporunda da sanayi alanları ile yerleşim alanlarının birbirlerine yakın hatta içiçe olmalarının muhtemel bir yangında önemli güvenlik riski taşıdığına dikkat çekildi. 
     
Raporu Özkan’a götürdük ama...      Körfez Belediye Başkanı Erhan Yenilmez, söz konusu raporu dönemin Başbakan Yardımcısı Hüsamettin Özkan’a ilettiklerini ancak sonuç alamadıklarını söyledi. Yangının ihmal yüzünden çıktığını savunan Yenilmez şöyle konuştu "TÜPRAŞ yangınından ders aldık ve inceleme yaptırdık. İnsanları bu bölgeden uzaklaştırmak, 500 metrelik güvenlik şeridi oluşturmak gerekiyor. Ayrıca sanayi bölgesinde kanserojen içeren kimyasal maddeler var. Bütün bunların belirtildiği raporu Vali Erdal Ata ile birlikte Ankara’ya götürdük. Ancak uyarıları dinleyen olmadı." 
     



 GÜNCEL 














</TEXT>
</DOC>
