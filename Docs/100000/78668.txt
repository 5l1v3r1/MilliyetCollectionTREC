<DOC>
<DOCNO> 78668 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/16/son/sondun50.html </URL>
<DATE> 2002/04/16/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD Venezüella'daki darbeye desteklediği iddialarını yalanladı 
</HEADLINE>
<TEXT>

     Venezüella Devlet Başkanı Hugo Chavez'in muhalifleriyle görüştüğünü kabul eden Amerikan yönetimi, bu ülkedeki darbeyi desteklediği yolundaki iddiaları yalanladı. 
     Beyaz Saray sözcüsü Ari Fleischer, gazetecilere yaptığı açıklamada, ''Venezüella'daki siyasi durum, Venezüella halkının barışçı, demokratik yollarla ve anayasaya uygun olarak çözebileceği bir konu ve biz açıkça muhalif liderlere ABD'nin darbeyi desteklemeyeceğini söyledik'' dedi. 
     ''Amerikalı yetkililerin darbe planlayıcılarına göz kırpıp kırpmadığına'' ilişkin bir soru üzerine sözcü, ''bu tür işaretlerden haberdar olmadığını, ancak bunun ihtimal dışı bırakılamayacağını'' söyledi. 
     New York Times, üst düzey Amerikalı yetkililerin son aylarda sık sık, Chavez'i kısa bir süre için deviren koalisyonun liderleriyle görüştüklerini ve Chavez'in görevden alınması konusunda görüşbirliğine vardıklarını yazmıştı. 
     Gazete, Amerikan yönetimi yetkililerine dayanarak verdiği haberde, görüşmelere katılan bir yetkilinin, Chavez'i devirmek için Venezüellalıların referandum gibi anayasal yollara başvurmasını istediğini belirtmişti. 
     Savunma Bakanlığı'ndan bir yetkili ise gazeteye açıklamasında, ABD'nin muhaliflere ''Bu adamdan hoşlanmadığı konusunda resmi olmayan ince mesajlar verdiğini'' söyleyerek, ''Onlara 'Bu işe kalkışmayın' demedik. Ancak 'İşte silahlar, bu adamı devirmenize yardım edeceğiz' de demedik'' diye konuşmuştu. 
     





</TEXT>
</DOC>
