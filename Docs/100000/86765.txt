<DOC>
<DOCNO> 86765 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/29/son/soneko07.html </URL>
<DATE> 2002/05/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Ziraat Bankası Genel Müdürü "2002 kar hedeflerinin önündeyiz" 
</HEADLINE>
<TEXT>

     Ziraat Bankası Genel Müdürü Niyazi Erdoğan, 2002 yılı kar hedeflerinin önünde olduklarını bildirdi. 
     Erdoğan, şimdiye kadar Banka'da yapılanları anlatırken, Ziraat Bankası'nın ''hapşırmasının'' devletin hastalanmasına neden olduğunu, Şubat krizinin sebebinin de kamu bankalarının piyasadan aşırı borçlanma ihtiyaçları olduğunu hatırlattı. 
     Banka'nın bilançosunun şeffaf hale getirildiğini ve geçen yıl 2.2 katrilyon lira brüt kar elde edildiğini kaydeden Erdoğan, bunun Emlak Bankası'ndan gelen 1.9 katrilyon liralık yüke rağmen gerçekleştirildiğine işaret etti. 
     Erdoğan, bu süre içinde faizleri de yüzde 120'lerden yüzde 45'lere indirdiklerini belirtirken, Hazine ile olan ilişkileri de ticari ilişki haline getirdiklerini ifade etti. 
     Banka'nın bu yılki kar hedefine ilişkin olarak da Erdoğan, geçen yıl sonunda bu yıla ilişkin öngörülerde bulunduklarını hatırlatırken, faiz düşüşüyle birlikte bu tahmini revize ettiklerini kaydetti. 
     Erdoğan, şu anda bir rakam açıklayamayacağını belirtirken, ''2002 yılı kar hedeflerimizin önündeyiz'' demekle yetindi. 
     İstanbul yaklaşımı konusunda Erdoğan, bankaların bir metin üzerinde anlaştıklarını bunu imzalayacaklarını anlattı. Erdoğan, ''Ama Ziraat Bankası'nın buna dahil olabileceği şirket sayısı yok denecek kadar az. Toplam 3-5 tane yapılanacak firma var'' dedi. 
     
     KAPANACAK ŞUBELER 
     Banka'nın Haziran sonu itibariyle 1.200 dolayında şubesi kalacağını kaydeden Erdoğan, ''Planlamamız gereği o sayılara doğru gidiyoruz. Beldelerde kapatma işlemimiz bitti. Emlak Bankası ile çok yakın şubelerimiz var, onları bitirmeye çalışıyoruz, Haziran ortasına kadar bitecek'' diye konuştu. 
     Eleman sayısını ise ideal olarak 21 bin kişi hedeflediklerini belirten Erdoğan, şu ana kadar 19 bin kişinin sözleşme imzaladığını, 30 Haziran'dan sonra sözleşme imzalamayanların Banka'da kalmayacağını ifade etti. 
     
     140 TRİLYON LİRALIK KREDİ YENİDEN YAPILANDIRILDI 
     Çiftçi kredilerinde 1 Haziran'dan geçerli indirim yaptıklarını hatırlatan Genel Müdür Erdoğan, toplam 120 bin kredinin 90 bininin yeniden yapılandırıldığını açıkladı. Erdoğan, yeniden yapılandırılan kredi miktarının ise 140 trilyon lira olduğunu bildirdi. 
     Problemli durumdaki çiftçilerin borçlarını ödemeleri durumunda kredi kullanabilir hale getirildiğini ve bunun çok önemli olduğunu söyleyen Erdoğan, ''Ziraat Bankası artık kredi veriyor'' diye konuştu. 
     Bugüne kadar kredi verilmediğinden şikayet edilirken, bugün talep beklendiğini kaydeden Erdoğan, bunda krizin şokunun atlatılamaması ile doğrudan gelir desteği ve alternatif ürün bedelleri ile çiftçinin fon ihtiyacının bir kısmının karşılanmasının da etkili olduğu kaydetti. 
     
     ZİRAAT, ÖZELLEŞTİRMENİN NERESİNDE 
     Özelleştirmenin bir süreç olduğuna dikkat çeken Erdoğan, ''Bizim sözümüz, ana yapı taşları itibariyle bu yılın sonuna kadar roadshowa çıkabilecek hale getirmeyi sağlamak. Herşey yol haritalarımızda net bir şekilde belirlendi. Ziraat Bankası olarak bu sürecin de önündeyiz'' dedi. 
     





</TEXT>
</DOC>
