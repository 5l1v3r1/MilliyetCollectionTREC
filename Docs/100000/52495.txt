<DOC>
<DOCNO> 52495 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/15/son/sontur10.html </URL>
<DATE> 2001/11/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Sağanak yağış İzmir'de can aldı 
</HEADLINE>
<TEXT>

     İzmir'de, dün yaşanan sağanak yağışta, elektrik akımına kapılan Zafer Biroğlu 35 , öldü. 
     Alınan bilgiye göre, dün sabaha karşı başlayan yağmur sonrası kopan elektrik tellerinden akıma kapılanlardan Zafer Biroğlu, tedavi gördüğü Dokuz Eylül Üniversitesi Hastanesi'nde yaşamını yitirdi. 
     Yağmur nedeniyle elektrik akımına kapılan diğer 3 kişi ile trafik kazası sonucu yaralanan 7 kişinin ise sağlık durumlarının iyi olduğu bildirildi. 
     İzmir Büyükşehir Belediyesi İtfaiye Daire Başkanı Fuat Barandır, sağanak yağışın başlamasının ardından, şu ana kadar 400 su baskını ihbarına müdahale ettiklerini belirtti. Su baskınları nedeniyle itfaiyenin 300 personelinin gece boyunca da aralıksız çalıştığını belirten Barandır, ''Su baskınları, özellikle Poligon, Güzelyalı ve Yeni Mahalle bölgelerinde yoğunluk kazanıyor. Halen gelen su baskını ihbarları var. Çalışmalarımız sürüyor'' dedi. 
     Meteoroloji Bölge Müdür Yardımcısı Erdoğan Erten de, dün yaşanan sağanak yağışta yapılan ölçümlerde, metrekareye Bornova'da 105, Güzelyalı'da 93, Adnan Menderes'te 71, Selçuk'ta 57.6, Manisa'da 65.5, Aydın'da ise 22 kilogram yağmur düştüğünü açıkladı. 
     Erten, geçmiş yıllarda, kasım ayında tespit edilen yağış ortalamasının metrekareye 92 kilogram olduğunu belirterek, ''15 günde, metrekareye 148.9 kilogram yağış tespit edildi. Geçmiş yıllarda 15 günde ölçülen miktar metrekareye 56.8 idi'' dedi. 
     Erten, 19 Kasım Pazartesi gününe kadar yağmur beklenmediğini, yarından itibaren hava sıcaklarının da 5-6 derece düşeceğinin tahmin edildiğini ifade etti. 
     






</TEXT>
</DOC>
