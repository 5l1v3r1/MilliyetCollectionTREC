<DOC>
<DOCNO> 78278 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/14/spor/spo01.html </URL>
<DATE> 2002/04/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Kartal’ın silahı pres 
</HEADLINE>
<TEXT>

Daum, Fenerbahçe’yi orta sahada durdurmayı planlıyor. Alman teknik adam oyuncularına "Rakibin nefes almasına bile izin vermeyin" uyarısını yaptı 
     BİLAL MEŞE 

     BEŞİKTAŞ, haftanın derbisinde güçlü rakibi Fenerbahçe’ye maç süresince nefes aldırmayacak. Rakibini orta alanda etkisiz hale getirmeyi hedefleyen Siyah - Beyazlı ekipte kaptan Tayfur, Revivo’yu marke edecek. Fenerbahçe’nin forvetteki iki kozu olan Serhat ve Andersson’u ise savunma oyuncuları kontrol edecek. Teknik Direktör Daum, Tümer’i ise serbest oynatacak. 
     DAUM dün akşam Fulya’da medyaya kapalı olarak yapılan son çalışmada Fenerbahçe karşısında uygulanacak taktiğin detayları üzerinde durdu, oyuncuları tek tek uyardı. Alman hoca, "Çok kritik bir maça çıkacağız. Bu derbi hepimizin geleceği açısından büyük önem taşıyor. Kolektif futbolun temel öğelerini sahaya yansıttığımız taktirde, kazanırız" dedi. 
     KANATLARDAN rakibini yıkmayı hedefleyen Alman hoca, "Özellikle savunmada risk istemiyorum. Serhat ve Andersson etkili oyuncular. Her ikisini de iyi kontrol edin, yardımlaşın, kademe hatası yapmayın. Derbide yük tamamen orta alanın üzerinde olacak. Bu alanda rakibi durdurun, kanatları en iyi şekilde kullanın. Sahanın her yerinde pres ve yardımlaşmayı elden bırakmayın" diye konuştu. 
     
Dev bayrak      1903 Beşiktaş Taraftarlar Derneği, İnönü Stadı’nı bugün bayram yerine çevirecek. Dernek, taraftarlara 5 bin şapka ve 5 bin de kaşkol dağıtacak. Ankara Genç Beşiktaşlılar Derneği dün öğleden sonra bir kamyon dolusu konfeti gönderdi. Ayrıca derbi maç öncesinde 240 metre karelik dev bir bayrak yaptırıldı. 
     
Süper prim      YÖNETİM, Fenerbahçe galibiyetine süper prim verecek. Yöneticiler, üç puanın alınması halinde futbolculara 20’şer milyar lira dağıtılacağını açıkladı. Bu arada Başkan Serdar Bilgili ile yöneticiler bugün maç öncesi Fulya’ya gidecekler. Oyuncularla kısa bir görüşme yapacak olan Bilgili takıma moral vermeye çalışacak. 
     



 SPOR 




























</TEXT>
</DOC>
