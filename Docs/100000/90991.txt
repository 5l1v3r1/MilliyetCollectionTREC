<DOC>
<DOCNO> 90991 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/20/son/soneko16.html </URL>
<DATE> 2002/06/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Derviş "Bankacılık alanında alınan kararlar çok önemli" 
</HEADLINE>
<TEXT>

     Devlet Bakanı Kemal Derviş, ekonominin geleceği açısından hayati önemdeki bankacılık alanında, kararların zorlu da olsa gecikmeden ve doğru alınmasının önemli olduğunu bildirdi. 
     Kemal Derviş, bugün yaptığı yazılı açıklamada, ekonomik programın takvimi uyarınca Haziran ayında yapılması gerekenlerin yerine getirildiğini belirtti. Derviş, bankacılık alanında yapılan düzenlemelerin Türkiye'de banka ve finans sisteminin, dolayısıyla da ekonominin geleceği açısından hayati önem taşıyan uygulamalar olduğunu ifade etti. 
     Bu alanında kararların gecikmeden alınmasının ve zorlu da olsa doğru kararların verilmesinin önemine işaret eden Kemal Derviş, Bankacılık Düzenleme ve Denetleme Kurulu'nun BDDK yoğun bir çalışmayla mevzuatı uyarınca karar alabilmiş olmasının takdire şayan olduğunu bildirdi. 
     Derviş, açıklamasına şöyle devam etti 
     ''Şüphesiz ki herhangi bir bankamızın Tasarruf Mevduatı Sigorta Fonu'na TMSF devredilmesi arzu edilen bir durum değildir. Ayrıca, sektörün yaşadığı sorunlarda yıllarca birikerek gelen hataların yanı sıra, Kasım 2000 ve Şubat 2001 krizleri ile dünya ekonomisinde yaşanmış ciddi bazı olumsuzlukların da diğer olumsuz etkenler olduğu unutulmamalıdır. 
     Ancak, ekonominin her alanında olduğu gibi bankacılık alanında da alınan kararların nihai tahlilde hem sektörün, hem de ekonomimizin geleceğinin yararına olduğu unutulmamalıdır. Ekonomimiz 2002 yılında hem enflasyonun aşağıya çekildiği, hem de yeniden büyümeye geçildiği bir dönüm noktasındadır. Unutulmamalıdır ki bu trendin devamının sağlanmasında ve orta vadede sürdürülebilir büyüme sürecine geçişte ekonominin kan dolaşımı sistemi niteliğindeki bankacılık sektörünün işlevlerini sağlıklı bir yapıyla yerine getirmesi temel zorunluluklardan biridir.'' Türkiye ekonomisinin yeterli sermayeye sahip ve objektif kriterlere göre düzenlenen bir bankacılık sistemiyle daha da güçleneceğini belirten Derviş, ''gün geçmişe bakıp kısır tartışmaları sürdürme günü değil, daha güçlü bir geleceği hep birlikte inşa etme günüdür'' dedi. 
     
     EKONOMİK PROGRAM VE IMF 
     Devlet Bakanı Derviş, açıklamasında, Uluslararası Para Fonu IMF 
     ile Stand-By düzenlemesi kapsamında maliye ve para konularında hedeflerin tutturulduğunu, yapısal reformlar alanlarında öngörülen uygulamaların yerine getirildiğini ve yapısal reform konularının en önemlisi olan bankacılık sisteminin reformu konusunda da önemli aşama kaydedildiğini bildirdi. Derviş, 2. Gözden Geçirme'nin tamamlanmasının IMF İcra Direktörleri Kurulu'nun 28 Haziran'daki toplantısında ele alınacağını ve onaylanması halinde yaklaşık 1.1 milyar dolarlık kredi diliminin serbest bırakılacağını da hatırlattı. 
     





</TEXT>
</DOC>
