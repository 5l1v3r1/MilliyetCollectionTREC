<DOC>
<DOCNO> 95944 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/16/siyaset/siy04.html </URL>
<DATE> 2002/07/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Cem En büyük başkan Özkan 
</HEADLINE>
<TEXT>

DSP’den ayrılan 36 milletvekiliyle toplantı yapan İsmail Cem, Özkan’ın gönlünü aldı. Yeni oluşum da 22 Temmuz’da partileşecek... 
     Yeni oluşumun lideri İsmail Cem, liderliği kendisine bırakan Hüsamettin Özkan’a "En Büyük Başkan Özkan" diyerek gönül aldı. Dün TBMM’de DSP’den ayrılan 36 milletvekiliyle 4.5 saat süren bir toplantı yapan Cem, "Ben Genel Başkan olarak, bu süreci başlatan, bu oluşumun bu noktaya gelmesini sağlayan Özkan’ı en büyük başkan olarak görüyorum. Ben Genel Başkanım, ama Büyük Başkan Özkan" dedi. Özkan da, "Hiçbirimiz koltuk sevdasında değiliz" diyerek, Cem’e destek verdi. 
     Toplantıda, siyasi tercihi yeni oluşumdan yana olduğu belirtilen Kemal Derviş de Cem’i telefonla arayarak, "Yüreğim ve düşüncelerim sizinle" dedi. 
     Toplantıda sol eğilimli olacağı belirtilen partinin çizgisi de tartışıldı... Bir grup "Mevlana gibi olmayalım, herkesi almayalım, arsızı var, hırsızı var" derken, Gaffar Yakın, "Bütün toplum kesimlerini kucaklayan bir parti olsun" dedi. Cem de "Sosyal demokrasi diğer toplum kesimlerini kucaklamayı engellemez" şeklinde konuştu. 
     Parti için "Çağdaş Dönüşüm, Çağdaş Değişim, Çağdaş Çoğunluk, Çağdaş Demokratik, Yeni Oluşum," gibi isimler üzerinde duruldu. Milletvekillerinden de bütçe yapılması için 150’şer milyon lira alınmasına karar verildi. Partinin resmi başvurusunun 22 Temmuz’da yapılması, genel merkez binasının da bugün tutulması kararlaştırıldı. 
     



 SİYASET 















</TEXT>
</DOC>
