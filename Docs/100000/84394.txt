<DOC>
<DOCNO> 84394 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/16/son/sonspo20.html </URL>
<DATE> 2002/05/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Milli futbolcularımız Antalya kampını değerlendirdi... 
</HEADLINE>
<TEXT>

     2002 Dünya Kupası Finalleri öncesinde Antalya'da yaptıkları ilk etap hazırlık çalışmalarını tamamlayan milli futbolcular, kampı değerlendirdi. 
     Kaleci Rüştü Reçber, Atatürk Havalimanı'nda yaptığı açıklamada, Antalya kampının çok iyi bir atmosferde geçtiğini belirterek, ''Eşlerimizle gitmemiz, tatil yapacakmışız gibi göründü. Ancak Antalya'da çok ağır bir çalışma programı yaptık'' dedi. 
     Kampa yapılan ziyaretlerin morallerini yükselttiğini ifade eden Rüştü, ''Türkiye'den moralli bir şekilde ayrılacağız. Artık tek düşüncemiz Dünya Kupası'nda başarılı olmak'' diye konuştu. 
     Alpay ise Antalya'da iyi bir hazırlık dönemi geçirdiklerini belirterek, ''Sakatlığım tamamen geçti. Almanya'da iyi bir tedavi dönemi geçirmiştim. Maç eksiğim olmaz. Zaten yeterince maç yaptım. Hong Kong'da hazırlık maçları da benim için iyi olacak. Dünya Kupası'nda hocam görev verirse, oynamak isterim'' dedi. 
     Gazetecilerin Galatasaray'a transferiyle ilgili sorularına karşılık Alpay, Aston Villa ile 2 yıllık daha sözleşmesi bulunduğunu ve bonservisini pahalı olduğunu vurgulayarak, transferinin zor olduğunu söyledi. 
     Emre Aşık da Antalya'da oldukça ağır idmanlar yaptıklarını dile getirerek, ''Takımın uyumu için çok özel ve güzel bir kamp oldu'' dedi. Kampta sakatlanan Arif Erdem, sakatlığının önemli olmadığını, 3-4 gün içinde iyileşebileceğini kaydetti. 
     Fenerbahçe ile henüz anlaşamayan Serhat Akın ise transferle ilgili konuşmak istemediğini, kampın moralli geçtiğini söyledi. 
     





</TEXT>
</DOC>
