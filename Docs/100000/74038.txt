<DOC>
<DOCNO> 74038 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/22/son/sonspo08.html </URL>
<DATE> 2002/03/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Galatasaray ve Beşiktaş için "rövanş" haftası... 
</HEADLINE>
<TEXT>

     Şampiyonluk adaylarından Galatasaray ve Beşiktaş, Birinci Süper Futbol Ligi'nde bu haftaki rakiplerinden 5 gol yedikleri maçların rövanşını almayı hedefliyor. 
     Galatasaray, bu sezon ilk yarıda Bursa'da yapılan karşılaşmada, 44 yıllık lig tarihindeki en farklı skorlu yenilgisini aldı. 
     11. haftada yapılan maçta Bursaspor'a 5-0 yenilen Galatasaray, 
     rakibiyle yarın yapacağı karşılaşmada, hem bu farklı skorlu yenilginin rövanşını almak, hem de Avrupa Şampiyonlar Ligi'nde elenmesinin ardından, ligde alacağı galibiyetle moral bulup, liderliğini sürdürmek istiyor. 
     
     Beşiktaş Rize deplasmanında 
     Son 2 haftada yitirdiği 5 puanla şampiyonluk yarışında yara alan Beşiktaş ise bu hafta Rize deplasmanına gidiyor. 
     Siyah-beyazlılar, geçen sezon rakibiyle deplasmanda yaptığı karşılaşmada Çaykur Rizespor'a 5-1 yenilerek, lig tarihindeki en farklı skorlu 2. yenilgisini almıştı. 
     Bu sezon ligin ilk yarısında rakibini 2-1 yenen Beşiktaş, 24 Mart Pazar günü yapacağı karşılaşmada, Çaykur Rizespor'u deplasmanda yenip, hem 5-1'in rövanşını almayı hem de zirve yarışından kopmamayı hedefliyor. 
     






</TEXT>
</DOC>
