<DOC>
<DOCNO> 70152 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/01/yasam/yas01.html </URL>
<DATE> 2002/03/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Sınır boyları hassas burun’lara emanet 
</HEADLINE>
<TEXT>

Kuki, Tango, Apaçi... Gümrüklerin dedektör’ köpeklerinden birkaçı. Her yıl trilyonluk uyuşturucu yakalayıp en iri kemiği hak ediyorlar... 
     MUSTAFA BAKACAK İstanbul 

     Polis ve jandarmada olduğu gibi gümrük kapılarında görev alan dedektör köpekler’ de, uyuşturucu kaçakçılarına göz açtırmıyor. 
     Apaçi, Beti, Pars, Kim, Tango gibi isimlerle Gümrük Müsteşarlığı kadrosunda bulunan dedektör’ köpeklerin sayısı 20’ye ulaştı. İkisi halen eğitimine devam eden köpeklerden sadece Kuki merkezde tutulurken, diğer 17’si Edirne, İpsala, Tekirdağ, İstanbul, İzmir, İzmit, Mersin, Cilvegözü, Esenboğa, Samsun, Gürbulak, Habur, Dilucu ve Sarp gümrük kapılarında görev yapıyor. 
     
     Her köpek olamıyor 
     1998’den itibaren göreve başlayan köpekler, geçen yıl gümrüklerde yaklaşık 35 trilyon lira değerinde uyuşturucu yakalanmasında rol oynadı. 
     Dedektör köpek olabilmek için belli özellikler aranıyor. Öncelikle yaşının küçük ve temel eğitim almış olması gerekiyor. Koşullara uygun olanlar Ankara’da Köpek Eğitim Merkezi’nde teste alınıyor. Testte başarılı bulunanlar, dedektör köpek olma yolunda ilk adımı atıyor. 
     Seçilen köpekler dört aylık eğitime girerken, her köpekten sorumlu bir gümrük muhafaza memuru oluyor. Narkotik Dedektör Köpek İdarecisi’ olarak adlandırılan bu memur da, köpeği eğitebilecek yeteneğini gösteren bir testi geçmek zorunda. 
     Yıl sonunda 24 tane olacak köpeklerin her birinin maliyeti 2 bin dolar civarında. Her birinin yiyecek ve bakımı için yılda bin dolar harcanıyor. 
     
     Kimlik kartları var 
     Dedektör köpek, idarecisiyleihtiyaç duyulan gümrük kapısında göreve başlıyor. 
     Üzerinde fotoğrafının yanı sıra, adı, cinsi, doğum tarihi, cinsiyeti ve renginin yazılı olduğu tanıtım kartları olan köpekler, günlük kontrollerin dışındaki boş zamanlarını dinlenerek ya da idarecileri tarafından gizlenen uyuşturucuyu bulmak için çaba harcayarak geçiriyor. Uyuşturucuyu kısa sürede bulanlar ödüllendiriliyor. Dedektör köpekler, diğer memurlar gibi belli süre sonunda başka görev yerlerine tayin ediliyor. Yeteneklerini geliştirmeleri için deniz, kara ve hava gibi farklı gümrük kapılarına gönderilen köpekler, emekli olduktan sonra da idarecileriyle birlikteliğini sürdürüyor. 
     



 YAŞAM 





















</TEXT>
</DOC>
