<DOC>
<DOCNO> 97080 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/21/siyaset/siy02.html </URL>
<DATE> 2002/07/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Bakan Toskay raporu yutmadı 
</HEADLINE>
<TEXT>

Eski Dış Ticaret Müsteşarı’na verilen sağlık raporu için doktorları arayan Toskay, "Her sabah tenis oynayan birine nasıl rapor verirsiniz " diyerek çıkıştı 
     HARUN GÜREK Ankara 

     Devlet Bakanı Tunca Toskay’ın, görevden aldığı bürokratlarla tartışması sürüyor. Toskay, eski Dış Ticaret Müsteşarı Kürşat Tüzmen’e verilen sağlık raporu için doktorları ararken eski Devlet İstatistik Enstitüsü DİE Başkanı Şefik Yıldızeli hakkında üç soruşturma daha açtırdı. 
     DİE’de partili oldukları iddia edilen 250 kişinin işe yerleştirilmesine karşı çıkan, sayımlarda fazla yazılan nüfusu sildiren Yıldızeli, geçen ay başkanlıktan alınınca Danıştay’da dava açarak göreve iadesini istedi. 
     Toskay, daha önce bir gazetedeki enflasyon tahminine ilişkin köşe yazısı nedeniyle idari soruşturma açtırdığı Yıldızeli’ni ilgilendiren üç konuda daha soruşturma başlattı. 
     İki ay önce Dış Ticaret Müsteşarlığı’ndan alınan ve bir ay önce emekli olan Kürşat Tüzmen hakkında da, haftalık bir dergide çıkan demeci nedeniyle Toskay tarafından idari soruşturma başlatıldı. 12 Haziran’nda omzundan 2.5 saat süren bir kas ameliyatı geçiren Tüzmen’e İbni Sina Hastesi’nden verilen rapor da Toskay’ın takibine konu oldu. Ameliyattan önceki 20 günlük rapor için hastanenin bağlı olduğu Ankara Tıp Fakültesi’nin Dekanı Prof. Tümer Çorapçıoğlu’nu arayan Tunca Toskay, "Sağlam birine rapor verilmesi etik mi " diye sordu. 
     
     Doktorları savundu 
     Çorapçıoğlu, "Öğretim üyelerimiz asla usulsüz rapor vermez" yanıtını verdi. Toskay’ın, "Her sabah tenis oynayan bir insana nasıl rapor verirsiniz " sorusunu yönelttiği doktorlar da, "Uzun süre sakat çalıştı" yanıtını verdi. 
     Toskay, Prof. Dr. Tümer Çorapçıoğlu’nu aradığını doğrulayarak, Milliyet’e, "Aradım, doktor yoktu, fakültenin dekanı ile görüştüm. Son derece sağlıklı, görev yapan birisine neye dayanarak 20 gün rapor verildiğine ilişkin bilgi istedim" açıklamasını yaptı. 
     



 SİYASET 















</TEXT>
</DOC>
