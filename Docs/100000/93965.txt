<DOC>
<DOCNO> 93965 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/05/son/sontur08.html </URL>
<DATE> 2002/07/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Bu geziye sadece bekarlar katılabilir... 
</HEADLINE>
<TEXT>

     ''Bu sene de bekar gezelim'' şarkısından esinlenerek kurulan ''Bekar's Travel Clup'', yalnız bekarları değişik aktivitelerle biraraya getirerek eğlendirmeyi amaçlıyor. 
     Kulübün kuruluş öyküsünü anlatan ''Bekar's Travel Club''ün Tur Koordinatörü Cengiz Güzel, 12 yıldır turist rehberi olduğunu belirterek, ''Bu sene de bekar gezelim'' şarkısından etkilenerek kulübü oluşturduğunu söyledi. 
     Güzel, bu amaçla 3 ay önce internette ''www.bekergezelim.com'' adlı bir site kurduğunu ve siteyi bugüne kadar 7 bin 500'ün üzerinde bekarın ziyaret ettiğini vurgulayarak, bunlardan bininin kulüp üyesi olduğunu kaydetti. 
     Eğitim düzeyleri yüksek olan bu üyelerin yüzde 65'inin erkek, yüzde 35'inin de kadın olduğunu ifade eden Güzel, kulübe üye olmanın tek şartının ''bekarlık'' olduğunu anlattı. 
     Güzel, genç bir nüfusa sahip Türkiye'de bekarların, yurtdışındakilere oranla daha az kültür faaliyetlerine katıldığına işaret ederek, ''Amacım, bekarları biraz cesaretlendirerek değişik aktivitelere katılmalarını sağlamak'' dedi. 
     
     ''ÇÖPÇATAN KULÜBÜ DEĞİLİZ'' 
     Bu amaca yönelik olarak yurtiçi-yurtdışı seyahatlar, değişik aktiviteler ile konferanslar hazırladıklarını belirten Güzel, şunları kaydetti 
     ''Biz, 'Bu hafta sonu nereye gitsem veya işten sonra ne yapsam' diye düşünen bekarlara hizmet vermek istiyoruz. Hafta içi ve hafta sonu düzenlediğimiz bowling, rafting, piknik, spor, sinema vs. gibi faaliyetlere kulübe üye olanlar katılabilir. Bu sayede bekarlar hem güzel bir hafta sonu geçirmiş olur hem de yeni arkadaşlar edinirler. 
     Ayrıca şehirdışına kültür turları da hazırladık. Hafta sonu gerçekleştirilen bu turları anlaşma yaptığımız TÜRSAB üyesi A sınıfı acentelerle yürütüyoruz.'' Daha önce ''bekarım'' diyerek üye olan evli insanların üyeliklerini iptal ettiklerini de ifade eden Güzel, ''Biz kesinlikle çöpçatanlık hizmeti vermiyoruz, çöpçatan kulübü de değiliz. Biz yasal bir kuruluşuz. Kendimize ait vergi numaramız, İstiklal Caddesi'nde merkezimiz var'' diye konuştu. 
     İki ay sonra evleneceğini söyleyen Cengiz Güzel, halen etkinliklerinden sadece İstanbullu bekarların yararlandığını belirterek, Ekim sonunda yapacakları değerlendirme sonucunda, talebe göre İzmir, Ankara ve Bursa'da da bekarlar kulübü oluşturmayı hedeflediklerini bildirdi. 
     ''Bekar gezmek, yalnız gezmek değildir'' diyen Güzel, en düşük aktivitelerinin 5 milyon, en pahalısının ise 150 milyon lira olduğunu sözlerine ekledi. 
     





</TEXT>
</DOC>
