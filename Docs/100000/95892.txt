<DOC>
<DOCNO> 95892 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/15/son/sontur35.html </URL>
<DATE> 2002/07/15/ </DATE>
<TIME>  </TIME>
<AUTHOR>  </AUTHOR>
<HEADLINE>
DSP'li 9 il başkanı "Partimizin ve Başkanımızın yanındayız" 
</HEADLINE>
<TEXT>

     DSP'li 9 il başkanı, DSP'nin ve Genel Başkanları Bülent Ecevit'in yanında olduklarını bildirdiler. 
     DSP Genel Merkezi'nde, 9 il başkanı adına bir açıklama yapan Diyarbakır İl Başkanı Seyfettin Alkan, DSP'den ayrılan milletvekillerini, parti çatısı altına çağırdı. 
     Alkan, DSP'nin program ve ilkelerinin yaşama geçirilmesi için bugüne kadar olduğu gibi bundan sonrada mücadelelerinin devam edeceğini kaydederek, ''Partili ve partisiz herkesin dürüstlüğünü kabul ettiği ve şaibelerden her zaman uzak kalmış Sayın Genel Başkanımızın ve partimizin yanında yer alıyoruz'' dedi. 
     Geçmişte de DSP'ye ve Ecevit'e yönelik ''bu tür girişimler olduğunu'' ifade eden Alkan, bu girişimlerden DSP'nin güçlenerek çıkığını, yine öyle olacağından hiç kuşku duymadıklarını söyledi. 
     Alkan, ''15 gün içinde neyin değiştiğini hiç kimsenin açıklayamadığını'' ifade ederek, şunları kaydetti 
     ''Dolayısıyla ayrılan milletvekillerimizin, niye ayrıldığını anlamakta zorlanıyoruz. Bu nedenle sayın milletvekillerimize bir çağrıda bulunmak istiyoruz. Nereden desteklendiği ve amacının ne olduğu belli olmayan bir oluşum sevdasından vazgeçmelerini, partimizin ve ülkemiz üzerinde bazı çıkar çevrelerince oynanmak istenen oyuna gelmemelerini ve isimlerinin özdeşleştiği DSP çatısı altına geri dönmelerini bekliyoruz.'' Alkan, açıklamayı Adıyaman İl Başkanı Zeynal Ekici, Mardin İl Başkanı M. Şirin Yiğit, Şırnak İl Başkanı Ramazan Barkın, Şanlıurfa İl Başkanı Nevzat Kara, Siirt İl Başkanı Erol Avcı, Gaziantep İl Başkanı Erdal Çerkezoğlu, Kilis İl Başkanı Sermet Tuygun, Batman İl Başkanı İlyas Solak'la birlikte yaptığını da kaydetti. 
     





</TEXT>
</DOC>
