<DOC>
<DOCNO> 68889 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/21/son/sontur19.html </URL>
<DATE> 2002/02/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Adalet Bakanı "Türkiye idam cezasını kaldırmak zorunda" 
</HEADLINE>
<TEXT>

     Adalet Bakanı Hikmet Sami Türk, Türkiye'nin Avrupa Birliği adayı olarak uzun vadede idam cezasını kaldırmak zorunda olduğunu, kısa vadede ise idam cezasının uygulanmaması için, yerine verilecek cezayı belirlemesi gerektiğini söyledi. 
     Kurban Bayramı tatili nedeniyle memleketi Samsun'a giderken Çorum'a uğrayarak, Valilik ve Adliye'yi ziyaret eden Adalet Bakanı Hikmet Sami Türk, ziyaretleri sırasında gazetecilerin ülke gündemine ilişkin sorularını cevaplandırdı. 
     Bakan Türk, idam cezasının kaldırılmasıyla ilgili olarak, Türk Ceza Kanunu'nda idam cezasının yer aldığını, ancak 1984 yılından bu yana fiilen uygulanmadığını belirterek, Türkiye'de 17 yıldır idam cezası uygulanmamasına rağmen, kanunlarda yer aldığı için ülkenin çeşitli konularda güçlük çektiğini söyledi. 
     TCK'da idam cezasının bulunmasının, özellikle suçluların iadesi konusunda sıkıntılara neden olduğuna dikkat çeken Bakan Türk, Avrupa Konseyi'ne üye 41 ülkeden sadece Türkiye kanunlarında idam cezasının bulunduğuna işaret etti. Bakan Türk, şöyle dedi 
     ''İdam, zaman zaman adli hatalara neden olan ağır bir cezadır. Bir insanın hayatını ortadan kaldırıyor. Türkiye bu konuda geçen yıl önemli bir adım attı. Bir anayasa düzenlemesiyle savaş, yakın savaş ve terör suçları dışında idam cezası kaldırıldı. İdam cezasının tamamen kaldırılması için anayasa değişikliği yapılmalı.'' ''Türkiye, AB adayı olarak uzun vadede idam cezasını kaldırmak zorunda, kısa vadede ise idam cezasının uygulanmaması için, yerine verilecek cezayı belirlemesi gerekiyor'' diyen Bakan Türk, Bakanlar Kurulu'na, idam cezası yerine müebbed ağır hapis cezası verilmesi yönünde bir tasarı sunduklarını, bu konudaki çalışmalarının devam ettiğini kaydetti. 
     
     E-mail krizi 
     Adalet Bakanı Hikmet Sami Türk, e-mail krizine de değindiği konuşmasında, ''Bu konuda bir yasa boşluğu söz konusu değil. TCK'nda bilişim suçlarına ilişkin bir düzenleme var. Bir siteden gizli belgelerin çalınması ve izinsiz kullanılmasının, 3 yıla kadar hapis cezası var'' dedi. 
     Avrupa Birliği Türkiye Temsilcisi Karen Fogg'un, yazışmlarının İşçi Partisi Genel Başkanı Doğu Perinçek tarafından basına açıklanmasının, özel belgelerin gizliliğinin ihlal edilmesi nedeniyle suç olduğunu ifade eden Bakan Türk, şöyle dedi 
     ''Bu konuda, İstanbul Cumhuriyet Başsavcılığı hazırlık soruşturması başlattı. Belgelerin içeriğiyle ilgili Hükümete bilgi sunulmadı. Bilgimiz olsa bile hazırlık soruşturması aşamasında olan bir konuda açıklama yapmamız doğru olmaz.'' Bakan Türk, adliyeler ve ceza ve infaz kurumlarındaki kadro eksikliği ile ilgili olarak da ülkede başlatılan tasarruf tedbirlerinin, Adalet Bakanlığı'nı olumsuz etkileyebileceğini söyledi. 
     Kadronun yasayla çıkarıldığını belirten Bakan Türk, şu anda Adalet Bakanlığı'nın adliyeler için 550, ceza ve infaz kurumları için de 500 kadrosu bulunduğunu, ancak bu kadroların yeterli olmadığını söyledi. 
     Türk, adalet hizmetlerinde tasarrufun kadroda değil, farklı konularda yapılması gerektiğini savunarak, personel olmazsa adalet hizmetlerinin gerçekleştirilemeyeceğini savundu. 
     Adalet Bakanı Hikmet Sami Türk, hakim açığının avukatlar görevlendirilerek giderilmesi konusunda ise şunları söyledi 
     ''Bazı ülkeler, tecrübe açısından, hakim olmadan önce belirli bir süre avukatlık yapılması şartı arıyor. Türkiye'de henüz böyle bir düzenleme yok. Avukatların hakim olabilmesini sağlamak için Anayasa'da bir düzenleme yapılmıştı. Fakat daha sonra kaldırıldı. Şimdi bu konuda Anayasa'da bir boşluk var. Bu boşluğun bir an önce giderilmesi gerekiyor. Tecrübe açısından avukatların hakim olması önemli.'' 
     






</TEXT>
</DOC>
