<DOC>
<DOCNO> 88825 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/09/yazar/dundar.html </URL>
<DATE> 2002/06/09/ </DATE>
<TIME>  </TIME>
<AUTHOR> Can DÜNDAR  </AUTHOR>
<HEADLINE>
Şimdi tam sırası "Avru-Pa " 
</HEADLINE>
<TEXT>

     Dumanlı hava, kurtları harekete geçirdi. MHP nihayet AB konusunda dişlerini gösterdi ve safını netleştirdi. 
     Şimdi siyasette kartlar yeniden dağıtılacak ve beklendiği gibi yeşil çuhanın üzerinde "Avrupa" olacak. 
     Siyasetin geleceğini AB’ye tam üyelik tartışması belirleyecek. 
     Dünkü hasımlıklar çözülürken, yepyeni ittifaklar ortaya çıkacak. 
     
     Artık biliyoruz. Bu tartışma bizim geleceğimizle ilgili... 
     Yarın nasıl bir ülkede yaşayacağımıza dair kararın verilmek üzere olduğu günlerdeyiz. Ancak bu karara ortak olamıyoruz. 
     Duyarsız olduğumuzdan değil, örgütsüz olduğumuzdan... 
     Hepimiz kendi alanımızda bu "yeni hayat"a hazırlanıyoruz, ancak siyasetteki basiretsizlik karşısında çaresiziz. 
     "Ne yapabiliriz" sorusu her yerde karşımıza çıkıyor. 
     
     Daha önce de yazdım. 
     Ben bir seferberlikten yanayım. 
     Kabul. Siyaset çoğumuza yabancı ve sevimsiz geliyor. Ancak siz onunla ilgilenmeseniz de o sizinle ilgileniyor. 
     Belirli bir süre için karar mekanizmasına ağırlık koymak dışında çare yok. 
     "Yarınım ne olacak, ben ne yapabilirim" diye düşünen ve Türkiye’nin Batı yönündeki 200 yıllık yürüyüşünü destekleyen herkesin bir araya gelme zamanıdır. 
     Buna ister parti deyin, ister birlik, ister platform... 
     Yarın kul değil yurttaş olmayı bekleyenler, müreffeh bir hayat özleyenler, özgürlük talep edenler, sivil bir hukuk devletinde yaşamak isteyenler, bugün farklı görüşlerde olsalar da bir süre için siyasi farklılıklarını askıya alıp bu ortak payda etrafında aynı çatı altında toplanmak zorundalar. 
     
     Gelin patenti bir akademisyen dostuma ait olan bu projeyi biraz daha netleştirelim 
     İsim 
     "Avru - Pa", niyeti ortaya koyan bir isim... 
     Program 
     Türkiye’nin tam üyelik için ortaya koyduğu "Ulusal Program", bu hareketin de programıdır. 
     İlkeler 
     "Kopenhag Kriterleri" bu hareketin de ilkeleridir. Yani insan hakları, hukukun üstünlüğü, özgürlük ve demokrasi... 
     Hedef 
     Türkiye’nin hedefi "tam üyelikötir. Bu hedef gerçekleştiğinde "Avru - Pa" kendini feshedecek, herkes kendi yoluna, işinin başına dönecektir. 
     Taban 
     Kamuoyu araştırmaları, toplumun çoğunun Türkiye’yi Avrupa ailesinin onurlu ve eşit bir üyesi yapacak bir bütünleşmeden yana olduğunu gösteriyor. 
     Kadro 
     Siyasette geçim aramayan, koltuk beklentisi olmayan, kendini mesleğinde kanıtlamış ama ülkenin önünün tıkalı olmasının acısını çeken pek çok insan böyle bir seferberlikte görev almaya hazırdır. Ekonomistler, doktorlar, eğitmenler, akademisyenler, işçiler, hukukçular, üniversiteli gençler, insanca ve uygar bir yaşam için ihtiyaç duyduğumuz standartta sağlık, eğitim, hukuk, tarım, ekonomi, savunma, diplomasi, politika yaratmak için birikimlerini ortaya koyacaklardır. 
     Lider 
     Bu ilkeler doğrultusunda, mevcut toplumsal taleple bu kadroları buluşturmak için gereken şey, karizmatik bir lider değil, sadece güvenilir bir koordinatör... Bu potansiyeli coşkulu bir kararlılığa dönüştürecek ve bu seferberlikten yepyeni bir umut doğmasını sağlayacak bir teknisyen... 
     
     Böylesi bir kararlılığa ihtiyacımız var. 
     Yarın bunun için çok geç olabilir. 
     Ve şimdi tam zamanı .. 
     Bir buluşalım, bakın bu dumanlı hava nasıl dağılıyor. 
     
     







Bahçelerde kereviz... 


Ayskremhane 


Çiller’in önerileri 


Çatlak testiyle... 


Şimdi tam sırası "Avru-Pa " 


Bugün futbol günü 


Bir kitap ki... Yeme de yanında yat 


Oyun içinde oyun var 


MHP’siz çözüm ve DSP 


Kalbin meridyenleri Sevmenin zamanı 


Yasa gitti de ne oldu 


Güven sarsılınca rakamlara bakılmıyor 


Bavul ile giden mallar "Dinamo Stadı"nda 


</TEXT>
</DOC>
