<DOC>
<DOCNO> 57976 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/19/son/sontur12.html </URL>
<DATE> 2001/12/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Korsanda best seller'lar Tarkan ve Harry Potter... 
</HEADLINE>
<TEXT>

     Yeni çıkan ''Fikir ve Sanat Eserleri Kanunu''ndaki cezaların caydırıcılığına rağmen bu yıl yaklaşık 30 milyon CD, 10 milyon kaset, 150 bin VCD ile 50 bin civarında kitap korsan olarak basıldı. 
     Ampec Filmcilik Ticaret Limited Şirketi'nce, bu yıl İstanbul genelinde gerçekleştirilen 324 baskında, yaklaşık 150 bin VCD ele geçirildi. 
     Bunlar arasında, yerli filmlerde ''Hemşo'', ''Dar Alanda Kısa Paslaşmalar'' ve ''Komser Şekspir'' en çok korsan VCD'si satılan Türk filmleri olurken, yabancı filmlerde de, ''Hannibal'', ''Pearl Harbor'', ''Dinozor'', ''Meksikalı'' ve ''Maymunlar Cehennemi'' korsan VCD'si çıkarılan filmler arasında ilk sıralarda yerlerini aldı. 
     Komşu Hak Sahibi Müzik Yapımcıları Meslek Birliği MÜ-YAP ise, bu yıl yaptığı çalışmalarda, yaklaşık 30 milyon CD ve 10 milyon kasetin korsan basım olduğunu belirledi. 
     Pop müzik sanatçısı Tarkan'ın, ''Karma'' adlı albümü, en çok korsan CD'si ve kaseti çıkarılan eser unvanı aldı. 
     Türkiye Yayıncılar Birliği de, bu yıl korsan yayınlanan yaklaşık 50 bin kitap tespit etti. 
     Yılın en çok satan kitapları arasında yer alan ''İsyan Günlerinde Aşk'' ve ''Harry Potter'' serisi, korsan kitaplarda da ilk sırada yer aldılar. 
     
     Meslek örgütlerinin görüşleri 
     Türkiye Sinema Eseri Sahipleri Meslek Birliği SESAM Başkanı Kadri Yurdatap, korsancılığı önlemek için kendi çaplarında mücadele ettiklerini belirterek, bu yıl çıkarılan ''Fikir ve Sanat Eserleri Kanunu''nun ise, bu görevi belediyelere verdiğini söyledi. 
     Belediyelere, görevlerini hatırlatmaya çalıştıklarını vurgulayan Yurdatap, ''Bugün, bir Türk filminin maliyeti en az 500 milyar lira. 
     Harcanan emeğe yazık. Korsancılık, insanın kanını emmek gibi bir şey. 
     Bunun önüne geçilmeli'' dedi. 
     Türkiye Yayıncılar Birliği Genel Sekreteri Metin Celal de, korsan kitapların satışını engellemek için ekipler kurmalarına rağmen bunun önüne geçemediklerini kaydetti. 
     Celal, korsancılığın, ancak devlet tarafından yapılan denetimlerle engellenebileceğini vurguladı. 
     Bir kitabın maliyetinin yüzde 40'ının kağıt olduğunu belirten Celal, SEKA'nın kağıtları ucuz vermesi durumunda, kitap fiyatlarının da ucuzlayacağını sözlerine ekledi. 
     
     1 kişi ceza aldı 
     Öte yandan, son iki aydır yapılan baskınlarda, 500'e yakın korsan CD satıcısı tespit edilerek mahkemeye çıkarıldığı, yine bu yıl 1 CD satıcısının yargılama sonucu 3 yıl 4 ay hapis cezası aldığı bildirildi. 
     Yeni yasada, korsan yayıncılık işini yapan ve satan kişilere 4-6 yıl hapis ile 50 milyar ile 150 milyar arasında değişen para cezaları öngörülmesinden dolayı, 2001 yılında korsan kitapta biraz azalma meydana geldiği belirtildi. 
     






</TEXT>
</DOC>
