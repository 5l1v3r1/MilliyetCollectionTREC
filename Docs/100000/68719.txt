<DOC>
<DOCNO> 68719 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/20/son/sontur17.html </URL>
<DATE> 2002/02/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Mesut Yılmaz "İdam cezası için gerekirse Danıştay'a gideriz" 
</HEADLINE>
<TEXT>

     Devlet Bakanı ve Başbakan Yardımcısı Mesut Yılmaz, idam cezasının kaldırılması için Anayasa değişikliğinin şart olduğu yönündeki görüşleri değerlendirirken, ''Bu konuda hukuki görüş alınması gerektiği zaman başvurulacak merci bellidir. 
     Gerektiğinde hükümet olarak Danıştay'a gider, görüşünü alırız'' dedi. 
     Yılmaz, canlı yayına katıldığı NTV'den ayrılırken, gazetecilerin sorularını yanıtladı. 
     Yılmaz, bir gazetecinin, MHP Genel Başkanı, Devlet Bakanı ve Başbakan Yardımcısı Devlet Bahçeli'nin partisinin Başkanlık Divanı'nda, ''Biz olmadan idamı kaldıramazlar'' şeklinde bir değerlendirmede bulunduğunu, DYP Genel Başkanı Tansu Çiller'in de ''Önce teröristbaşı Öcalan'ın idam dosyasını mecliste görüşelim, daha sonra idamın kaldırılmasını gündeme alalım'' önerisini getirdiğini belirterek, bu açıklamalar konusundaki değerlendirmesini sorması üzerine şunları söyledi 
     ''Böyle basın aracılığı ile olmaz bu mesele... Oturur konuşuruz. 
     Bizim tavrımız belli. Hükümetin bu konudaki önceliklerini de birlikte belirleriz. Aramızda, oturur konuşuruz. Doğru olduğunu bilmediğim bazı beyanlarla ilgili konuşmak istemem.'' Yılmaz, Öcalan'ın idamının gündeme alınmasının söz konusu olup olmadığına ilişkin soruyu yanıtlarken, şunları kaydetti 
     ''Hayır, hayır. Şu aşamada bu konuyla ilgili herhangi bir şeyimiz yok. Biz sadece Avrupa Birliği ile olan Ulusal Program'dan kaynaklanan taahhütlerimizin yerine getirilmesine odaklandık. Burada özellikle zamanlama konusunda bazı görüş ayrılıkları olduğunu, görüş ayrılıklarının ortaya çıktığını kamuoyu da zaten biliyor. Ama ümit ediyorum ki, bunları da aşacağız.'' Yılmaz, gazetecilerin, ''İdam cezasının kaldırılması için yasa değişikliğinin yeterli olmadığı, Anayasa değişikliğinin şart olduğu yönünde görüşlerin bulunduğunu'' belirtmesi üzerine de ''Ben o konudaki görüşümü söyledim. Türkiye'de bu konuda hukuki olarak görüş alınması gerektiği zaman başvurulacak merci bellidir. Gerektiğinde hükümet olarak Danıştay'a gider, görüşünü alırız'' diye konuştu. 
     






</TEXT>
</DOC>
