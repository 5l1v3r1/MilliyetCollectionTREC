<DOC>
<DOCNO> 94734 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/09/son/sontur38.html </URL>
<DATE> 2002/07/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Ecevit Çiller'e istifayı düşünmediğini açıkça söyledi... 
</HEADLINE>
<TEXT>

     DYP Genel Başkanı Tansu Çiller Başbakan Bülent Ecevit'e istifa edip etmeyeceğini sorduğunu Ecevit'in ise henüz istifa aşamasına gelmediğini söylediğini aktardı. 
     Çiller uzunca bir süre randevu alamamaktan şikayet ettiği Ecevit ile bugün saat 15.00'de Başbakanlık resmi konutunda biraraya geldi. Başbaşa gerçekleşen ve yaklaşık 40 dakika süren görüşmenin ardından açıklamalarda bulunan Çiller, Meclis'in AB ve seçim yasaları için hemen açılmasını istediğini belirtti. 
     Çiller belirsizliğin yoğun olduğu bir dönemde Ecevit'le biraraya geldiğine dikkat çekerek "Kendisine DYP olarak sıkıntılı dönemlerde yapıcı olmaya ve belirsizliği bitirmek için atılacak adımlarda destek olmaya kararlıyız" dediğini vurguladı. 
     Şartsız olarak erken seçimleri ve AB'ye giden yolda Kopenhag kriterlerinin tümünün kucaklanmasını desteklediklerini belirterek bunlar için meclisin hemen açılmasında yarar olduğunu bildirdi. Bunun yapılması durumunda Kopenhag'a giden yolda trenin yakalanabilmesinin mümkün olabileceğini söyleyen Çiller AB ile ilgili düzenlemelerin Ekim'de meclisten çıkarılsa bile uygulamaya yetişmeyeceğini belirtti. 
     İkinci olarak meclisi açmanın diğer önemli bir nedeninin siyasi partiler ve seçim yasalarını değiştirme gereği olduğunu bildiren Çiller yüzde 10 barajının indirilmemesi gerektiğini vurguladı. Bunun Türkiye'yi idare edilemez hale getireceğini vurgulayan Çiller iki turlu seçimlerinde bölünmüş çoğunluğun imtiyazlı azınlığın kumandası altına girmemesi için önemli gördüklerini bildirdi. 
     
     ECEVİT SEÇİM NORMAL ZAMANINDA YAPILMALI 

     Gazetecilerin sorularını da yanıtlayan Çiller bir soru üzerine "Sayın Başbakan seçimin normal zamanında yapılmasını istemeye devam ettiklerini ifade etti" karşılığını verdi. 
     Çiller Meclis'in büyük çoğunluğunun erken seçim düşündüğünü ifade ettiğini söylediğini belirtirken Ecevit'in "DSP olarak seçimin zamanında olmasını doğru buluyoruz. Çünkü ekonomi iyiye gidiyor. Bunu bozmamak lazım" dediğini aktardı. 
     Çiller hükümette yer alıp almayacağı mesajı verip vermediği sorulduğunda, "Hükümet meselesini bu amaçların gerisinde tutuduğumu ifade ettim. Bizim için önemli olan seçim tarihinin belirlenmesi ve belirsizlik ortamının kaldırılması. Bundan öncede SP ve seçim yasalarının değiştirilmesi" yanıtını verdi. Ecevit'in Meclis'in açılmasına sıcak bakmadığını da bildiren Çiller ,DYP olarak uzlaşmacı bir ortam yaratmak istediklerini vurguladı. 
     





</TEXT>
</DOC>
