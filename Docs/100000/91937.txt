<DOC>
<DOCNO> 91937 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/25/yazar/guclu.html </URL>
<DATE> 2002/06/25/ </DATE>
<TIME>  </TIME>
<AUTHOR> Abbas GÜÇLÜ  </AUTHOR>
<HEADLINE>
Marmara’da yine seçim var 
</HEADLINE>
<TEXT>

     Marmara Üniversitesi, öğrenci ve öğretim üyesi açısından Türkiye’nin en büyük üç üniversitesinden birisi. İstanbul’un dört bir yanında kampüsü var. Yönetim ve gelişmesi açısından aslında en iyisi 3’e, 4’e bölmek. Ama nedense kimse buna cesaret edemiyor. 
     Geçen ay Eskişehir’de Bakan Bostancıoğlu, YÖK Başkanı Gürüz ve Marmara’nın kurucusu Orhan Oğuz’un da bulunduğu bir yemekte uzun uzadıya bu konu konuşuldu. Hemen herkes büyük üniversitelerin Anadolu Üniversitesi örneğinde olduğu gibi bölünerek büyümesinden yanaydı. On yıl önce Anadolu Üniversitesi’nin bir bölümü Osman Gazi Üniversitesi oldu. Sonuçta her iki üniversite de müthiş şekilde gelişti. 
     Orhan Oğuz da bölünmeye evet dedi. Bunun üzerine YÖK Başkanı Gürüz, "Hocam rektörken hep karşı çıkıyordunuz" deyince Oğuz "O zaman öyle davranmamız gerekiyordu" dedi. Gürüz, bölünerek gelişmesi hep gündemde olan bir başka büyük üniversitemizin rektörünün de olaya sıcak baktığını ama operasyonun kendi rektörlük süresi bittikten sonra yapılmasını istediğini söyledi... 
     Görüldüğü gibi üniversiteler rektörlerin umurunda değil. Varsa yoksa koltuk. 50, 60 bin öğrencinin, yüzlerce trilyonluk bütçenin patronluğunu kimse bırakmak istemiyor. Bu yüzden de üniversiteler yeterince gelişemiyor. 
     Oysa Batı üniversiteleri bu tıkanıklığı çoktan aştı. Paris ve Roma üniversiteleri gibi daha birçok üniversite 1, 2, 3, 5 diye bölünerek büyüdüler, güçlendiler. 
     Dünyada artık öğrenci sayısı çok olmayan butik üniversiteler gözde. Hem eğitim ve araştırmalarıyla, hem de öğrenciler ile bire bir ilgilenmeleriyle yoğun istek alıyorlar... 
     Marmara Üniversitesi, önceki yıllarda çeşitli nedenlerle çok zaman kaybetti. Yeni bir zaman kaybına tahammülü yok. Dinamik bir yönetim anlayışı olmazsa olmaz hale geldi. Kabuğunu kırıp dışa açılmasının da zamanı geldi geçiyor. Adaylar arasında bu işi başarabilecek vizyona sahip en az 3, 4 isim var. Bu aşamada bu iyidir bu kötüdür demek gazetecilik etiğine sığmaz. Yarışın iki aday arasında geçmesi bekleniyor Zaten sonuçlar da akşam saatlerinde belli olur. Bu konuda YÖK’ün tavrı seçimi kazananın atanması yönünde. Cumhurbaşkanı’nın da farklı düşündüğü söylenemez. Marmara’da da Boğaziçi’nde olduğu gibi seçimi kazananın rektör, kaybedenlerin de rektör yardımcısı olarak hizmete katkıda bulundukları yeni bir dönem başlayabilir. Buna öylesine çok ihtiyacı var ki .. 
     Türkiye’nin en çok tartışılan kurumlarından birisi de medya. Haklı, haksız eleştiri oklarının hedefinde. İşte bu yüzden ki TBMM’de medya sorunlarını aşmak ve yeni yasal düzenlemelere zemin oluşturmak için bir komisyon kuruldu. Komisyonda Meclis’teki tüm partilerden temsilciler var. Haftalardır yoğun bir şekilde çalışıyorlar. Medya ile ilgili mesleki kuruluşlardan Hazine Müsteşarlığı’na, banka genel müdürlerine, medya yönetici ve patronlarına kadar hemen herkesi dinlediler, kamuoyunun merak ettiği soruları sordular, cevaplarını aldılar. 
     Türkiye’nin temiz toplum ve objektif, dinamik, etkin ve dürüst kurum arayışı medya alanında da sürüyor. Gönülden desteklediğimiz bu arayışa biz de bu gece Genç Bakış’la Kanal D, 00.15 katılıyoruz. Geleceğin gazeteci adayları iletişim fakültesi öğrencileri, medyayı sorgulayan TBMM Medya Araştırma Komisyonu Başkanı Aydın Ayaydın’ı soru yağmuruna tutacaklar. Sorulan soruları, alınan cevapları, düşünülen yasal düzenlemeleri ilk ağızdan öğrenecek ve isteklerini dile getirecekler. Ayaydın, basına kapalı görüşmelerin ayrıntılarını ilk kez açıklayacak. 
     
     







Futbol ve inanç 


Operacılar... 


Çiller Kürtçe kurs açılabilir 


Asya’nın değil, dünyanın aslanı 


Ek sefer yok... 


Marmara’da yine seçim var 


Final maçı için ben hazırım... Ya siz Hakan 


Türkiye’nin geleceği 


Meclis tatili çözüm mü 


Para karşılığı haber yazdıranların itirafı 


Batan geminin malları bunlar Alsa alsa yabancılar alır... 


Bankadan futbola anılar konuşuyor 


</TEXT>
</DOC>
