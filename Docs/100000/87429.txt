<DOC>
<DOCNO> 87429 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/02/dunya/adun.html </URL>
<DATE> 2002/06/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Bahçeli’ye Çin ayıbı 
</HEADLINE>
<TEXT>

Başbakan Yardımcısı ve MHP lideri Uygur Türklerinin yaşadığı Sincan’da temaslarını sürdürürken, Pekin Sincan Üniversitesi’nde Uygur dilinde eğitimi yasakladı 
     DIŞ HABERLER SERVİSİ 

     Başbakan Yardımcısı ve MHP lideri Devlet Bahçeli resmi ziyarette bulunduğu Çin’in Uygur Özerk Bölgesi’nde, partisinin çok duyarlı olduğu bilinen "dış Türkler" konusunda Pekin yönetiminin tatsız bir siyasi sürpriziyle yüzyüze geldi. Bahçeli Turfan’da Uygur çocukların bayramını kutlarken, Çinli yetkililer Sincan Üniversitesi’nde Uygurca eğitimi yasakladı. Karar Uygur Türkleri tarafından kültürlerine yönelik bir saldırı olarak nitelendirilerek tepkiyle karşılandı. 
     BBC’nin internet sitesindeki habere göre, nüfusunun büyük bölümünü Uygurların oluşturduğu Sincan’da, Uygurcanın eğitim dillerinden biri olması şeklindeki 50 yıllık uygulamaya son veriliyor. 
     
     Uygurca yetersizmiş 
     Sincan Üniversitesi dekanı ile görüşen BBC’nin Pekin muhabiri Rupert Wingfield, üniversite yetkililerinin böyle bir değişiklik yapılmasına gerekçe olarak öğretim kalitesini yükseltme amacını gösterdiklerini belirtti. Üniversite yetkilileri, şimdiye kadar öğrencilerin derslerini Çince veya Uygur dilinde görme hakkına sahip olduklarını ancak 50 yıllık uygulama sonucunda Uygurca ders görenlerin Çince eğitilenlere göre akademik olarak geride kaldıklarını söylediler. 
     Uygurca yazılmış ders kitaplarının da son derece yetersiz olduğuna dikkat çeken yetkililer, öğrenimini Uygurca gören öğrencilerin mezun olduktan sonra iş bulamadıklarını savundular. 
     
     Yasak eylülde başlıyor 
     Sincan Üniversitesi dekanı Uygurcanın öğrenim dili olarak yasaklanması kararının Pekin’den geldiğini ve Eylül’de yürürlüğe gireceğini açıkladı. 
     Pekin yönetimine muhalif Uygur grupları ise son kararın kültürlerine yönelik bir saldırı olduğunu ve milliyetçi duyguları zayıflatmayı hedeflediğini savundular. Uygurlar Çin yönetiminin 11 Eylül saldırıları sonrasında Sincan’daki baskılarını artırdığına dikkat çektiler. 
     
Amaç Çinlileştirmek      Çin’in kuzeybatısındaki Sincan özerk bölgesinde yaşayan 15 milyon kişinin yüzde 75’ini müslüman Türk halklarından Uygurlar oluşturuyor. Başkenti Urumçi olan özerk bölge stratejik madenler bakımından çok zengin ve Çin için vazgeçilmez değerde. Bu nedenle Pekin sürekli olarak Uygurları Çinlileştirmek için asimilasyon politikası uyguluyor, nüfus dengesini Uygurların aleyhine değiştirmek için bölgeye Çinli Han göçünü sistemli biçimde teşvik ediyor ve Uygur milliyetçiliğini zayıflatmaya çalışıyor. Ancak Çinlileşmeye direnen Uygurlar dönem dönem Pekin’in baskıcı yöntemlerine maruz kalıyor. 
     
Uygur çocukların bayramını kutladı      Devlet Bahçeli, dün Sincan Uygur Özerk Bölgesi’nin başkenti Urumçi’den karayoluyla Turfan’a geçerek Çin ziyaretini sürdürdü. Bahçeli, Turfan’da önce çocuk parkını gezdi, burada 1 Haziran Çocuk Bayramı’nı kutlayan çocuklarla sohbet etti. 
     Devlet Bahçeli, daha sonra Turfan’daki Eski Şehir’in kalıntılarını gezdi. Türk heyeti, Turfan’daki eski yeraltı sulama sistemi olan Kariz’de Uygur danslarıyla karşılandı. 
     Devlet Bahçeli, Sincan Uygur Özerk Bölgesi’ni ziyaret etmekten büyük mutluluk ve heyacan, burayı ziyaret eden ilk Türk yetkili olmaktan da büyük haz duyduğunu söyledi. Bölge yetkilileriyle verimli görüşmeler yaptıklarını ifade eden Bahçeli, Türk halkıyla başta Uygurlar olmak üzere bölgedeki etnik grupların akrabalık ilişkileri bulunduğunu belirtti. 
     



 DÜNYA 










</TEXT>
</DOC>
