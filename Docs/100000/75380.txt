<DOC>
<DOCNO> 75380 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/29/son/sontur29.html </URL>
<DATE> 2002/03/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Yine mi sen Tanju... Polis Tanju'yu arıyor... 
</HEADLINE>
<TEXT>

     Milli Futbolcu Tanju Çolak'ın başı bir yıl önce çaldırdığını bildirdiği jip nedeniyle derde girdi. Çolak'ın bir yıl önce çalındığını bildirdiği jip, Ankara'da sahte plakayla ele geçirilince, hakkında yakalama kararı çıkartıldı. 
     Polis kayıtlarına çalıntı olarak giren Tanju Çolak'a ait 34 TC 0055 plakalı jip, Ankara Bahçelievler semtinde sahte plakayla bulundu. 
     Atilla Ceyhan adlı kişinin 34 EOA 09 sahte plakayla kullandığı aracın motor şase numarasını kontrol eden polisler, aracın 11 Haziran 2001 tarihinde Tanju Çolak tarafından çalındığı bildirilen 34 TC 0055 
     plakalı jiple aynı olduğunu tespit ettiler. Polisin plaka üzerinde mühür olmamasından şüphelenerek ele geçirdiği jipin sürücüsü Ceyhan, aracı Gökhan Sevgi adlı kişiden aldığını söyledi. Ankara Emniyet Müdürlüğü Asayiş Şubesi Oto Hırsızlık Büro Amirliği görevlilerince ruhsatının sahte olduğu saptanan araçla ilgili olarak gözaltına alınan Sevgi, ifadesinde, jipi Tanju Çolak'tan aldığını söyledi. Emniyet yetkilileri, Çolak'ın çalıntı jipten dolayı sigortadan para aldığının da belirlendiğini kaydettiler. Bunun üzerine Ankara Emniyet Müdürlüğü, İstanbul'da ikamet eden Milli Futbolcu'nun yakalanarak, kendilerine teslim edilmesi için teleks emri gönderdi. Çolak'ın, İstanbul'da yakalandıktan sonra çalıntı jiple ilgili olarak Ankara Emniyeti'nde sorgulanacağı bildirildi. 
     






</TEXT>
</DOC>
