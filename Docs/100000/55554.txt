<DOC>
<DOCNO> 55554 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/05/astro/index.html </URL>
<DATE> 2001/12/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Yaratıcılığınızı kullanın 
</HEADLINE>
<TEXT>

Bugün ateş elementinin hevesli, yaratıcı ve kendine güvenen doğasını daha fazla hissedebiliriz. Aslan burcundaki Ay'la Güneş'in uyum içinde olması istersek engel gibi görünen şeyleri rahatça aşabileceğimizi gösteriyor. Özellikle Ay'ın Güneş ve Merkür'le rahat açı yaptığı saat 15 00 - 16 00 arasında pek çok şeyin kendiliğinden aktığını görebileceğiz. Koç'lar bugün bu güçlü enerjiden fazlasıyla yararlanabilecekler. Yaratıcı konular, romantizm ve aşk güçlü biçimde vurgulanıyor. Koç'ların cesur olduklarını zaten biliyoruz. Boğa için ise yorucu olmakla birlikte son derece yapıcı bir gün olabilir. Elde tamamlanması gereken çok şey var. Biraz gayret ve planlı hareket ile istediklerini elde edebilirler. İkizler gün boyunca kendisini konuşarak, yazarak ve iletişim içinde ifade ediyor. Sözleri ile çok etkileyici olabilir. Biraz da organize olsa çok daha iyi olacak. Yengeç'ler parasal konularda şanslılar. Kendilerine yeni gelir kaynakları yaratabilirler. Birikimlerini verimli yönlerde kullanmalılar. Aslan'lar burçlarındaki Ay sayesinde istediklerini daha hızlı elde edebilecekler. Duygusal konularda kendilerini gösterme isteği içindeler. Başak'lar belki çok huzurlu değiller ama biraz sabır göstererek, biraz da sezgilerine güvenerek hareket edebilecekler. 
Gün içinde yan yana gelmeye başlayan Merkür ve Pluto konsantre düşünebilme yeteneği ve düşüncelerimizi güçlü biçimde ifade edebilmek için yeni fırsatlar getirmekte. Terazi'ler bugün ileriye yönelik değişik planlar yapabilirler, bu arada başkalarından da destek görebilirler. Sosyal konularda canlı bir gün olacak. Akrep'ler ise tüm yoğunluklarını iş hayatlarına ve sorumluluklarına vermeliler. Çünkü bu alanda şanslılar. Biraz zorlansalar bile sabır göstermeliler. Yay'lar kuşkusuz bu canlı gün içinde son derece dikkat çekiciler. Hem yaratıcı konularda hem de yeni şeyler öğrenmekte şans onlardan yana. Oğlak'lar duygusal konularda kendilerini daha iyi ifade edebilirler. Sezgileri ile hareket ederek yol almaları da mümkün. Kova'ların da kritik bir günde olduğunu görüyoruz. Bazı düşünce ayrılıkları olsa bile objektif davranarak bu durumu kazanca çevirebilecekler. Balık'lar için detaylar özel bir önem taşımakta. Eğer biraz özenli ve planlı davranırlarsa iş ortamında çok daha verimli olabilecekler. 

            Faks 287 74 37 
      







</TEXT>
</DOC>
