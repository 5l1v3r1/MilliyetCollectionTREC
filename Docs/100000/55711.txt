<DOC>
<DOCNO> 55711 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/05/son/sontur06.html </URL>
<DATE> 2001/12/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Gömeç'teki doğal Atatürk silüetinin tapusunu almışlar 
</HEADLINE>
<TEXT>

     Balıkesir'in Gömeç İlçesi'nin simgesi haline gelen, Atatürk'ün doğal siluetinin bulunduğu kayalıkların, kadastro çalışmaları sırasında özel şahıslar adına tapuya tescil edildiği ortaya çıktı. 
     Mal Müdürlüğü ''Atatürk Kayalıkları'' olarak bilinen bölgenin yeniden Hazine adına tapuya tescili için dava açarken, Kaymakamlık, Kadastro Müdürlüğü hakkında soruşturma başlattı. 
     Ulubeyler Köyü Kocaçınar mevkiinde bulunan Atatürk Kayalıkları'nın doğal sit alanı olarak tapuya tescili için çalışmalar yapılırken, bölgenin 1997 yılında yapılan kadastro çalışmaları sırasında parsellenerek özel şahıslar adına tapuya tescil edildiği belirlendi. 
     Bunun üzerine Burhaniye Mal Müdürlüğü, bölgeyi kendi adlarına tapuya tescil ettiren kişiler aleyhinde dava açtı. Dava dilekçesinde, 3402 sayılı Kadastro Kanunu'nda ''ekilip biçilmeyen arazilerin özel şahıslar adına tapu tescilinin yapılamayacağı'' hükmünün yer aldığı hatırlatılarak, Atatürk Kayalıkları'nın bulunduğu 243 ada, 15, 16, 17, 18, 19, 20 ve 36. parsellerin yeniden Hazine adına tapuya tescili istendi. 
     Gömeç Kaymakamlığı'na vekalet eden Burhaniye Kaymakamı Ertan Yüksel de ''görevi ihmal'' gerekçesiyle Kadastro Müdürlüğü hakkında soruşturma başlattı. Yüksel, devletin hüküm ve tasarrufunda bulunan Atatürk Kayalıkları'nın özel şahıslar adına tapuya tescilinde ihmal söz konusu olduğunu belirterek, soruşturma sonucunda ihmali tespit edilenler hakkında yasal işlem yapılacağını söyledi. 
     Gömeç Belediye Başkanı Orhan Babayiğit ise belediyenin amblemi olarak da kullanılan Atatürk Kayalıkları'nın, Tanrı'nın ilçelerine bir lütfu olduğunu ifade ederek, ''Bu doğal simgeyi milli alan olarak ayırıp, sit bölgesi ilan etmeye çalışırken, karşılaştığımız tablo üzüntü vericidir. Bu hatanın bir an önce düzeltilmesini bekliyoruz'' dedi. 
     






</TEXT>
</DOC>
