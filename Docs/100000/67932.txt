<DOC>
<DOCNO> 67932 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/16/siyaset/siy01.html </URL>
<DATE> 2002/02/16/ </DATE>
<TIME>  </TIME>
<AUTHOR>  </AUTHOR>
<HEADLINE>
AKP’nin başı döndü 
</HEADLINE>
<TEXT>

AKP’li Yalçınbayır, Tayyip Erdoğan’ın içki yasaklansın’ sözlerine, "Karar almadık. Genel başkan dahi olsa bu görüşler partiyi bağlamaz" diyerek karşı çıktı 
     ABDULLAH KARAKUŞ Ankara 

     AKP Genel Başkanı Recep Tayyip Erdoğan’ın "içki kamusal alanda yasaklansın" söylemi, kendi partisi içinde tepkilere neden oldu. AKP Genel Sekreteri Ertuğrul Yalçınbayır, Erdoğan’ın sözlerinin kişisel düşüncesi olduğunu ve partiyi bağlamayacağını belirterek, "Kamunun bütün tesislerinde içki yasaklanamaz. Yasaklar değil, özgürlükler öne çıkmalı" dedi. 
     Yalçınbayır, "İsteyen içer, istemeyen içmez. Tatil beldelerindeki kamu sosyal tesislerinde içkiyi yasaklarsanız bu olmaz. Ancak kamu hizmeti gören devlet dairelerinde yasaklanabilir. Sosyal tesislerde yasaklanmamalı" diye konuştu. Böyle söylemlerin "dini argümanları kullanıyor" anlamı taşıyacağını dile getiren Yalçınbayır, "İçki içilmemesi dini bir kuraldır. Kişinin buna uyup uymaması kendi bileceği iştir. İster uyar, ister uymaz" şeklinde konuştu. Yalçınbayır, sözlerini "Bu konuda şu anda yetkili kurullarımız bir karar almadı. Genel başkan dahi olsa müşterek aklın olmadığı görüşler şu anda partiyi bağlamaz" diye bitirdi. 
     



 SİYASET 











</TEXT>
</DOC>
