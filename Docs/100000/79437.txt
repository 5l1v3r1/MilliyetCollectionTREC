<DOC>
<DOCNO> 79437 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/20/son/sondun07.html </URL>
<DATE> 2002/04/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Fransa cumhurbaşkanlığı seçimleri yarın yapılacak 
</HEADLINE>
<TEXT>

     Fransız seçmenler, cumhurbaşkanlığı seçimlerinin birinci turunda oy kullanmak üzere yarın sandık başına gidecek. 
     Fransa'da seçimlerin ilk turunda, en fazla Cumhurbaşkanı Jacques Chirac ve Başbakan Lionel Jospin'e şans tanınıyor. İkinci tur, 5 Mayıs'ta yapılacak. 
     Fransa'da 1995 yılında yapılan seçimlerin ikinci turunda yine Chirac ve Jospin yarışmıştı. 
     Her yedi yılda bir yapılan cumhurbaşkanlığı seçimleri, geçen yıl kabul edilen bir yasayla artık beş yılda bir yapılacak. 
     Seçimin ilk turunun en önemli özelliklerinden biri, şu ana kadar en fazla adayın katılacağı bir yarış olması. 
     İlk turdaki seçimlere 12'si erkek, 4'ü kadın 16 aday katılacak. 
     Fransa'da cumhurbaşkanlığı seçimlerine katılabilmek için belediye başkanlarından en az 500 imza toplamak gerekiyor. 
     
     Genel seçim öncesi prova 
     Yaklaşık 40 milyon civarında seçmenini oy hakkı bulunan seçimlerin ilk turu, genel seçimler öncesi siyasi partiler için bir sınav niteliğini taşıyor. 
     Bu seçimlerde Komünist Partisi'nin, oy oranının düşmesi ve seçmenlerini Troçkist Parti'ye kaptırması bekleniyor. Bu seçimlerde ayrıca, ''ulusal sol parti adayı Jean Pierre Chevenement'ın oylarını önemli ölçüde artırması beklenirken, Yeşil Parti adayı Noel Mamere'in oylarında ise sürpriz beklenmiyor. Aşırı sağcı parti adayı Jean Marie Le-Pen'in ise Chirac ve Jospin'den sonra seçimleri üçüncü sırada bitirmesi bekleniyor. 
     Bu yıl yapılacak cumhurbaşkanlığı seçimlerinin diğer önemli tarafı, çok fazla sayıda karasız seçmen sayısının bulunması. Son kamuoyu yoklamalara göre, seçmenlerin yüzde 30'u hala hangi adaya oy vereceği konusunda kararsız. 
     Araştırmalara göre seçmenlerin yüzde 72'si, seçim kampanyasını ''yeterince ilginç'' bulmadı ve adayların performanslarından memnun kalmadı. 
     İlk turda seçime katılım oranın da, diğer seçimlere oranla daha düşük çıkması bekleniyor. 
     1995 yılında yapılan seçimlerin ilk turunda, Chirac ve Jospin'in 
     toplam oyların yüzde 44'nü almasına rağmen, bu seçimlerin ilk turunda iki adayın yüzde 36-37 civarında oy alması bekleniyor. Fransa'da 1988 yılında yapılan seçimlerde ise Chirac ve François Mitterand ilk turda toplam oyların yüzde 54'nü almıştı. 
     
     Seçim kampanyaları 
     Chirac, seçim kampanyalarında, özellikle ülkede giderek artan suç oranlarını ve güvenlik konusunu gündeme getirdi ve Jospin hükümetinin savunma harcamalarını düşürmesini eleştirdi. Chirac, seçim kampanyası için 12 milyon adet bastırdığı 24 sayfalık broşürde güvenlik konusuna geniş yer ayırdı. 
     Jospin ise seçmenler için hazırladığı 40 sayfalık broşürde, seçildiği takdirde gelir ve konut vergilerini düşüreceği sözünü verdi ve yine güvenlik konusuna geniş yer ayırdı. Jospin, yargı, polis ve jandarmaya suçla mücadele konusunda gerekli tüm yardımın yapılacağı vaadinde bulunurken, işsizlikle mücadele konusunda da kararlı olduklarını ve bu sorunu tamamen ortadan kaldırmak için gerekli programa sahip olduklarını ifade etti. 
     
     Saldırgan kampanya 
     Jospin ayrıca, Chirac'a yönelik sert eleştirilerde bulundu ve cumhurbaşkanının yaşlı ve yıpranmış olduğunu ileri sürdü. 
     Fransa'da siyasi gözlemciler, Jospin'in seçim kampanyası boyunca saldırgan bir tutum izlemesinin kendisi için olumsuz bir hava yarattığı görüşünde birleşti. 
     Komünist Partisi ile Yeşil Parti de seçim kampanyalarında Chirac'a yönelik yolsuzluk iddialarını sık sık gündeme getirdi. 
     Sol partiler, Chirac'ın Paris Belediye Başkanlığı sırasında örtülü ödenekten aldığı paralarla tatil masraflarını karşıladığını ileri sürmüştü. Ancak dokunulmazlık gerekçesiyle, iddialarla ilgili soruşturma açılması reddedilmişti. 
     Aynı partiler, Chirac'ın Cumhuriyetçi Birlik Partisi'nin RPR 
     yasadışı yollardan finansmanı, belediye lojmanlarındaki yolsuzluklar, sahte seçim listeleriyle ilgili olarak açılan davalardan da yargılanmasını talep etmiş, ancak yine dokunulmazlık zırhı yüzünden bu isteklerini yerine getirememişti. 
     





</TEXT>
</DOC>
