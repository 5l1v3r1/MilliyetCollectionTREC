<DOC>
<DOCNO> 73486 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/19/son/sontur19.html </URL>
<DATE> 2002/03/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Cheney Ankara'da 
</HEADLINE>
<TEXT>

     ABD Başkan Yardımcısı Dick Cheney, 12 ülkeyi kapsayan bölge gezisinin son durağı olan Ankara'ya geldi. 
     İsrail'deki temaslarının uzaması nedeniyle Esenboğa Havalimanı'na bir buçuk saat gecikmeli olarak ulaşan Cheney, ABD'nin Ankara Büyükelçisi Robert Pearson, Protokol Genel Müdür Yardımcısı Fuat Tanlay ve diğer yetkililer tarafından karşılandı. 
     Uçaktan hızla inerek kendisini apronda bekleyen zırhlı araca binen Cheney, araç konvoyuyla havaalanından ayrıldı. Cheney ile beraber seyahat ettikleri eşi, ayrı arabalara bindi. 
     Cheney için Esenboğa'da sıkı güvenlik önlemleri alınırken, Özel Harekat Operasyon Timi ve Amerikalı korumalar görev yaptı. 
     Keskin nişancılar alanda ellişer metre arayla mevzilenirken, Cheney'in uçağının alana inmesine yarım saat kadar kala polis helikopterleri güvenlik uçuşu yaptı. Alınan güvenlik önlemlerinde polis köpekleri de kullanıldı. 
     Cheney'in, Ankara programı çerçevesinde, bugün önce Cumhurbaşkanı Ahmet Necdet Sezer tarafından kabul edilecek. 
     Başkan Yardımcısı, daha sonra Başbakan Bülent Ecevit ile önce ikili görüşecek, daha sonra ise heyetlerarası resmi görüşmelere katılacak. 
     Onuruna verilecek çalışma yemeğinin ardından Cheney, daha sonra Genelkurmay Başkanı Orgeneral Hüseyin Kıvrıkoğlu, Dışişleri Bakanı İsmail Cem, Genelkurmay ve Dışişleri yetkilileriyle biraraya gelerek, ikili askeri ilişkileri ele alacak. 
     Cheney'in, bu geceyi Ankara'da geçirdikten sonra, yarın sabah erken saatlerde düzenleyeceği basın toplantısı ve Anıtkabir ziyaretinin ardından Türkiye'den ayrılması bekleniyor. 
     
     Kritik gezi 

     10 günlük gezisinin ilk durağı olan İngiltere'nin 
     ardından Orta Doğu'da dokuz Arap ülkesi ve İsrail'i ziyaret eden Cheney'in gittiği Arap başkentlerindeki görüşmelerinde Orta Doğu sorunu ve Irak'a yönelik olası bir saldırı olmak üzere, iki konu ön plana çıkarken İsrail'de Orta Doğu sorununa büyük bir ağırlık verildi. 
     İsrail ile Filistin arasında bir ateşkes ilan edilmesine yönelik çabalara katkıda bulunan Cheney'in Ankara'daki görüşmelerinde de Orta Doğu ve Irak sorunları, önemli gündem maddelerini oluşturacak. Türkiye'nin ISAF komutasını üstlenmesi konusu da üzerinde durulacağı görüşmelerde ikili konular da ele alınacak. 
     Dönemin ABD Savunma Bakanı olarak 1991 yılında Körfez Savaşı öncesi de Orta Doğu bölgesinde destek toplama gezisini gerçekleştiren Cheney, 11 Eylül'den sonra Bush Yönetiminin Ankara'ya gelen üçüncü "ağır top" oldu. Bundan önce Ankara, Ekim ayında Savunma Bakanı Donald Rusmfeld'i, Aralık ayında ise Dışişleri Bakanı Colin Powell'i ağırlamıştı. Bu arada, Başbakan Bülent Ecevit, Ocak ayında Washington'a yaptığı çalışma ziyareti sırasında Cheney ile de görüşmüştü. 
     Ankara'da ilk olarak Cumhurbaşkanı Ahmet Necdet Sezer tarafından kabul edilecek olan Cheney, Başbakan Bülent Ecevit ile başbaşa bir görüşme yaptıktan sonra Ecevit'in başkanlığındaki Türk heyetiyle görüşme masasına oturacak. 
     Bunun ardından Ecevit'in onuruna vereceği çalışma yemeğine katılacak olan Cheney, yemeğin ardından Genelkurmay Başkanı Orgeneral Hüseyin Kıvrıkoğlu'nun başkanlık edeceği bir heyet ile askeri konuları ele alacak. Gerek Ecevit'in, gerek Kıvrıkoğlu'nun başkanlığında yapılacak olan heyetler arası görüşmelere Dışişleri Bakanı İsmail Cem ve Müşteşarı Uğur Ziyal'ın bulunacağı belirtiliyor. 
     Cheney ve beraberindeki heyet yarın Türkiye'den ayrılacak. 
     






</TEXT>
</DOC>
