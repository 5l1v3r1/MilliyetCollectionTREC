<DOC>
<DOCNO> 78073 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/12/son/sontur29.html </URL>
<DATE> 2002/04/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Süt kampanyasından bu kez İstanbul'da çocuklar zehirlendi 
</HEADLINE>
<TEXT>

     Samandıra'da Hüseyin Temizel İlköğretim Okulu'nda mide bulantısı, ishal, karın ve baş ağrısından şikayet eden 68 öğrenci hastaneye kaldırıldı. 
     Alınan bilgiye göre, Hüseyin Temizel İlköğretim Okulu'nda öğrenim gören 68 öğrenci, saat 11.00 sıralarında mide bulantısı, ishal, baş ve karın ağrısı şikayetleri üzerine, okul servis araçlarıyla Kartal Dr. 
     Lütfi Kırdar Eğitim ve Araştırma Hastanesi ile Haydarpaşa Numune Hastanesi'ne getirildi. 
     Haydarpaşa Numune Hastanesi'ne getirilen 30 öğrenciden 5'i midesi yıkanarak, serum tedavisi için hastaneye yatırıldı. Hastane yetkilileri diğer öğrencilerin muayenelerinin sürdüğünü belirtiler. 
     Kartal Dr. Lütfi Kırdar Eğitim ve Araştırma Hastanesi'ne de 38 öğrenci getirildiğini kaydeden yetkililer, öğrencilerin kontrol altında tutulduğunu bildirdiler. 
     Kartal İlçe Milli Eğitim Müdürü Besim Er, yaptığı açıklamada, öğrencilerin saat 10.00 sıralarında okulda dağıtılan sütten içtiklerini belirterek, ''Önce 5 öğrenci bu rahatsızlıklardan şikayet etmiş. Daha sonra diğer çocuklar da 'ben de süt içtim' diyerek psikolojik olarak etkilenmişler'' dedi. 
     Sağlık Eğitim Merkezi doktorlarının okulda inceleme yaptığını kaydeden Er, öğretmenlerin de süt içtiğini ve ''öğrencilerin şikayetlerinin sütten kaynaklandığı yönünde kesin bilgi bulunmadığını'' söyledi. 
     Haydarpaşa Numune Hastanesi doktorlarının tedavi altına alınan öğrencilerin şikayetlerinin ''üşütmeden de kaynaklanmış olabileceğini'' bildirdiğini kaydeden Besim Er, okulda dağıtılan sütlerin tahlil için Hıfzıssıhha Enstitüsü'ne gönderildiğini, sonucun en erken 24 saat sonra alınabileceğini belirtti. 
     Hüseyin Temizel İlköğretim Okulu yetkilileri, okuldaki 1260 öğrencinin tümünün süt içtiğini ifade ederek, çocukların şikayetinin psikolojik olabileceğini kaydettiler. 
     





</TEXT>
</DOC>
