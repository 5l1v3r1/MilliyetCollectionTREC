<DOC>
<DOCNO> 68834 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/21/son/soneko08.html </URL>
<DATE> 2002/02/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Kent Gıda, Scheweppes'e satılıyor 
</HEADLINE>
<TEXT>

     Kent Gıda ve Birlik Gıda'nın çoğunluk hisseleri Cadbury Scheweppes Overseas Limited şirketine satılıyor. 
     Tahincioğlu Holding'den Borsa'ya gönderilen açıklamaya göre, Cadbury Scheweppes ile Kent Gıda ve Birlik Gıda bünyesinde gerçekleştirilmesi düşünülen ortaklık konusunda Londra'da sürdürülen görüşmeler uzlaşmayla sonuçlandı. 
     Taraflar arasında gerekli sözleşme ve düzenlemeler, bu sabah erken saatlerde Londra'da imzalandı. Sözleşmeye göre, Tahincioğlu Holding ve Tahincioğlu ailesinin yüzde 85'ine sahip olduğu Kent Gıda Maddeleri Sanayii ve Ticaret A.Ş'nin çıkarılmış sermayesinin yüzde 51 oranındaki hisselerinin gerekli tüm izinlerin alınmasını takiben Cadbury Scheweppes'e satılarak devredilmesi kabul edildi. 
     Aynı işlemin bir parçası olarak, Birlik Gıda'daki hisselerin çoğunluğu da Cadbury Scheweppes Overseas'a satılarak devredilecek. 
     Devirden sonra da Tahincioğlu Holding temsilcileri, şirketlerin yönetimlerinde görev almaya devam edecek. 
     Tahincioğlu Holding'den Borsa'ya gönderilen açıklamaya göre, Cadbury Schweppes'e satılması kabul edilen yüzde 51 oranındaki Kent Gıda hissesinin satış bedeli, 181.5 milyon dolar olarak kabul edilen şirket toplam değerinden, net şirket borçlarının düşülmesinden sonra kalacak değerin yüzde 51'i olacak. 
     Sözleşmede net borç, kısa ve uzun vadeli finansal borçlar, uluslararası muhasebe standartlarına göre hesaplanacak kıdem tazminatı karşılığı ile finansal kiralama borçlarının toplamından hazır değerler ve menkul kıymetlerin düşülmesi olarak tanımlandı. 
     Kent Gıda'nın 31 Aralık 2001 tarihi itibariyle net borcunun yaklaşık 41.5 milyon dolar olarak hesaplandığı bildirildi. 
     Satışı takiben Cadbury Schweppes'in halka çağrıda bulunmayı planladığı kaydedildi. 
     






</TEXT>
</DOC>
