<DOC>
<DOCNO> 57221 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/14/son/sonspo06.html </URL>
<DATE> 2001/12/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Dünya Kupası biletleri satışta...Biletler kaça ve nasıl alınacak 
</HEADLINE>
<TEXT>

     Futbolda 17. Dünya Kupası finallerinin biletleri satışa sunuldu. 
     Futbol Federasyonu'ndan yapılan açıklamada, kupa biletlerinin, FIFA'nın belirlediği bilet satış ayrıntılarına göre, katılımcı federasyonlar tarafından satılacağı bildirildi. 
     Açıklamada, katılımcı federasyonlara 2 bin 808 grup maçları ve 2. 
     tur, 3 bin 42 çeyrek final, 4 bin 235 yarı final, 4 bin 932 üçüncülük ve 4 bin 774 adet final bileti olmak üzere toplam 22 bin 599 bilet kotası ayrıldığı ifade edildi. 
     
     Bilet fiyatları 
     Finallerin 3 kategoriye ayrılmış biletleri, her tur için farklı fiyatlarla satılacak. 
     Grup maçları 66, 110, 165, 2. tur 110, 195, 250, çeyrek final 140, 220, 330, yarı final 195, 330, 550, üçüncülük maçı biletleri 110, 195, 
     250 ABD doları olarak açıklandı. 
     Dünya Kupası final maçının biletleri ise 330, 550 ve 825 ABD doları olarak belirlendi. 
     Biletler, 28 Şubat 2002 tarihine dek satılacak. 
     
     Bilet satış koşulları 
     Futbol Federasyonu, biletleri FIFA'nın istediği koşulları yerine getiren kişilere satacağını açıkladı. 
     Açıklamada, FIFA'nın bilet satışıyla ilgili koşulları şöyle sıralandı 
     ''Biletler, gerçek kişilere ad, soyad, doğum tarihi, pasaport numarası, pasaporttaki uyruğu gibi konuların federasyona ibraz edilmesi ve bilet ücretinin ABD Doları olarak federasyonun banka hesabına yatırılması durumunda satılacak. 
     Sporseverler hangi tura kadar bilet almak istiyorlarsa bedelini başvuru sırasında toplam olarak yatıracaklar. Eğer o ülkenin ulusal takımı elenirse kalan maçlar için bilet ücretleri 48 saat içinde geri alınabilecek. 
     Federasyonlar, seyahat acentası, tur operatörü veya biletlerin başkalarına satışını yapan kişi ve kuruluşlara bilet satamazlar, biletler internet kanalıyla pazarlanamaz. 
     Biletler ticari amaçla, bir yarışmanın ödülü veya promosyon malzemesi olarak kullanılamaz.'' Federasyon açıklamasında, bilet almak isteyenlerin federasyonun dış ilişkiler müdürü Metin Tunçer'e 0 212 282 70 20 başvurmaları ve federasyonun Türkiye İş Bankası Gayrettepe Şubesi 13775 USD hesabına bilet ücretlerini yatırmaları gerektiği belirtildi. 
     






</TEXT>
</DOC>
