<DOC>
<DOCNO> 59935 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/31/spor/aspo.html </URL>
<DATE> 2002/12/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Ortega’nın fakir çocuklar için düzenlediği maçta sadece MİLLİYET vardı 
</HEADLINE>
<TEXT>
O BİR İLAH 
Dünya’nın gözyaşı ülkesi Arjantin, Fenerbahçeli futbolcunun jesti ile gülümsedi. Ariel Ortega, doğup büyüdüğü yoksul kentte, çocuklar için aş evi yaptıracak 
     Özel röportaj MEHMET ÇİFTÇİ 

     En yoksul kent 
     FENERBAHÇE’NİN sabırsızlıkla beklediği Arjantinli yıldız Ariel Ortega, doğup büyüdüğü kent olan Ledesma’da fakir çocuklar için düzenlediği maçla gönülleri fethetti. Bolivya sınırında yer alan ve ülkenin en yoksul kenti olarak bilinen Ledesma’nın "derme çatma" stadında toplanan 5 bini aşkın Arjantinli, Ortega’yı bağrına bastı. Çocuklarla sahaya çıkan ve Ortega yazılı formalarını imzalayarak dağıtan Fenerbahçeli yıldız için karşılaşmadan sonra şehrin meydanında kuzu çevrildi. 
     
     Masraflar cepten 
     ORTEGA’NIN, bölgeden yetişen eski şöhretleri de bir araya getirdiği maçın biletlerini, bölge halkı fakir olduğu için, ucuza sattırdığı, inşa edilecek çocuk aş evinin masraflarını kendisinin üstleneceği belirtildi. 41 derecelik bunaltıcı sıcakta oynanan 1 saatlik karşılaşmanın tamamında forma giyen Arjantinli yıldızın, sakatlığının iyileşmeye başladığı gözlenirken, attığı ve attırdığı goller tribünleri yine coşturdu. Arjantinli medyası da maça çok büyük ilgi gösterdi. 
     
     Çoğu akrabası 
     JUJUY eyaletine bağlı Ledesma’da yaşayan halkın çoğunun Ortega’nın akrabası olduğu da ifade edildi. Yılbaşını yedi aylık hamile olan eşi ve ailesiyle bu kasabada geçirecek Arjantinli süper yıldız, kimseyle özel röportaj yapmak istemediğini, özel hayatına saygı gösterilmesini gerektiğini söyledi. Arjantinli gazetecilerin ısrarlı soruları karşısında bunalan Ortega’nın imdadına, çoğu akrabası olan çok sayıda şehir halkı yetişti ve basını yıldızın yanından uzaklaştırdı. 
     
Arjantin’de bir Fenerli      LEDESMA kentinde, barakayı andıran 5 bin kişilik stadın tribünleri tıklım tıklım doluydu. Ortega’yı görmek isteyen 7’den 77’ye binlerce Arjantinli stada akın etmiş, "Küçük Sıpa"yı alkışlamak için sabırsızlanıyordu. Ama günün sürprizleri bitmiyordu. Stat hoparlöründen anons duyuldu "Ortega’nın takımı Fenerbahçe’nin forması hediye olarak verilecek." Ve ardından kurayla talihli belirlendi. Şimdi Türkiye’den on binlerce kilometre uzaktalıkta bir Arjantinli’nin sırtında Sarı - Lacivertli forma vardı. 
     
Hoşgeldin El Turco      ORTEGA’NIN düzenlediği maç, Arjantin’in aslında unutulmuş olan bölgesine bir tutam mutluluk vermişti. Ülkeyi saran ekonomik krizi en fazlasıyla hisseden ve geri kalmışlığın sıkıntısı hisseden Ledesma halkı, yine futbolun dayanılmaz cazibesinden uzaklaşmamıştı. Ama gerçek sürpriz yine hoparlörden anons ediliyordu "Ortega’nın futbol oynadığı ülkeden Türkiye’den konuğumuz var. Haydi El Turco’ya hoşgeldin deyip, alkışlayalım." Tribünler bu kez bizi, yani MİLLİYET temsilcisini bağrına basıyordu. 
     



 SPOR 

























</TEXT>
</DOC>
