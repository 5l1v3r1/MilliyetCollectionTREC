<DOC>
<DOCNO> 69297 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/24/son/sonspo08.html </URL>
<DATE> 2002/02/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Hasan Arat mart ayındaki kongrede aday olduğunu açıkladı 
</HEADLINE>
<TEXT>

     Beşiktaş Kulübü İkinci Başkanı Hasan Arat, mart ayında yapılacak kongrede, Beşiktaş'a hizmet için başkan adayı olduğunu söyledi. 
     Arat, Lütfi Kırdar Kongre ve Sergi Sarayı Anadolu Salonu'nda gerçekleştirilen mali ve idari genel kurul toplantısında yaptığı konuşmada, ''Ben ve yönetim kurulu arkadaşlarım, Beşiktaş'a hizmet için aday olduğumuzu ilan ediyoruz'' dedi. 
     Hasan Arat, Serdar Bilgili yönetimine de eleştiride bulunarak, ''Yönetim genellikle yaptığı ilklerle övünüyor. Bugün de bir ilki daha gerçekleştirip bayramda kongre yaptılar. Buna rağmen salona gelen Beşiktaş kongre üyelerine teşekkür ediyorum'' diye konuştu. 
     Bilgili başkanlığındaki yönetim kurulunun göreve gelirken söz verdiği birçok şeyi gerçekleştiremediğini savunan Arat, şunları söyledi 
     ''Ümraniye Tesisleri bitmedi. Beşiktaş 16 yıl aradan sonra Avrupa kupalarına katılamadı. Fulya Tesisleri'ne tek çivi dahi çakılmadı. Şerefli ikincilikler diyorduk, takım ligi 4. sırada bitirdi. Bunlar hep Beşiktaşımız için son 2 yıldaki eksilerdir.'' Halka arz konusuna da değinen Arat, hiçbir zaman bu konuya karşı olmadığını kaydederek, ''Ancak kongre üyelerinden yetki alınırken, 220 milyon dolar için izin istendi. 80 milyon dolar gelir gelecek denildi. Sonuçta da 90 küsür milyon dolar üzerinden halka arz yapılıp, çok daha düşük bir girdi elde edildi. Bu kongre üyelerine saygısızlıktır'' dedi. 
     Arat, ayrıca altyapı ve amatör branşlarda endişe verici gelişmeler olduğunu, Ümraniye Tesisleri'ne yeni bütçede sadece 100 milyar lira ayrılmasının da doğru olmadığını savundu. 
     Seçim ortamından futbol takımının etkileneceğinin öne sürüldüğünü de hatırlatan Arat, ''Takım lider durumdayken 27 Aralık 2001'de kulübü ziyaret edip seçim kongresinin kupa ve lig şampiyonluğunun ardından haziran ayında yapılmasını istedim. Ancak bu teklifim görüşülmeye bile değer bulunmadan reddedildi'' diyerek sözlerini tamamladı. 
     






</TEXT>
</DOC>
