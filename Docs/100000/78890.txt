<DOC>
<DOCNO> 78890 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/17/son/soneko10.html </URL>
<DATE> 2002/04/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Derviş "Dış yatırım çok önemli.." 
</HEADLINE>
<TEXT>

     Devlet Bakanı Kemal Derviş, dış yatırımın çok önemli olduğunu vurgulayarak, ''Almanya'nın dış yatırımı da Türkiye için çok önemli ve bu konuda Avrupa boyutunun çok hayati bir işlevi var. Yani ilişkilerimizdeki Avrupa boyutunu ne kadar düzeltirsek, ne kadar sağlama bağlarsak, dış yatırım açısından da Türkiye o kadar yararını görecek'' dedi. 
     Çeşitli temaslarda bulunmak amacı ile dün akşam Almanya'nın başkenti Berlin'e gelen Bakan Derviş, bugün Maliye Bakanı Hans Eichel'i makamında ziyaret etti. 
     Bakan Derviş, görüşmeden sonra yaptığı açıklamada, şunları söyledi 
     ''Sayın Eichel ile bir çalışma kahvaltısı yaptık. Ekonomik durumun son şeklini anlattım. O da bana Almanya'daki durumu anlattı. Biraz da dünyadaki son gelişmelerden bahsettik. Ortadoğu üzerinde biraz durduk. Türkiye-Avrupa ilişkileri görüşmemizde önemli bir yer teşkil etti. Her iki taraf için de bu ilişkilerin artık geriye çevrilmez bir biçim alması özellikle AB'ye üyelik konusundaki müzakere tarihi ile ilgili düşüncelerimizi arz ettim.'' Eichel'in, kendisine her zaman yardımcı olduğunu belirten Bakan Derviş, ''Eichel, özellikle G-7'ler içinde Türkiye'yi çok iyi anlayan destekleyen bir kişi olmuştur. Ve Türkiye'nin bu zor yıldan sonra şimdi hala sorunlu ama çok daha iyi bir duruma gelmesinden duyduğu memnuniyeti belirtti. Ben de ona yardımlarından dolayı teşekkür ettim. 
     Washington'da da tekrar kısaca buluşacağız, biliyorsunuz IMF ve Dünya Bankası'nın bahar toplantıları başlıyor Cuma günü. Böylece hem ekonomik ağırlıklı, fakat biraz da Avrupa-Türkiye ilişkilerinin siyasi boyutlarını içeren bir çalışma toplantısı oldu'' diye konuştu. 
     Görüşmeden çok memnun ayrıldığını ifade eden Bakan Derviş, ''Sayın Eichel'in biliyorsunuz aynı zamanda dünya ekonomisindeki gelişmeler açısından da çok önemli bir yeri var ve 2002 yılındaki dünya büyümesinin hızlanması ve dünya ticaret hacminin artması konusunda çalışmaları var. Dünya ekonomisinin daha hızlı büyümesi tabi bizim için de yararlı. İhracatımız için yararlı olacak. Biraz da bu konulara değindik'' dedi. 
     Bakan Derviş, ''Almanya, Türkiye ekonomisini nasıl görüyor '' şeklindeki bir soruya karşılık da, ''Kendisi bu son 12 aydır çok ciddi bir iyileşmenin olduğunu ve finans piyasalarında güvenin geri geldiğini vurguladı. Ama önümüzdeki istihdam büyüme sorunlarının da çok ciddi şekilde devam ettiğini ve bunu ancak kararlı bir tutumla zaman içinde halledebileceğimizi söyledim'' diye konuştu. 
     Bakan Derviş, bugün ayrıca Dışişleri Bakanı Joschka Fischer ile görüşecek ve Hamburg'a giderek Yakın ve Ortadoğu Derneği'nde konuşmacı olarak bir konferans verecek. 
     





</TEXT>
</DOC>
