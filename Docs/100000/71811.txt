<DOC>
<DOCNO> 71811 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/10/son/sondun15.html </URL>
<DATE> 2002/03/10/ </DATE>
<TIME>  </TIME>
<AUTHOR>  </AUTHOR>
<HEADLINE>
New York Times "Mehter Marşı, batılı bestecilere ilham oldu" 
</HEADLINE>
<TEXT>

     Mehter müziğinin batının ünlü bestecilerine ilham kaynağı olduğu bildirildi. 
     New York Times gazetesi, konuyla ilgili yazısında, Viyana kapılarına dayanan Osmanlı ordularını coşturan mehter müziğinden esinlenen besteciler arasında, Mozart, Haydn ve Beethoveen'in bulunduğuna dikkat çekti. Bu bestecilerin doğu motifli eserleri arasında şunlar bulunuyor 
     Mozart'in piyano sonatı ''rondo alla turca'' ve ''Saraydan Kız Kaçırma'' operası, Haydn'ın ''Askeri Senfonisi'' ve Beethoveen'in ''9. 
     Senfonisi''. 
     ''13. yüzyılda ortaya çıkan mehterin dünyadaki marş orkestralarının atasını oluşturduğunu'' da belirten gazete, ''Osmanlılar, Balkanlar'dan Afrika'ya kadar uzanan kıtaları fethederken, ordunun moralini yükselten mehterin, şimdilerde İstanbul'daki askeri müzeyi ziyaret eden yabancı ziyaretçilerin yüreğini hoplattığını'' yazdı. 
     Gazeteye açıklama yapan Amerikalı besteci Edward Hines, ''Osmanlı İmparatorluğu'nun gücünün azalmaya başladığı dönemlerde batılıların Türklere başka gözle bakmaya başladıklarını bunun sonucu olarak, o zamana kadar korkulan doğu kültürünün örnek alınmaya başladığını'' vurguladı. Hines, ''batı ülkelerine giden Osmanlı elçilerine eşlik eden mehteranların giydikleri parlak kırmızı elbiselerin modayı davul, zil ve simbal gibi müzik aletlerinin ise batı müziğini etkilediğini'' kaydetti. Hines, ''zamanla Viyana'daki kahvehanelerde müşterilere Türk kahvesi sunulmaya başlandığını, Viyanalıların da sosyal olaylarda Türk kıyafetlerinden esinlenerek hazırlanmış giysiler giydiklerini'' belirtti. 
     Gazeteye bilgi veren Mehteran Bölüğü Komutanı Binbaşı Şener Taş da ''mehter müziğinin güçlü olduğunu, çünkü zaferi temsil ettiğini'' kaydetti. 
     






</TEXT>
</DOC>
