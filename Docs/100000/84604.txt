<DOC>
<DOCNO> 84604 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/17/son/sonspo18.html </URL>
<DATE> 2002/05/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Gaziantepspor, gözünü dev teknik adamlara dikti... 
</HEADLINE>
<TEXT>

     Samet Aybaba'nın sürpriz bir kararla Trabzonspor ile anlaşmasının ardından teknik direktör arayışına başlanan Gaziantepspor'da, listedeki yerli teknik direktörlerden olumsuz yanıt alınınca, rota yabancı çalıştırıcılara çevrildi. 
     Kulüp başkanı Celal Doğan, İstanbul ve Ankara'da sürdürdüğü transfer çalışmalarının ardından kentte döndü. 
     Doğan, ''Tercihimizi kesinlikle yabancı hocadan yana kullanacağız. Önümüze büyük hedefler koyuyorsak, takımı da bunun altında ezilmeyecek bir isme teslim etmek zorundayız'' dedi. 
     Gaziantepspor'da görev yapabilecek yerli bir antrenör bulamadığını ve bu nedenle karizmatık, hırslı, vizyonu ve hedefleri olan yabancı teknik direktör aradıklarını kaydeden Doğan, şöyle devam etti 
     ''Gaziantepspor, yeni sezonda önüne büyük hedefler koyarak yola çıkacak. Şu anda gerek bize gelen teklifler, gerekse bizim talip olduğumuz isimler arasında Gaziantepspor'da görev yapabilecek bir isme karar veremedik. 
     Bu yıl tercihimizi yabancı bir teknik direktörden yana kullanmaya karar verdik. Öncelikle Fransa Milli Takımı'nın eski teknik direktörü Henry Michel, İstanbulspor'un eski çalıştırıcısı Saffet Susiç, Türk Milli Takımı eski çalıştırıcılarından Sepp Piontek ve Romanya Milli Takımı'nı kısa bir süre çalıştıran George Hagi ile görüşme imkanı bulduk. Bu isimler üzerinde çalışmalarımız sürüyor.'' Bu arada Gaziantepsporluların bu isimlerden Henry Michel ve Saffet Susiç üzerinde durdukları, konunun haftaya netleşeceği öğrenildi. 
     





</TEXT>
</DOC>
