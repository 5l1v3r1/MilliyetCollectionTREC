<DOC>
<DOCNO> 73873 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/21/son/sontur23.html </URL>
<DATE> 2002/03/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Merkez Bankası eski Başkanı'nın davası için görevsizlik kararı... 
</HEADLINE>
<TEXT>

     Yargıtay 4. Ceza Dairesi, eski Merkez Bankası Başkanı Gazi Erçel'in ''görevini kötüye kullandığı'' gerekçesiyle yargılandığı davada, görevsizlik kararı verdi. Daire, Ankara Asliye Ceza Mahkemesi'nin görevli ve yetkili olduğuna hükmederek, dosyayı bu mahkemeye göndermeyi kararlaştırdı. 
     Erçel'in dalgalı kura geçilmeden önce bazı kurumlara toplam 5 milyar 188 milyon 900 bin ABD Doları sattığı, hesabındaki Türk Lirası'nı da dolara çevirdiği iddiasıyla Yargıtay 4. Ceza Dairesi'nde yargılanmasına başlandı. 
     Duruşmaya, sanık Erçel ile Avukatı Erhan Büyüker katıldı. 
     Yargıtay 4. Ceza Dairesi Başkanı Fadıl İnan, davada dairenin görevsizliğine karar verildiğini belirterek, dava dosyasının, görevli ve yetkili Ankara Asli Ceza Mahkemesi'ne gönderilmek üzere Yargıtay Cumhuriyet Başsavcılığı'na iletilmesinin kararlaştırıldığını bildirdi. 
     Yargıtay Cumhuriyet Başsavcılığı görevsizlik kararına itiraz ederse, bu itirazı Yargıtay 5. Ceza Dairesi karara bağlayacak. 
     






</TEXT>
</DOC>
