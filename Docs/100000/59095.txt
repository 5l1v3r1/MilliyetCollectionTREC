<DOC>
<DOCNO> 59095 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/26/son/sondun23.html </URL>
<DATE> 2001/12/26/ </DATE>
<TIME>  </TIME>
<AUTHOR>  </AUTHOR>
<HEADLINE>
"Emret Bakanım" dizisinin aktörü öldü 
</HEADLINE>
<TEXT>

     İngiltere'nin ''Emret Bakanım'' Yes Minister adlı televizyon dizisinde Sir Humphrey Appleby karakterini canlandıran Nigel Hawthorne 72 yaşında öldü. 
     Dünyaca tanınan ve beğeni toplayan dizinin aktörü Hawthorne'un Londra'nın kuzeyindeki Hertfordshire'daki evinde kalp krizinden öldüğü belirtildi. Hawthorne'un, bir süredir kanser nedeniyle kemoterapi tedavisi gördüğü kaydedildi. 
     İngiltere'nin Coventry kentinde 1929 yılında doğan Nigel Hawthorne, Güney Afrika'da büyüdü ve 1950-1960 yılları arasında İngiltere'de tiyatro kariyerine başladı, ancak dünya çapında ünüNÜ ''Emret Bakanım''da Sir Humphrey Appleby karakteriyle kazandı. 
     Üçkağıtçı devlet adamlarının bozguna uğrattığı talihsiz bir bakanın canlandırıldığı hicivli diziyi, dönemin Başbakanı Margaret Thatcher'ın da sevdiği belirtilmişti. 
     Hawthorne, 1991 yılında ''Shadowlands'' oyununda yazar C.S. Lewis yorumuyla Tony Ödülü'ne, ''3. George'un Çılgınlığı'' The Madness of George III oyunuyla 1992 yılında en iyi aktör dalında Oliver Ödülü'ne layık görülmüştü. ''Kral George'un Çılgınlığı'' oyunun film uyarlamasıyla Oscar ödülüne aday gösterilen Nigel Hawthorne'a, 1999 yılında Kraliçe Elizabeth tarafından ''Sir'' unvanı verilmişti. 
     






</TEXT>
</DOC>
