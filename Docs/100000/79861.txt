<DOC>
<DOCNO> 79861 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/23/ekonomi/eko04.html </URL>
<DATE> 2002/04/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Devlet tasarrufu öğrendi 
</HEADLINE>
<TEXT>

Başbakanlık, üç ayda taşıttan, elektrikten, sudan 300 milyar liralık tasarruf sağladı. Telefon gideri yüzde 13 arttı ama özel konuşma bedelleri çalışanlardan alındı 
     ANKARA Milliyet 

     Başbakanlık, ekonomik kriz sürecinde çıkardığı genelge ile 300 milyarlık tasarruf sağladı. NTV’nin haberine göre IMF’ye verilen taahütler çerçevesinde geçtiğimiz yıl, kapsamlı bir tasarruf genelgesi yayınlayan Başbakanlık, yılın ilk üç ayında haberleşme kalemi dışında önemli ilerlemeler kaydetti. 
     Kamu görevlilerinin ulaşımını sağlamak üzere kullanılan araç sayısında yüzde 21 azalma sağlandı. Başbakanlık’taki 407 araçtan 78’i satılmak üzere Maliye Bakanlığı Tasfiye İşleri Genel Müdürlüğü’ne gönderildi. 
     
     Özel konuşan ödedi 
     Akaryakıt kullanımı 206 tondan 151 tona inerek yüzde 25’lik bir tasarruf sağlandı. Elektrik tüketiminde ise geçen yılın ilk üç ayına göre yüzde 54’lere varan bir tasarrufa gidildi. Elektrik tasarrufunda elektrik sobası, ocağı gibi cihazların kullanımının yasaklanması etkili oldu. Buna karşın telefon giderlerinde yüzde 13’lük bir artış oldu. Ancak, özel konuşma bedelleri kamu görevlilerinden tahsil edildi. Edinilen bilgilere göre, yılın ilk üç ayında su tüketimi yüzde 22 azalırken, bakım ve onarım giderleri de 118 milyardan 87 milyar liraya düştü. 
     
Dışişleri’nden 7.1 trilyonluk tasarruf      Bütçesinin yüzde 92’sini döviz olarak kullanan Dışişleri Bakanlığı, aldığı önlemler sayesinde 2001 yılında 5.5 milyon dolar 7 trilyon 150 milyar lira tasarruf etti. 
     Ekonomik krizin döviz kurları üzerindeki etkisi nedeniyle bütçesi yüzde 40 oranında eriyen Dışişleri, Müsteşar Yardımcısı Büyükelçi Aydemir Erman’ın yönetiminde tasarruf önlemlerini uygulamaya koydu. 
     En çok tasarruf yapılan harcama kalemi, 1 milyon 289 bin 169 dolarla temsil -ağırlama olurken, Balgat’taki bakanlık binasındaki her odaya elektrik düğmesi takılması sayesinde 10 bin dolarlık tasaruf sağlandı. 
     Dış temsilciliklerdeki koruma sayısının indirilmesiyle 300 bin dolar, yurtdışına gönderilen geçici görevli sayısının azaltılmasıyla da 820 bin dolar tasarruf edilirken, 29 Ekim Cumhuriyet Bayramı resepsiyonları, haberleşme giderleri ve gazete abonelik sayıları gibi kalemlerde harcamalar kısıtlandı. 
     
     Yazışmalar internetten 
     Tasarruf tedbirleri çerçevesinde gizlilik derecesi taşımayan yazışmalar, temsilciliklere internet üzerinden gönderildi. Yabancı konuklar için satın alınan hediyelik eşyadan yapılan kısıntı ve bu eşyaları satan firmaların k r marjlarının asgariye çekilmesiyle yaklaşık 160 bin dolarlık tasarruf edildi. 
     



 EKONOMİ 




















</TEXT>
</DOC>
