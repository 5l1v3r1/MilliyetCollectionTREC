<DOC>
<DOCNO> 60193 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/02/son/soneko16.html </URL>
<DATE> 2002/01/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Nüfus sayımının Türkiye'ye maliyeti 30 trilyon lira oldu 
</HEADLINE>
<TEXT>

     Devlet Bakanı Tunca Toskay, alan kontrollerinde 4 milyar 9 milyon 200 bin lira para harcaması olduğunu bildirirken, ''nüfus sayımının bize toplam maliyeti de 30 trilyon 274 milyar'' dedi. 
     Devlet Bakanı Toskay, 2000 Genel Nüfusu Sayımı geçici sonuçlarını açıklamak üzere Devlet İstatistik Enstitüsü DİE Başkanı Şefik Yıldızeli ile birlikte düzenlediği basın toplantısında, gazetecilerin sorularını da yanıtladı. 
     Bakan Toskay, ''Hayali sayım nedeniyle kontrollerde ne kadar kaynak harcandı ve sayımın genel maliyeti nedir'' şeklindeki soru üzerine, alan kontrollerinde yaklaşık 5 milyar civarında bir paranın harcandığını kaydederek, şöyle devam etti 
     ''Genel nüfus sayımı yapıldığında güvenilirliği sağlamak için alanda bazı testler yapılacaktır normal olarak. Ama bu söylenen kapsamda hayali yazım söz konusu olunca, söylenilen rakam tahminlerimizin üstüne ister istemez çıktı. 
     Ama burada bizim için önemli olan şey Türkiye'nin temel verisi kabul ettiğimiz genel nüfus sayımı verilerinin sağlıklı, veri kalitesi bakımından yüksek kalitede ve güvenilir olması. 
     Henüz 40 tane il geçici ama Türkiye'nin nüfusu kesin nüfus ilan edildiğinde, bugün ilan edilen nüfustan yani 67 milyon 844 bin 903'den artı eksi fark binde 4'den fazla fark etmeyecek. Bu aralıkta kalacak kesin olarak. Bunun çok güvenilir bir rakam olmasından binde 4 diyorlar ama benim kişisel tahminim bu sapmanın binde 4'ün çok daha altında olacağı istikametinde.'' 
     
     "Sonuçların 48'i kesin" 
     Toskay, ''Kesin rakam yüzde kaçı oluşturuyor'' şeklindeki bir soruya da ''Yüzde 48. Şu anda Türkiye'de elimizdeki elektronik ortama geçirilmiş olan nüfus miktarı 33 milyon 600 bin civarında'' yanıtını verdi. 
     Tunca Toskay, bir başka soru üzerine de 41 ilin sonuçlarının kesin, 40 ilin sonuçlarının ise hayali olduğunu belirterek, ''yaklaşık 3 milyon 650 bin civarında nüfusu düşmek zorunda kaldık'' dedi. 
     ''Hatalı sayımın yapıldığı belediyeler hangi partiden'' şeklindeki soruyu da Toskay, ''Bizi işin siyasi tarafı kesinlikle ilgilendirmediği için, o belediyelerin hangi partiye ait olduğuna dair bizim ayrım yapmamız mümkün değil'' dedi. 
     ''Gazetelerdeki haberlere göre seçimlerde hile yapılmış. Bu konudaki yorumunuz nedir'' şeklindeki soru üzerine de bu konunun DİE'nin görev alanında olan bir konu olmadığını ve bu konuda kendilerinin söyleyecek herhangi birşeyleri olmadığını söyledi. 
     1997 yılında seçimlere yönelik bir genel nüfus tespiti bulunduğunu 
     ve bu sonuçların veri kabul edilerek seçim listelerinin ve kütüklerinin hazırlanarak, ona uygun yapılmış bir seçim bulunduğunu kaydeden Toskay, ''Seçimde hile, nüfus kütüklerinde olabilir, kütük yazımında olabilir, sandıktan çıkan oyun rakamlarının tahrif edilmesi olabilir. Bu iki konu da DİE'nin görev alının dışında'' diye konuştu. ''30 milletvekili haksız olarak Meclis'e geldi ve bu durum nüfus sayımındaki yanlışlıklar nedeniyle oluştu. Bu konuyu nasıl değerlendiriyorsunuz'' şeklindeki bir başka soru üzerine de Toskay, 2000 yılında yapılmış olan genel nüfus sayımı ile 1999 yılında yapılmış olan seçimi irtibatlandırmanın mantıklı olmadığını söyledi. Toskay, yaptıkları tespitlere göre genel nüfus sayımında, Türkiye'de göçler ve nüfus artış hızındaki farklılıklar nedeniyle bazı iller ve bölgelerde nüfusun yükseldiğini, bazı iller ve bölgelerde de Türkiye ortalamasının altında kaldığını anlatırken, şöyle dedi ''Bu ister istemez bazı iller ve bölgelerden, bazı il ve bölgelere milletvekili sayısının kayması anlamına gelmektedir. Ama bizim yaptığımız hesaplara göre en son seçimle bu nüfus sayımlarına göre milletvekili sayısında en fazla 10-12 civarında bir milletvekili kayması olabilir. Bu söylediğiniz 30 rakamı çok abartılı bir rakam.'' 
     






</TEXT>
</DOC>
