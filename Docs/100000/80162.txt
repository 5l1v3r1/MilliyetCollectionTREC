<DOC>
<DOCNO> 80162 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/24/son/soneko21.html </URL>
<DATE> 2002/04/24/ </DATE>
<TIME>  </TIME>
<AUTHOR>  </AUTHOR>
<HEADLINE>
İsviçre, "bankacılıkta gizlilik" yasaları için AB'ye direniyor 
</HEADLINE>
<TEXT>

     İsviçre, bankacılıktaki gizlilik yasalarını değiştirmesini isteyen Avrupa Birliği'nin baskılarına direnirken, hükümeti oluşturan 4 partiden birisi olan muhafazakar İsviçre Halk Partisi SVP gizlilik yasalarının, anayasa hükmü haline getirilmesi için harekete geçti. 
     SVP düzenlediği basın toplantısıyla, gizlilik yasalarının anayasaya dahil edilmesi için kampanya başlatacağını duyurdu ve ''AB bankacılık sırrı yasalarından elini çeksin'' derken, hükümeti de, sonuçlarını anlamadan AB ile görüşmelere başlamakla suçladı ve görüşmelere son vermeye çağırdı. 
     AB, vergi kaçırma ve para aklama konularında İsviçre yasalarının AB yasalarına uyumlu olmasında ısrar ederken, hükümetin, uzun dönemde AB üyesi olma politikası çerçevesinde Brüksel'de sürdürdüğü ikili görüşmelerde de, gizlilik yasaları nedeniyle ilerleme sağlanamadığı belirtiliyor. Hükümet, AB ile bankacılık yasalarının tartışılmayacağını belirtirken, İsviçreliler'in büyük bir kısmı ve bankacılık çevrelerinin çoğu da, gizliliğin kalkması halinde, İsviçre'nin yatırım için güvenli bir yer olduğu imajına zarar geleceğini savunuyor. 
     Ancak şu haliyle İsviçre'nin gizlilik yasalarının, AB'nin finans suçlarının kovuşturulması için attığı adımların dışında kaldığı belirtiliyor ve AB'nin, İsviçre'den finansal yasalarda uyumun sağlanmasını istediği, İsviçre'nin bunun dışında tutulmayacağının bildirildiğine dikkat çekiliyor. 
     İsviçre Bankacılar Birliği ise SVP'nin girişimi üzerine yorum yapmaktan kaçınırken, hükümetin Brüksel'de bankacılık yasaları konusunda görüşme başlatmayacağı beklentisini dile getirdi. 
     İsviçre'de bankacılıkta gizlilik yasalarının geçmişi İkinci Dünya Savaşı öncesine dayanıyor. İlk ''bankacılık sırrı'' yasaları 1934'de bankacılık yasalarına dahil edildi. O zamandan beri de bu yasaları zayıflatacak girişimlerin hiçbirisi başarılı olamadı. 
     En son 1985'de yapılan referandumda da halk, Sosyal Demokratların başlattığı, yasaların sınırlandırılması inisiyatifini reddetti. Ancak, 1998'de para aklama ile mücadele amacıyla yasal bir düzenlemeye 
     gidilerek, bankacıların, şüpheli görülen parasal işlemleri ilgili devlet kuruluşlarına rapor etmeleri yasalaştırıldı. 
     





</TEXT>
</DOC>
