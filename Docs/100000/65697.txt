<DOC>
<DOCNO> 65697 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/03/son/sondun15.html </URL>
<DATE> 2002/02/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Papandreu'dan zeytin dalı... 
</HEADLINE>
<TEXT>

     Yunanistan Dışişleri Bakanı Yorgo Papandreu, Türkiye ile Yunanistan arasındaki sorunların giderilmesi için ''şu anda her zamankinden daha iyi bir ortamın olduğunu'' söyledi. Papandreu, Atina'da yayımlanan To Vima gazetesinde yer alan demecinde, iki ülke arasındaki ilişkilerin düzeltilmesine yönelik sistemli çabalar sonucunda, ''daha büyük bir güven ve iyi bir ortam'' oluştuğunu ifade ederek, ''böyle bir çözüm fırsatının değerlendirilmemesinin yanlış olacağı'' kanaatini taşıdığını belirtti. 
     Türk-Yunan diyaloğunun Kıbrıs görüşmelerinde çözüme gidilmesine katkıda bulunacağını belirten Papandreu, ''Biz, Kıbrıs sorununun çözümlenmesi için her türlü katkıda bulunmaya hazırız. Çözüm olanaklarını çoğaltmak için gerekli tüm girişimleri yapacağız. Bundan hiç kimsenin şüphesi olmasın. Arzumuz, çözüm bulunması yönündedir'' dedi. 
     Türkiye ile diyaloğun çerçevesinin belirli olmadığını belirten Papandreu, ''Yapılacak ön temaslarda tarafların görüşleri belirlenerek, diyaloğun sürdürülmesi, yani özlü konulara geçilmesi için uygun ortam olup olmadığına karar verilecektir. Ancak, Atina için toprak bütünlüğünü konu alan müzakere söz konusu değildir'' dedi. 
     Papandreu, Türkiye ile Yunanistan arasında çözümlenmesi gereken tek sorunun Ege'de kıta sahanlığının belirlenmesi olduğunu da söyledi. 
     Yunanistan'ın karasularını 12 mile çıkarmasının Türkiye için savaş nedeni olmasına ilişkin bir soruyu yanıtlayan Papandreu, ''Avrupa ulusları arasında böyle bir şey olamaz. Ancak, bu Türk Meclisi'nin bir kararıdır. Parlamentolarımız arasında bu konuda temas olmasının yararlı olacağı kanaatindeyim'' dedi. 
     






</TEXT>
</DOC>
