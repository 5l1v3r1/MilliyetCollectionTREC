<DOC>
<DOCNO> 53873 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/24/yazar/bila.html </URL>
<DATE> 2001/11/24/ </DATE>
<TIME>  </TIME>
<AUTHOR> Fikret BİLA  </AUTHOR>
<HEADLINE>
Asker işi Powell'ı bekliyor 
</HEADLINE>
<TEXT>

     Afganistan'daki gelişmelerin beklenenden daha hızlı olması Türk askerinin gönderilmesi kararını da etkiledi. 
     90 askerin gönderilmesi konusunda biraz frene basıldığını söyleyebiliriz. Gelişmeler Ankara'yı daha çok diplomatik temaslara yoğunlaştırdı. 
     Asker gönderilmesi kararından vazgeçilmesi veya kararın askıya alınması söz konusu değil. 
     Ancak Afganistan'da koşulların değişmesi bu konuda Türkiye'nin hızlı davranması zorunluluğunu ortadan kaldırdı. Türkiye'den beklenti daha çok barışı koruyacak bir askeri katkıya dönüştü. 
     Türk askerinin ne zaman gönderileceği ve gönderilecek birliğin büyüklüğü TAMPA'dan gelecek yeni haberlere ve ABD Dışişleri Bakanı Powell'ın Ankara'ya yapması beklenen ziyaretten sonra belli olacak. Asker gönderilmesi konusunda Ankara'nın acele davranmaması biraz da ABD'nin tutumundan kaynaklanıyor. ABD, Afganistan'daki hızlı gelişmeler ve Kabil'in düşmesinden sonra Türkiye'den asker talebinin niteliğini değiştirebilir. Beklenti bu yönde. 
     Başbakan Ecevit, durumun ABD Dışişleri Bakanı Powell'ın vereceği yeni bilgiler ışığında netleşeceğini belirtti. 
     Dışişleri Bakanı İsmail Cem ise Türk askerinden daha çok "barışın korunması" amacıyla görev yapmasının beklendiğini vurguladı. Cem, dün yaptığımız görüşmede şu değerlendirmede bulundu 
     "Biz gayet özenli bir biçimde gelişmeleri izliyoruz. 90 askerin hemen gönderilmesini gerektirecek bir durum yok. Ancak asker gönderme kararımızda da bir değişiklik yok. Ancak değişen koşullarda bizden beklenen daha çok barış gücü işlevi görecek bir katkı. Birleşmiş Milletler, barış gücü gönderilmesi kararı alırsa buna katkıda bulunacağız. Ancak böyle bir karar alınmasa da ikili talepler çerçevesinde yine barışın korunması amacıyla bizden katkı istenebilir. Ayrıca biz askerlerimizin can güvenliğini de birinci öncelikle düşünüyoruz. Askerimiz nereye ve hangi görev için gidecek bu çok önemli. Örneğin hala barış ortamının bulunmadığı, güvenliğin sağlanamadığı yerler var. Mezar - ı Şerif hala tam güvenli değil. Kabil daha güvenli görünüyor. Bütün bunları göz önünde bulunduruyoruz. Askerlerimizden hiçbirinin burnunun dahi kanamasını istemeyiz. Bu nedenle çok dikkatli davranıyoruz." 
     Cem, özellikle ABD ile teması sürdürdüklerini, Başkan Bush ve Dışişleri Bakanı Powell'ın vereceği bilgilerin değerlendirileceğini belirtti. 
     Başbakan ve Dışişleri Bakanı'nın açıklamalarından anlaşılıyor ki, henüz Türk birliğinin hangi büyüklükte, ne zaman ve ne görevle gönderileceği konusunda talepler kesinleşmiş değil. Büyük ölçüde Powell'ın ziyareti sonrasında kesinleşecek. 
     Ankara'nın eğilimi, Türk askerinin barışı sağlamak üzere sıcak görevler için değil, barışı korumak üzere gönderilmesi. Genelkurmay ise gelecek talebe ve verilecek karara göre her büyüklükte ve nitelikte askeri her zaman göndermeye hazır durumda.... 
     
     







Alfabe tartışması 


Nasıl adalet 


Asker işi Powell'ı bekliyor 


Hükümetin ömrü uzadı ama... 


Dansta ayağa basmak 


Sevgili öğretmenim 


Öğretmenlik neden gözden düştü 


Bir şeyler pişiyor ama ne 


Tutkular, acılar, gülümseyen deyişler 


Denizciler "demir attı" 


Öğretmenler Günü "o günler" kutlanırdı... 


Açık Radyo'da 11 Eylül 


Arseven'in boy hedefi medya 


Alın size yasa 


Denktaş ve Baykal ve Kıbrıs ve CHP 


IMF sayesinde herkes milyoner 


</TEXT>
</DOC>
