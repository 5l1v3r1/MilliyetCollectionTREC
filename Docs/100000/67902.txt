<DOC>
<DOCNO> 67902 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/16/ekonomi/eko04.html </URL>
<DATE> 2002/02/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Elektrik Yasası’ndaki iptal, 1.3 milyar doları geciktiriyor 
</HEADLINE>
<TEXT>

Dünya Bankası Başkan Yardımcısı Linn, 1.3 milyar dolarlık kredinin nisanda yapılacak toplantıda görüşüleceğini söyledi 
     EKONOMİ SERVİSİ 

     Ankara’daki temaslarının ardından İstanbul’da TESEV toplantısına katılan daha sonra da İstanbul Sanayi Odası’nı ziyaret eden Dünya Bankası Başkan Yardımcısı Johannes Linn, Türkiye’deki temaslarının sonucunu bir basın toplantısıyla açıkladı. 
     Türkiye’nin uyguladığı ekonomik programın gelişmesini incelediğini anlatan Linn, "Özellikle sayın Derviş ve sayın Sümer Oral’la bu incelemeyi yaptım. Memnuniyetle şunu söyleyebilirim, Dünya Bankası genelde sizin uygulamanızdan son derece memnun. Özellikle Bankacılık ve Kamu Sektörü Reform Programı’ndan son derece memnunuz’’ dedi. 
     Dünya Bankası’nın 1 milyar 350 milyon dolarlık PFSA - 2 kredisiyle ilgili hazırlıkların devam ettiğini kaydeden Linn, şöyle konuştu ’Nisanda yönetim kurulumuza görüşmek üzere sunacağız. Bu bizim toplam 6.2 milyar dolarlık taahhüdümüzün bir kısmı olacaktır. Bu krediler toplam üç yıl içinde kullandırılacaktır." 
     
     Hükümet adım atamıyor 
     Linn, Anayasa Mahkemesi’nin Elektrik Piyasası Yasası’ndaki işletme hakkı devirleri ve Hazine garantisine ilişkin süre sınırlaması koyan maddeleri iptal etmesine ilişkin bir soru üzerine de şöyle konuştu 
     "Uyum kredisinin ertelenmesi müzakerelerle ilgili. Enerji piyasasıyla ilgili sorun önemli. Elektrik enerjisi piyasasının etkin biçimde geliştirilmesi çok önemli. Hükümet bize Anayasa Mahkemesi’nin kararını bildirdi. Zaman gerekiyor. Hükümet bu alanda bir tedbir alamıyor. Hükümet bu konuyu tekrar ele alacak. Bu da zamanın uzamasına neden oluyor." Dünya Bankası işletme hakkı devirleri ve projelere verilen Hazine garantilerinin kaldırılmasını istiyordu. 
     Yarın Antalya’ya gidecek olan Linn burada bazı okulları ziyaret edeceğini, pazar günü de Antalya’da bazı çiftlikleri gezeceğini ve tarım programı hakkında bilgi alacağını söyledi. 
     
Türkiye iyi yolda’      Türk Hükümeti’nin önemli adımlar attığını belirten Linn, şöyle konuştu 
     "Türkiye krizden çıkış potansiyeli taşıyor ama garanti vermek doğru değil. Biz Dünya Bankası olarak geçen yıl bazı tahhütlerde bulunduk, IMF de buna önemli bir katkı yaptı. Türkiye istisnai bir dış yardım aldı. Krizden çıkış için dış ortam da çok önemli. 11 Eylül önemli bir faktör. Dünyada iyi bir toparlanmanın başlangıcını kısa kesti. Yatırımcıların Türkiye’yi iyi analiz etmeleri gerekiyor. Reyting kuruluşları da Türkiye’nin notunu artırdı. Bu da Türkiye’nin iyi yolda olduğunu gösteriyor. Ayrıca hükümet tarafından programın arkasında güçlü bir taahhüt görmekteyim. Ziyaretim sırasında bunlar yine teyit edildi. İyimser olmak için nedenler var. Eylemler kelimelerden daha güçlüdür." 
     



 EKONOMİ 
















</TEXT>
</DOC>
