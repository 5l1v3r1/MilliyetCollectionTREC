<DOC>
<DOCNO> 86348 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/27/son/sondun25.html </URL>
<DATE> 2002/05/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Denktaş "Seçimleri AB referandumu gibi göstermek yanlış" 
</HEADLINE>
<TEXT>

     KKTC Cumhurbaşkanı Rauf Denktaş, KKTC'de 30 Haziran'da yapılacak belediye seçimleriyle ilgili olarak, ''Avrupa Birliği'ne girmek için bir referandummuş'' gibi hava yarattılmaya çalışıldığını belirterek, bunun ''halka yalan söylemek ve sahtekarlık'' olduğunu söyledi. 
     Cumhurbaşkanı Denktaş, Başbakan Derviş Eroğlu ile Devlet Bakanı ve Başbakan Yardımcısı Salih Coşar'la haftalık olağan görüşmesinde, Cumhuriyetçi Türk Partisi CTP Genel Başkanı Mehmet Ali Talat'ın, seçimlerle ilgili olarak gazetelere verdiği ilanı sert bir şekilde eleştirdi. Haftalık görüşmenin bir bölümüne Başsavcı Akın Sait de katıldı ve seçim yasaklarıyla ilgili görüşlerini aktardı. 
     Denktaş, CTP Genel Başkanı Talat'ın, seçimle ilgili ilanlarında ''Çocuklarımızı düşünüyorsak 30 Haziran 2002'de Ulusal Birlik Partisi, Demokrat Parti ve Denktaş adaylarına dur diyelim'' dediğini ve belediye seçimlerinin, AB'ye girmek için bir referandummuş gibi hava yarattığını ifade ederek, bunun halkı kandırmak olduğunu kaydetti. 
     Denktaş, ''halka belediye seçimini AB'ye girmek gibi yutturmaya çalışacaksa, hele hele belediye seçimlerinde 'Cumhurbaşkanı'nın adayı var' yalanını hiç çekinmeden söyleyecekse tedbirini aldırtacağım'' dedi. 
     ''Seçimler, AB'ye girmek için, Rumlarla anlaşmak için'' referandum şekline sokulacaksa bunun Meclis'te kararlaştırılması gerektiğini dile getiren Denktaş, ''O zaman hepimiz kolları sıvarız, hepimiz sahaya ineriz, halkın ne istediğini bütün dünyaya gösteririz'' diye konuştu. 
     Belediye seçimleriyle bir ilgisinin olmadığını ifade eden Denktaş, bir adayı destekleyecekse bunu açıkca söyleyebileceğini vurguladı. 
     Denktaş'ın eleştiri ve şikayetleriyle ilgili görüşü sorulan Başsavcı Akın Sait ise herhangi bir yorumda bulunmadı. 
     





</TEXT>
</DOC>
