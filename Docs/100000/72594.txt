<DOC>
<DOCNO> 72594 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/14/son/sonspo27.html </URL>
<DATE> 2002/03/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Kıyat "Eğer erteleme olacaksa bu haftanın tüm maçları ertelensin" 
</HEADLINE>
<TEXT>

     Galatasaray'ın AS Roma ile yaptığı Avrupa Şampiyonlar Ligi maçı sonrası çıkan olaylar nedeniyle sarı-kırmızılı takımın Birinci Süper Futbol Ligi'nde hafta sonunda Trabzonspor ile yapacağı maçın ertelenmesinin gündeme gelmesinin yankıları sürüyor. 
     Fenerbahçe Kulübü Asbaşkanı ve Kulüp Sözcüsü Atilla Kıyat, maçın ertelenmesi durumunda, erteleme maçının yapılacağı tarihte şampiyon veya düşecek takım belli olacaksa, çıkacak spekülasyonlar ve şaibelerden Türk futbolunun zarar göreceğini söyledi. 
     Kıyat, Galatasaray'ın 19 Mart Salı günü İstanbul'da FC Barcelona ile yapacağı maçın öneminin bilincinde olduklarını vurgulayarak, şöyle konuştu 
     ''Galatasaray açısından Barcelona maçı çok önemli. Galatasaray bu maçı geçerse, yarı final, hatta final bile oynayabilir. Fakat liglerin de daha önce belirlenen program çerçevesinde mayıs ayının ilk haftasında bitme zorunluluğu var. Lig bu sezon çok enteresan bir duruma geldi. Yukarıda 3 şampiyon adayı, aşağıda düşmeye aday birçok takım var. Erteleme maçının yapılacağı tarihte şampiyon veya düşecek takım belli olacaksa, çıkacak spekülasyon ve şaibelerden Türk futbolu zarar görür.'' Kıyat, ''Trabzonspor ile Galatasaray anlaşır, Futbol Federasyonu da 'evet' derse, Fenerbahçe Kulübü olarak bu kararı saygıyla karşılarız. Fakat ligin şaibe altında kalmaması için Trabzonspor-Galatasaray maçı hangi tarihe ertelenirse, bu hafta yapılacak tüm maçların da aynı tarihte oynanmasını istiyoruz'' dedi 
     






</TEXT>
</DOC>
