<DOC>
<DOCNO> 66006 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/05/son/sondun05.html </URL>
<DATE> 2002/02/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Euro'ya üzerindeki Avrupa haritası için dava açıldı... 
</HEADLINE>
<TEXT>

     Avrupa Birliği'ne AB üye 12 ülkede kullanılan ortak para birimi euro, üzerindeki Avrupa haritası yüzünden dava konusu oldu. 
     Fransız M-Sat-Editon adlı şirket, uydu fotoğraflarıyla hazırlanmış Avrupa haritasının kendileri tarafından hazırlandığını ve Avrupa Merkez Bankası'nın bunu izinsiz olarak euro banknotlarında kullandığını ileri sürerek, 3,8 milyon euro telif ücreti talebiyle dava açtı. 
     Viyana'da yayımlanan Trend adlı haftalık dergide çıkan haberde, Fransız M-Sat-Edition şirketinin 1997 yılında yayımladığı katalogda bulunan Avrupa haritasının, Avrupa Merkez Bankası tarafından euro banknotlarında izinsiz olarak kullanıldığı bildirildi. 
     Uydu kartografisi konusunda uzman olan M-Sat-Edition şirketi, uydudan çekilmiş 300 adet değişik fotoğrafın işlenmesi sonucu ortaya çıkan Avrupa haritasının, 1997 yılında hazırladıkları katalogda da yayımlandığını, haritanın telif hakkına sahip oldukları için de Avrupa Merkez Bankası'nı dava ettiklerini açıkladı. 
     Avrupa Merkez Bankası'nın bir yetkilisi ise Viyana'daki Trend dergisine yaptığı açıklamada, M-Sat-Edition şirketinin kendileriyle ilişkiye geçmeden dava açtığını basından duyduklarını belirtti ve euro banknotlarında kullandıkları Avrupa haritasının telif haklarını zamanında satın aldıklarını söyledi. 
     Öte yandan Avusturya'nın Salzburg kentinde bulunan Gespace şirketi de euro banknotlarında kullanılan Avrupa haritasının kendileri tarafından üretilerek piyasada satışa sunulduğunu öne sürdü. 
     Geospace şirketi müdürü Lothar Beckel, euro banknotlarında kullanılan Avrupa haritasını kendilerinin yıllar önce ürettiğini, M-Sat-Edition adlı Fransız şirketinin savının gerçeği yansıtmadığını iddia etti. 
     Beckel, dava konusu edilen Avrupa haritasını 1992 yılında üreterek satışa sunduklarını ve euro grafikeri Avusturyalı Robert Kalina'nın 1997 yılında haritanın telif hakkını euro banknotlarında kullanmak 
     üzere satın aldığını kaydetti. 
     






</TEXT>
</DOC>
