<DOC>
<DOCNO> 63436 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/21/son/sonspo10.html </URL>
<DATE> 2002/01/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Aydın Örs "Hollanda maçını ciddiye almalıyız" 
</HEADLINE>
<TEXT>

     33. Avrupa Erkekler Basketbol 
     Şampiyonası Yarı Final Eleme Grubu'nda Hollanda ve Litvanya ile karşılaşacak A Milli Takım'ın başantrenörü Aydın Örs, temkinli konuşuyor. 
     Örs, özellikle Hollanda maçının çok önemli olduğunu, bu maçın kaybedilmesinin kendilerini çok zor durumda bırakacağını söyledi. 
     Hollanda'ya bu bilinçle gideceklerini ifade eden Aydın Örs, ''Hollanda'yı kamuoyunun küçümsemesi ve oyuncularımızın kafasında da Rahat yeneriz düşüncesinden dolayı bu maçın önemi artıyor. İsviçre maçında bu yüzden zor durumlara düştük. Bizim rakibi çok ciddiye almamız gerekiyor. Şimdi o yönde çalışmalar yapıyoruz'' diye konuştu. 
     
     "Litvanya maçları hep zordur" 
     Aydın Örs, Litvanya'nın Avrupa Şampiyonası'nda ilk 8'e girememesinin önemli olmadığını belirterek, ''Biz en iyi kadromuzla bile oynasak, Litvanya maçları her zaman zordur'' dedi. 
     Olimpiyatlarda başarılı olan Litvanya'nın Avrupa Şampiyonası'nda şanssız bir şekilde elendiğini vurgulayan Örs, ''Alışılmamış birşey oldu. Ama bu rakibimizin güçsüz olduğunu göstermez. Şimdi yeni bir antrenörle çok daha hırslı ve istekli bir şekilde hazırlanıyorlar. 
     Oyun disiplininden kopmadığımız takdirde Litvanya maçının ortada olduğunu düşünüyorum'' şeklinde konuştu. 
     
     "Biz bir takımız" 
     Hidayet, Mirsad ve İbrahim'den Hollanda ve Litvanya maçlarında yararlanamayacağını hatırlatan tecrübeli antrenör, takım anlayışıyla bu zorlukları aşacaklarını kaydetti. 
     Örs, Mirsad ve İbrahim'in Hollanda'ya götürülmeyeceklerini belirterek, şöyle konuştu 
     ''İbrahim hem hasta, hem sakat. Mirsad'ın da ameliyat olma durumu var. NBA'deki Hidayet'i de zaten oynatamıyoruz. İbrahim'i Litvanya maçına belki yetiştirebiliriz. Hüseyin, Kerem ve Tutku'nun sakatlıkları oynamalarına engel değil ama performanslarını etkiliyor. 
     Ama ben bu çocukların artık bir kulüp havasında olduklarını görüyürum. 
     Takım anlayışı yerleşti. Bu iki maçı kazanıp, ilk devreyi lider olarak kapatmak istiyoruz.'' 
     
     "Erdal'dan ilerde faydalanacağız" 
     Aydın Örs, Fenerbahçeli Erdal'ı form durumu ve O'nun mevkiinde oynayan oyuncuların iyi durumda olması nedeniyle kadroya almadığını açıkladı. 
     Erdal'ın genç ve iyi bir oyuncu olduğunu ifade eden Örs, ''O her zaman bizim oyuncumuz. Her an faydalanabiliriz. Erdal'dan ileriye dönük yararlanabilirim'' dedi. 
     






</TEXT>
</DOC>
