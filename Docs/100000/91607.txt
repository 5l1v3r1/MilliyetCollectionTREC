<DOC>
<DOCNO> 91607 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/23/son/sonspo27.html </URL>
<DATE> 2002/06/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Brezilya - Türkiye maçının hakemi Danimarkalı Nielsen... 
</HEADLINE>
<TEXT>

     17. Dünya Kupası'nda, yarı final maçlarını yönetecek hakemler açıklandı. 
     FIFA Hakem Komitesi'nden verilen bilgiye göre, A Milli Futbol Takımı'nın, 26 Haziran Çarşamba günü Japonya'nın Saitama kentindeki Saitama Stadı'nda TSİ 14.30'da Brezilya ile yapacağı yarı final mücadelesini, Danimarkalı hakem Kim Milton Nielsen yönetecek. 
     Karşılaşmada Nielsen'in yardımcılıklarını ise Polonyalı Maciej Wierzbowski ve Slovak Igor Sramka yapacak. Maçın 4. hakemi ise ABD'li Brian Hall. 
     25 Haziran Salı günü Güney Kore'nin başkenti Seul'deki Dünya Kupası Stadı'nda yine TSİ 14.30'da yapılacak Almanya-Güney Kore mücadelesinde ise İsviçreli hakem Urs Meier düdük çalacak. Meier'in bu maçtaki yardımcıları Fransız Frederic Arnault ve Çek Cumhuriyeti'nden Evzen Amler olarak belirlenirken, 4. hakem olarak da Fransız Gilles Veissiere atandı. 
     Türkiye'nin maçını yönetecek olan Kim Milton Nielsen, kupada daha önce E Grubu'nda 5 Haziran'da yapılan ve 1-1'lik eşitlikle sonuçlanan Almanya-İrlanda Cumhuriyeti ile 14 Haziran'da oynanan ve 3-2 Belçika'nın galibiyetiyle biten Belçika-Rusya maçlarını da yönetmişti. 
     Türk kulüp takımlarının da birçok maçını yöneten Nielsen, 2000 yılında Belçika ile Hollanda'nın ortaklaşa düzenlediği 11. Avrupa Futbol Şampiyonası finallerinde, Türkiye'nin ev sahibi ülkelerden Belçika'yı 2-0 yenerek çeyrek finale yükseldiği maça tayin edilmiş, ancak sakatlığı nedeniyle maçta hakem değişikliği yapılmıştı. 
     Fransa-98'de de 2 maçta düdük çalan Nielsen'in, Türkiye-Brezilya maçı, Dünya Kupası kariyerindeki 5. karşılaşması olacak. 
     





</TEXT>
</DOC>
