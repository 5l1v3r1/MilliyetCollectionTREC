<DOC>
<DOCNO> 95378 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/12/son/sontur21.html </URL>
<DATE> 2002/07/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Bahçeli ''Derviş'in sağlayacağı marjinal fayda sıfıra indi'' 
</HEADLINE>
<TEXT>

     MHP Genel Başkanı, Devlet Bakanı ve Başbakan Yardımcısı Devlet Bahçeli, ''Ecevitsiz ve MHP'siz birtakım oluşumlar için faaliyetlerin yoğunlaştığı bir dönemde Sayın Cumhurbaşkanımız'ın daha yukarıda kalmasını ülke açısından yararlı görüyorum'' dedi. 
     Bahçeli, temaslarda bulunmak ve bazı açılışlar gerçekleştirmek üzere Malatya'ya gelmeden önce bir dinlenme tesisinde öğle yemeği yiyerek, gazetecilerin sorularını yanıtladı. 
     Başbakan Yardımcısı Bahçeli, ''Devlet Bakanı Kemal Derviş'in istifa etmesi ve daha sonra bu istifanın işleme konulmamasına'' ilişkin değerlendirmesinin istenmesi üzerine de şunları söyledi 
     ''Bu hükümetin dışarıdan da kabul edilen bir üyesi olarak Bakanlar Kurulu üyesi ve Hazine'den Sorumlu Devlet Bakanısınız. Bu özelliğiniz ile Bakanlar Kurulu'nun çalışmalarına bütün yüreğiyle katılmak gerekirken, bu sıfatı üzerinde taşıyarak yeni oluşum için birtakım temaslar başlatmasını ben şahsen ahlaki bulmamıştım. Ya Bakanlar Kurulu üyesi olarak görevlerini yerine getirmesi ya da bugünkü yapıyı beğenmiyor, tasvip etmiyorsa ayrılıp arzuladığı yapı üzerinde çalışmalarını yürütmesi daha doğru olur kanaatindeyim.'' 
     
     ''BAŞARILI OLACAKLARINI ZANNETMİYORUM'' 

     Hükümetin bir prestij kaybedip kaybetmediğinin sorulması üzerine Bahçeli, ''Sayın Başbakanımız, blok çatlatmıştır. Troykada bir taşı yerinden oynatmıştır'' dedi. 
     Bahçeli, yeni siyasi oluşumların başarılı olamayacağı yönündeki açıklamaları anımsatılarak, ''Bu üçlü troykanın siyasi gelecek açısından bir ümit olup olmayacağı yönündeki düşünceniz nedir '' diye sorulması üzerine de, aynı kanaatini koruduğunu söyledi. 
     Bahçeli, Devlet Bakanı Derviş'in istifaya rağmen halen kabinede bulunduğunun hatırlatılması üzerine, bunu ''ahlaki bulmadığını'' söyledi. 
     Bahçeli, ''57. Hükümet'in bakanı olarak görev üstleneceksiniz, Devlet Bakanlığı'nı fiziki mekanı olarak kullanacaksınız, sonra istifa edeceksiniz, tekrar geri alıp yolunuza devam edeceksiniz. Ben, Sayın Kemal Derviş'in Bakanlar Kurulu'nda kalması ile dışarıda kalması arasında bir anlam farkı görmemekteyim'' diye konuştu. 
     Bahçeli, bir gazetecinin, ''Bu sözleriniz Yılmaz için de geçerli mi '' diye sorması üzerine de, şunları kaydetti 
     ''Sayın Yılmaz, siyasi partinin genel başkanıdır. Mesut Yılmaz Bey ile Kemal Derviş Beyi birbirinden ayırt etmek de lazım. Sayın Kemal Derviş Bey'in kurmuş olduğu temaslar veya bir partinin genel başkanı ile yapmış olduğu temas, Sayın Başbakan tarafından bilgi dahilinde ise sorun yoktur. Ama, Sayın Başbakan'ın ve 57. Hükümet'i oluşturan yapının dışında bir temas kuruluyorsa bunu ahlaki bulmuyorum'' dedi. 
     Derviş'in azledilmesini isteyip istemediklerine yönelik bir soruyu yanıtlarken de Bahçeli, bunun Başbakan'ın takdirinde olduğunu söyledi. 
     Bahçeli, kendilerinin bu yönde herhangi bir telkininin olup olmayacağına ilişkin soruya karşılık da, bunu ahlaki bulmadığını yineledi. 
     Başbakan Yardımcısı Bahçeli, bir başka soru üzerine, ''Derviş'in sağlayacağı marjinal faydanın sıfıra indiğini'' söyledi. 
     Bahçeli, mevcut hükümetin seçimlere kadar sürüp sürmeyeceğine ilişkin bir soru üzerine ise mevcut hükümetin seçime kadar sürmesi gerektiğini kaydetti. 
     Türkiye'nin geleceği ve ülke üzerinde oynanan her türlü oyunu millet iradesi olarak bozmak için 57. Hükümet ile seçime gidilmesi gerektiğini belirten Bahçeli, Başbakan Ecevit'in de 1999 yılında Türkiye'yi sağlıklı bir seçime götürdüğünü, yine bu görevi üstlenmek suretiyle ülkeyi seçime götürmesi gerektiğini söyledi. 
     Cumhurbaşkanı Ahmet Necdet Sezer'in, Derviş'in istifasını geri çekmesi için girişimde bulunmasını nasıl değerlendirdiği yönündeki soruya da Bahçeli, ''57. Hükümet'in daha önce de ifade edildiği gibi, bazı basında yer aldığı gibi, Ecevitsiz ve MHP'siz birtakım oluşumlar için faaliyetlerin yoğunlaştığı bir dönemde Sayın Cumhurbaşkanımız'ın bu tür oluşumların ve faaliyetlerin olduğu dönemde, daha yukarıda kalmasını ülke açısından yararlı görüyorum'' yanıtını verdi. 
     Bahçeli, ''Tarafsız kalmalıydı, öyle mi '' denilmesi üzerine de, ''Evet'' dedi. 
     





</TEXT>
</DOC>
