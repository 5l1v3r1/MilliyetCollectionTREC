<DOC>
<DOCNO> 88838 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/09/son/sondun05.html </URL>
<DATE> 2002/06/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Bilgisizlik, şeker hastalarının yaşamını tehlikeye sokuyor... 
</HEADLINE>
<TEXT>

     İngiltere'de yapılan araştırma, bilgisizliğin şeker hastalarının yaşamlarını tehlikeye soktuğunu, milli sağlık sisteminin ise bu kişilere gerekli bilgileri vermekte yetersiz kaldığını ortaya koydu. 
     Araştırmaya göre, şeker hastaları hastalıklarının ne kadar tehlikeli olabileceğini bilmiyor. Uzmanlar, hastaların sadece 5'te 1'inden bile az bölümünün, aynı zamanda büyük bir kalp rahatsızlığı 
     riski taşıdıklarından haberdar olduklarına işaret ediyor. 
     Özellikle ailelerinde şeker hastası bulunanlarla aşırı kilolu olanlar ve Afrika, Karayip ya da Asya kökenli olanların şeker hastalığı konusunda büyük risk altında olduklarına dikkat çeken araştırmacılar, bu kişileri beyin kanaması, felç, kalp rahatsızlıkları, yüksek tansiyon, dolaşım bozuklukları, böbrek rahatsızlıkları ve göz rahatsızlıklarının beklediğine bir kez daha işaret ettiler. 
     Şeker hastalığının belirtileri arasında sık sık susamak, sık sık tuvalete gitmek, kilo kaybı, gözlerde bulanıklık ve aşırı yorgunluk hissinin bulunduğunu da hatırlatan İngiliz uzmanlar, çok sayıda kişinin bu belirtiler konusunda da bilgilendirilmediği için, uzun zaman hastalığından habersiz yaşadığını ve yaşamını tehlikeye attığını ifade ediyor. 
     Uzmanlar, şeker hastalığının erken teşhis edilmesinin ve tedaviye başlanmasının kandaki glikozun dengelenmesini ve buna bağlı olarak tansiyonun kontrol altında tutulmasını sağladığını hatırlatırken, böylece gözler, kalp, böbrekler, sinir sistemi ve ana damarlar üzerindeki uzun süreli tahribatların da önüne geçilmiş olacağını belirtiyor. 
     İstatistikler, her 100 İngiliz'den 1'inin ''bilinen'' şeker hastası olduğunu, ancak hastalığından habersiz en az 1 milyon kişinin daha bulunduğunun düşünüldüğünü ortaya koyuyor. 
     





</TEXT>
</DOC>
