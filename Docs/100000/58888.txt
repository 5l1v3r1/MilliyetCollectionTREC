<DOC>
<DOCNO> 58888 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/25/yazar/tamer.html </URL>
<DATE> 2001/12/25/ </DATE>
<TIME>  </TIME>
<AUTHOR> Meral TAMER  </AUTHOR>
<HEADLINE>
İşadamlarını dış seyahate kim götürmeli 
</HEADLINE>
<TEXT>

     Başbakan Bülent Ecevit’in, ABD Başkanı George Bush’la görüşmek üzere ocak ortasında ABD’ye yapacağı resmi ziyarette ekonomik konular ağırlıkta olacakmış. Hatta Ecevit, ABD seyahatine işadamlarını da yanında götürecekmiş. 
     Hafta sonu televizyonlarda kulağıma çalınan bu habere çok sevindim. Böylelikle Cumhurbaşkanı Ahmet Necdet Sezer’e yöneltilen eleştiriler de ortadan kalkmış olur. Çünkü Türkiye’de başkanlık sistemi olmadığına göre resmi gezilerinde işadamlarını yanında götürmek de bana sorarsanız Sezer’in değil, Ecevit’in sorumluluk alanı içindedir. 
     Bu adet Turgut Özal başbakanken, Türkiye’nin kendi kabuğunu kırıp ihracat hamlesine kalktığı bir dönemde başlamış ve çok da isabetli olmuştur. Ne var ki Özal Çankaya’ya çıktıktan sonra sorumluluk alanı içinde olmadığı halde işadamlı gezileri sürdürmüş, Süleyman Demirel döneminde ise olay iyice çığırından çıkmıştır Bir yanda Başbakan diğer yanda Cumhurbaşkanı, peşlerinde kendi yandaşları onlarca işadamıyla o ülke senin, bu ülke benim dolaşmışlar, bu sırada kimisi şaibeli ihaleler bağlanmış, devlet başkanlarına yakışıksız ricalarda bulunulduğu sonradan kulaklara fısıldanmıştır. 
     İş dünyasında "Türkiye rayından çıktı" diye feryat edip yapısal reformlara alkış tutanlar, Cumhurbaşkanı’na "Ben seyahate işadamı götürmem" dedi diye veryansın edeceklerine, Ankara’yı bir konuda daha rayına sokuyor diye teşekkür etmeliler. Kaldı ki Sezer katıksız bir hukuk adamı. Ekonomik konulara pek vakıfmış gibi de durmuyor zaten de gerekmiyor . İşadamlarını yanına takıp dış gezilere gitmesi, herhangi bir işe yarar mı o da ayrı bir soru. 
     Bu arada şunu da bilmenizi isterim ki iç kamuoyu, kamu vicdanını temsil ettiği için Sezer’den fevkalade memnundur. Yabancı kamuoyu için de hele Türkiye’ye yatırım yapmayı düşünüyorlarsa Sezer’in hukuka sahip çıkması, işadamlarına sahip çıkmasından çok daha önemlidir. 
     
ABD ile ticaretimizi masaya yatırma zamanı      Başbakan Ecevit’in ABD’ye yapacağı resmi ziyarete işadamları da katılacak mı Bu gezide ekonomik konular mı ağırlıkta olacak 
     Bu sorulara yanıt bulmak için dün birkaç işadamını aradım. Başbakanlık’tan kendilerine henüz bir çağrı gelmiş değil. Ancak Yüksek İstişare Konseyi Başkanı Muharrem Kayhan başkanlığındaki TÜSİAD heyetinin geçen hafta Ecevit’i ziyareti sırasında Başbakan, "Sizin o sırada desteğinize çok ihtiyacımız var" demiş. Kayhan’ın yanıtı ise "Biz emirlerinize amadeyiz. Bize taleplerinizi bildirin, ayrıntılar üzerinde çalışalım" olmuş. Kayhan, "Konunun takipçisi olacağız. Önce kendi aramızda toplanacağız. Sonra da bizden istenen rolün netleşmesi için eğer Ankara’dan haber çıkmazsa bu hafta sona ermeden Başbakanlığı arayacağız" diyor. 
     11 Eylül sonrası Türkiye lehine esen rüzgarın hızı kesilmeden ABD ile ekonomik ilişkilerin yeni bir çerçeveye oturtulmasında büyük yarar var. Ecevit ABD ziyaretinde, ABD’nin ihracatımıza koyduğu kotaların ve gümrük vergisinin kaldırılmasını ve ticari ilişkilerin, Avrupa Birliği ile olan ticari ilişkilerimizin düzeyine getirilmesini isteyecekmiş. 
     Kayhan’a bu konuyla ilgili görüşlerini sorduğumda, çok önemli noktalara parmak bastı "Bu Türkiye’nin hakkı, sadaka falan değil. Üstelik de 11 Eylül sonrasındaki konjonktürel nedenlerle değil, hukuki olarak hakkı. Çünkü biz yıllardır Gümrük Birliği’ne dahiliz. Aynı konumda olan Fransa’nın ABD’ye yaptığı ihracat, nasıl ki gümrük vergisi ve miktar sınırlamasına tabi değilse, hukuki olarak bizimkinin de olmaması gerekir. Ve bu durumun Amerika’nın yeni yönetimine anlatılmasının tam zamanıdır. ABD bizim Avrupa Birliği’ne tam üyeliğimizi destekleyip AB yönetimine bizi üye yapmaları telkininde bulunurken, ekonomik açıdan da bunu teyit etmesi lazım." 
     
     







Kaç tane kitap 


İHD-Emniyet 


2002 küçülme hedefi 


Türkiye'nin yıldızını parlatmak elimizde 


Hanemizi gözleyen var 


Arjantin olmayız biz, rezil oluruz 


Üniversite adayları gergin 


Arjantin nasıl kurtulur 


IMF Türkiye temsilcisinden Derviş yorumu 


Bir linç girişiminin sorgu tutanakları 


2002 ajandası, Meclis, muhalefet 


İşadamlarını dış seyahate kim götürmeli 


Elektrik kıtlığı sona eriyor 


TÜSİAD böyle mi şeffaf olacak 


</TEXT>
</DOC>
