<DOC>
<DOCNO> 84606 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/17/son/sonspo20.html </URL>
<DATE> 2002/05/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Federasyon "Ogün'ün kadroda olmaması ile ilgimiz yok" 
</HEADLINE>
<TEXT>

     Futbol Federasyonu Yönetim Kurulu, 2002 Dünya Kupası Finalleri'ne katılacak A Milli Takım'ın aday kadrosuna Fenerbahçeli Ogün'ün alınmamasının ardından yapılan spekülasyonların, federasyon başkanı Haluk Ulusoy ile ilişkilendirilme noktasına kadar gelmesini, üzüntü ve esefle karşıladığını bildirdi. 
     Futbol Federasyonu'ndan yapılan yazılı açıklamada, teknik direktör Şenol Güneş tarafından açıklanan aday kadroda Ogün'ün bulunmaması konusunda çeşitli yorumlar yapıldığı belirtilerek, ''Başta başkan Haluk Ulusoy olmak üzere tüm yöneticilerimiz, bugüne kadar birlikte çalıştıkları teknik direktörlere, teknik konularda en ufak bir ima, telkin veya müdahalede bulunmamışlardır. Takdir ve uygulama, tamamen teknik direktöre aittir. Bu bir yönetim anlayışı ve yönetici etiğidir'' denildi. 
     Aynı duyarlılı k ve etik anlayışın, basın ahlakına uygun davranmak durumunda olan spor yazarlarından da beklendiği ifade edilen açıklamada, şunlar kaydedildi 
     ''Ogün Temizkanoğlu 76 kez A Milli Takım formasını giymiş, milli takım kaptanlığına ulaşmış, herkes tarafından sevilen, Türk futbolunun örnek ve sembol isimlerinden biridir. Duygusal açıdan bakıldığında, Ogün'ün kadroda olmayışının başta Haluk Ulusoy olmak üzere tüm yönetim kurulu üyelerimiz arasında büyük üzüntüye sebep olduğu da saklanamaz bir gerçektir. Bununla birlikte, teknik yönetimimizin kararı da herkes tarafından saygıyla karşılanmıştır. 
     Ancak son günlerde bazı köşe yazarlarının Şenol Güneş tarafından yapılan teknik bir değerlendirmeyi, Futbol Federasyonu Başkanı Haluk Ulusoy ile ilişkilendirerek, tamamen hayal ürünü olan komplo teorileri üretmelerini de üzüntü ve esefle karşılıyoruz.'' 
     





</TEXT>
</DOC>
