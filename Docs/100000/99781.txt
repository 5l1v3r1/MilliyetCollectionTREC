<DOC>
<DOCNO> 99781 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/03/spor/yurundul.html </URL>
<DATE> 2002/08/03/ </DATE>
<TIME>  </TIME>
<AUTHOR> ÖMER ÜRÜNDÜL  </AUTHOR>
<HEADLINE>
Lorant güven sarsıyor 
</HEADLINE>
<TEXT>

     Fenerbahçe dün gece Kadıköy’de taraftarlarının önüne çıktı. Kızılyıldız karşısında ilk yarıda koşan, istekli ve zaman zaman organize ataklar yapan bir Fenerbahçe vardı. Ortega oyuna kolektif açıdan katkı sağlamanın yanında başarılı zamanlamalı paslarla arkadaşlarını pozisyonlara sokmaya çalıştı. Revivo ile aralarında iyi diyalog kurdular. Birinci gol bu ikilinin eseriydi. Revivo’nun 3. goldeki vuruşu da çok klastı. İsrailli oyuncu geceye damgasını vurdu. 
     İkinci yarıda Fenerbahçe’nin temposu düştü. Farklı skora rağmen basit pas hataları gündeme geldi ve oyun rahat ortamda kontrol altına alınamadı. Buna rağmen maç farklı skorla noktalandı. 
     Washington iyi yerlere kaçan, pozisyon almasını bilen ve de golcü bir forvet. Ayrıca vücudunu da kullanabiliyor. Zaman zaman da sırtını gerideki arkadaşlarına dönüp asist yapmaya çalışıyor. Ancak fizik açıdan hazır değil. Cem de sol kulvarda arkadaşları ile uyum sağlamış durumda. Soğukkanlı, ayrıca kanat bindirmelerinde rakibi zorluyor. Zamanlamalı koşular yapıyor. Sol ayağı da çok iyi. 
     Fenerbahçe dün gece farklı bir galibiyet elde etti. Takımın iyi bir hazırlık dönemi geçirdiği belli. Yalnız takım savunmasında ciddi arızalar var. Bu da önemli sınavlar öncesi çok dikkat edilmesi gereken bir konu. Genel pres rahatsızlığı var. Bu yüzden defans blokundaki oyuncular sıkıntılar yaşıyorlar. Bu arada Lorant’ın Ceyhun’u sağ kulvarda görevlendirmesi çok büyük bir teknik adam yanlışıydı. Bir defa Ceyhun sağ kanat savunucusu özelliklerini hiç bilmiyor. Ayrıca orta sahada hücuma dönük oynamaya alışık olduğundan sürekli pas hatası yaparak, ofansif yönden katkı sağlayamadığı gibi defansif yönden de sadece seyirci kaldı. Lorant’ın bu yanlışı sezona hırslı hazırlanan Ceyhun’un bütün moralini bozdu. Ayrıca ikinci yarıda da yanlışına devam edip bu sefer Serhat’ı aynı görev yerinde kulladı. İşte bu tip hareketler Lorant’a olan güveni azaltır. 
     



 SPOR 



























</TEXT>
</DOC>
