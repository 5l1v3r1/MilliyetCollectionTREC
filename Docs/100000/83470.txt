<DOC>
<DOCNO> 83470 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/11/son/sontur08.html </URL>
<DATE> 2002/05/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Mesut Yılmaz "Horoz döğüşü gibi siyasetten ülkeye yarar gelmez" 
</HEADLINE>
<TEXT>

     ANAP Genel Başkanı, Devlet Bakanı ve Başbakan Yardımcısı Mesut Yılmaz, horoz düğüşü gibi kısır çekişmelerle yapılan siyasetten, ülkeye hiçbir yarar gelmeyeceğini söyledi. 
     Bazı açılış ve temel atma törenlerine katılmak üzere Konya'ya gelen Yılmaz, Gümrük Müsteşarlığı Konya Gümrükleri yeni hizmet binasının açılışı için düzenlenen törene katıldı. 
     Yılmaz, burada yaptığı konuşmada, Anadolu'nun her tarafına yaymaya çalıştıkları sanayi merkezlerinin Türkiye'deki en başarılı örneklerinden birinin Konya olduğunu belirterek, Gümrük Binası'nın arka tarafındaki bölgeyi, 4. Organize Sanayi yapılması için tahsis ettiklerini bildirdi. 
     Bununla birlikte Konya'da toplam 5 organize sanayi bölgesi olacağını söyleyen Yılmaz, ''Türkiye'de 5 tane organize sanayi bölgesi olan başka hiç bir şehrimiz yok'' diye konuştu. 
     Gümrük İdaresi'nin yakın zamana kadar Türkiye'nin en hantal idarelerinden biri olarak sayıldığını anımsatan Yılmaz, ''ancak son birkaç yılda art arda yapılan işlerle Gümrük idarelerinin, bugün Türkiye'nin en modern, AB'ye en fazla uyum sağlayan devlet kuruluşu haline geldiğini'' ifade etti. 
     Yılmaz, Gümrük Kanunu'nun değiştiğini ve bununla ilgili 6 bin sayfalık mevzuatın yürürlüğe girdiğini vurguladı. 
     Daha önce temelini attığı ve açılışını yaptığı gümrük binalarını hatırlatan Yılmaz, ''Virane görünümde olan, Türkiye'ye yakışmayan, giriş kapısında Türkiye'nin prestijini bozan o gümrük kapıları, çok kısa zamanda Türkiye'nin övüneceği, gurur duyacağı birer gümrük kapısı olarak hizmete girecektir'' dedi. 
     
     ''SİYASET, HİZMET İÇİN YAPILIRSA FAYDALIDIR'' 
     Gümrük idaresinin otomasyon sistemine geçtiğini de ifade eden Yılmaz, sözlerini şöyle sürdürdü 
     ''Siyasetçiden, siyasetten beklenen esas görev, vatandaşa, bölgeye, yöreye hizmet etmektir. Bunun dışında bir horoz düğüşü gibi kısır çekişmelerle yapılan siyasetten, ne size, ne bize ne de bu ülkeye hiç bir yarar gelmez. 
     ANAP olarak her zaman siyaseti millet için yapmanın, millete hizmet için yapmanın, 'halka hizmeti hakka hizmet' ilkesiyle yapmanın takipçisi olduk. Bundan dolayı bizi anlamayanlar oldu, karalamaya çalışanlar oldu. Yaptığımız hizmetlerden dolayı bizi Yüce Divan'a vermek isteyenler oldu, çamur atanlar oldu, ama bugün geriye baktığınız zaman bizi karalamaya çalışanların size verdikleri hiç bir hizmeti göremezsiniz. Onlar siyaseti sadece kavga için, kör düğüşü için yaparlar, kendileri için yaparlar. Oysa siyaset, hizmetler için yapılırsa faydalıdır. İşte yaptığımız barajlar, yaptığımız bütün hizmetler bu anlayışın eseridir. Türkiye'ye aydınlık geleceğe götürecek olan da bu hizmetlerdir. Bu siyaset anlayışıdır.'' 
     





</TEXT>
</DOC>
