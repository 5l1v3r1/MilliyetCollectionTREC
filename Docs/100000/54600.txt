<DOC>
<DOCNO> 54600 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/28/son/sontur21.html </URL>
<DATE> 2001/11/28/ </DATE>
<TIME>  </TIME>
<AUTHOR>  </AUTHOR>
<HEADLINE>
RTÜK, "Salkım Hanım'ın Taneleri"ni sakıncalı bulmadı 
</HEADLINE>
<TEXT>

     Radyo ve Televizyon Üst Kurulu RTÜK , bazı şikayetlere konu olan Devlet Bakanı Yılmaz Karakoyunlu'nun yazdığı ve Tomris Giritlioğlu'nun yönettiği ''Salkım Hanımın Taneleri'' adlı filmin, ''izlendikten sonra değerlendirme yapılmasını'' kararlaştırdı. 
     RTÜK'ün şikayet hattı ALO 178'e gelen şikayetler ve bazı milletvekillerinin sözlü başvurusu 
     üzerine, RTÜK İzleme ve Değerlendirme Dairesi'nin uzmanları, söz konusu filmi incelemeye alarak bir rapor hazırladı. 
     RTÜK, bugün yaptığı toplantıda ''Salkım Hanımın Taneleri'' adlı filme ilişkin İzleme ve Değerlendirme Dairesi'nin raporunu değerlendirdi. Bazı üyelerin raporu ''yetersiz'' bulması üzerine Üst Kurul, 5 Aralık Çarşamba günü yapacağı toplantıda filmin izlenmesinden sonra konunun değerlendirilmesini kararlaştırdı. 
     
     İzleme ve Değerlendirme raporu 
     İzleme ve Değerlendirme Dairesi'nin söz konusu raporunda, TRT-1'de 9 Ekim'de yayınlanan ''Salkım Hanımın Taneleri'' isimli filmin, ALO 
     RTÜK 178 servisine gelen şikayetler doğrultusunda değerlendirildiği belirtilerek, şunlar kaydedildi 
     ''Filmde, İkinci Dünya Savaşı esnasında edinilmiş kazançlara getirilen varlık vergisi ve bu vergiyi ödeyemedikleri için Aşkale'de çalışmaya mahkum edilen bir grup gayrimüslim vatandaşın hayatlarından bir kesite yer verilmekte ve eşinin çocuğu olmadığı için kayınpederi tarafından cinsel tacize maruz kalan gayrimüslim bir kadının dramı anlatılmaktadır. 
     Söz konusu filmin, kökten dinci İslami terörün dünya gündeminde ön plana çıktığı günlerde yayına girmesi, zamanlama açısından uygun mütalaa edilmemekle birlikte, filmin içeriğinde ALO RTÜK 178 hatlarına gelen şikayetler doğrultusunda, 'müstehcenlik, Ermeni propagandası veya Türkiye Cumhuriyeti Devleti'ni karalama' gibi unsurlar bulunmadığı, filmin 3984 Sayılı Kanun'un ilke ve esaslarına aykırı olmadığı düşünülmüştür.'' 
     






</TEXT>
</DOC>
