<DOC>
<DOCNO> 67274 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/12/son/soneko22.html </URL>
<DATE> 2002/02/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Yaşlanan ve azalan nüfus Almanya'yı korkutuyor 
</HEADLINE>
<TEXT>

     Avrupa ekonomisinin lokomotifi Almanya'da nüfus artış hızının düşmesi ve nüfusun giderek yaşlanmasının kaygı verici boyutlara ulaştığı bildirildi. 
     Küresel Yaşlanma Girişimi adlı kuruluşun merkezi ABD'de bulunan Stratejik ve Uluslararası Araştırmalar Merkezi'nin mali desteğiyle yaptığı araştırmanın sonuçlarına göre, Almanya'nın ekonomik gücünü koruyabilmesi için nüfus politikasında köklü bir değişiklik yapması gerekiyor. 
     Almanya'nın şu anda 82.2 milyona ulaşan nüfusunun başta Türkler olmak üzere, nüfusun yüzde 9'unu oluşturan göçmen işçilerce desteklendiğine dikkat çeken uzmanlar, yerli nüfusun artış hızının son yirmi yılda gerilemeye başladığını belirtiyorlar. 
     Uzmanlar, bugünkü demografik eğilimlerin devamı halinde, Almanya'nın yerli ve göçmen toplam nüfusunun 2010 yılından itibaren azalmaya başlayacağını, 2050 yılında da 60 milyona düşeceği uyarısında bulunuyorlar. 
     Nüfusun istikrarlı bir durumda kalması için kadın başına çocuk oranının yüzde 2.1 olması gerekirken, şu an Almanya'da bu oranın yüzde 1.3 ile 1.4 arasında kaldığı belirtiliyor. 
     Doğum oranının düşüklüğünün bir ya da iki kuşak sonra yaşlı nüfusun toplam nüfusuna oranının artmasına yol açacağını vurgulayan uzmanlar, bunun toplumsal refahın düşmesine yol açacağını kaydediyor. 
     Almanya'da 65 yaşının üzerindeki kesimin bugün 13 milyona ulaştığı, bu rakamın 2050 yılında 21 milyona ulaşacağı, buna karşılık, aktif nüfusu oluşturan 15-64 yaşları arasındaki nüfusun aynı sürede 56 milyondan 43 milyona gerileyeceği ifade ediliyor. 
     Bu rakamlar, yakın bir gelecekte Almanya'nın emeklileri daha az sayıda çalışanla finanse etmek durumunda kalacağını gösteriyor. 
     Emeklilik sisteminin çalışanlardan kesilen emeklilik kesintileriyle emekli maaşlarını ödemeye dayandığını hatırlatan uzmanlar, nüfusun azalması ve yaşlanmasının sistemin işleyişini zora sokacağı uyarısında bulunuyor. 
     
     Sıcak bakılmayan çözüm 
     Almanya'nın nüfus sorununa teknik olarak bulunacak en kolay çözüm ülkeye yeniden göçmen kabul edilmesi. Nitekim, Birleşmiş Milletler de Alman hükümetine nüfus azalmasının önüne geçmek için yılda 600 bin yabancı işçi kabul etmesi tavsiyesinde bulunuyor. 
     Ancak, ülkeye özellikle 1950 ve 60'larda alınan kitlesel göçük yarattığı toplumsal, kültürel ve siyasal sorunları unutmayan Almanya için bu tavsiyeyi kabul etmenin kolay olmayacağı görülüyor. Ülkedeki büyük siyasal partilerden hiçbiri göçmen girişini yeniden kolaylaştırmaya sıcak bakmıyor. 
     






</TEXT>
</DOC>
