<DOC>
<DOCNO> 63236 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/20/spor/yozer.html </URL>
<DATE> 2002/01/20/ </DATE>
<TIME>  </TIME>
<AUTHOR> HALİL ÖZER  </AUTHOR>
<HEADLINE>
Başka bir Ayhan 
</HEADLINE>
<TEXT>

     Ayhan’a dikkat ettiniz mi Bu çocuğu yıllardır seyrederiz, ama bu Ayhan başka Ayhan. Orda burda geçen yıllarına heba. Yazık, yazık... Antep’i tek başına yendi. Sahada maç sonunda yüzlerce krampon izi var. Çoğunluğu Ayhan’a ait. Bu ne enerjidir, bu ne yürektir. İnsan aynı dakikada hem savunmasına yardım edip, hem de gol pozisyonuna girer mi Ayhan girer. İşte Galatasaray’ın özelliği bu. Herkesin kötü oynama hakkı var. Ama onlar kötü oynarken, birisi meydanda şahlanıyor. Dün de Ayhan’ın şahlanma günüydü. 
     İlk yarım saat mükemmel bir Galatasaray izledik. İnanılmaz bir tempo vardı. Güçlü Antep bu dakikalarda topa bile basamadı. Değil pas, yarı sahayı geçmeye "şükür" dedi. Alanın her yerinde korkunç bir baskı vardı. Bu baskıdan kimse sağ çıkamazdı. Ama öyle, ama böyle bu futbola mutlaka gol gelirdi. 
     İstediği anda işi bitiriyor Galatasaray. İki golü atıp rahatladı. Sonra da 90 dakika idare etti. Kontrolü bir an olsun elinden bırakmadı. Her bölgeyi istediği gibi kullandı. Oyunun tüm ipleri elindeydi. İki golden sonraki düşüşü bile planlıydı. Çarşamba - pazar oynayacaksan ekonomik olmalısın. Galatasaray, bu işin uzmanı, ekonomiyi iyi biliyor. 
     İyilerin yanında kötüler de vardı elbet. Sergen, takımın en kötüsüydü. Pas yüzdesi sıfırın altındaydı. Bu maçta belirgin bir düşüş vardı. Lucescu onu çok tuttu oyunda. Oraları fazladan işgal etti. Serkan ile Arif’i ise hiç oynamamış sayıyoruz. Hasan Şaş bildiğimiz Hasan Şaş değil. Dedik ya, Ayhan bu oyunun baş tacıydı. Seyirci bile bunun farkına vardı. Kaptan Bülent’i unutursak ayıp ederiz. Sanki futbola yeni başlamış gibiydi. Golü ise çok ilginçti. Gol atmak için rakip alanda beş dakika dolaştı, ısrarla bekledi, içine doğmuş gibi golü de attı. Savunmada ise Cesar’ı canında bezdirdi. 
     Gaziantep harbiden iyi takım. Dün ilk yarıda başka takım olsaydı, arkayı beşlemişti. Maçı hiç bırakmadı ama eksiklerin acısını çekti. Bir de ilk yarıdaki korkunç baskının paniğini. 
     Hakem Metin Tokat, sonuca etki yapmadı. Rahat bir maç çıkardı. Faullere biraz daha dikkat etmeliydi. 
     



 SPOR 


























</TEXT>
</DOC>
