<DOC>
<DOCNO> 65917 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/04/son/sontur31.html </URL>
<DATE> 2002/02/04/ </DATE>
<TIME>  </TIME>
<AUTHOR>  </AUTHOR>
<HEADLINE>
İstanbul Valisi "En kötü deprem ihtimaline göre çalışıyoruz" 
</HEADLINE>
<TEXT>

     İstanbul Valisi Erol Çakır, İstanbul'da, olası bir depreme karşı yapılan hazırlıklar ve alınması gereken önlemlerle ilgili çalışmaların, en kötü deprem ihtimaline göre yürütüldüğünü bildirdi. 
     İstanbul Valiliği Afet Yönetim Merkezi'nde düzenlenen ''Afet Üst Kurulu Toplantısı'' öncesi gazetecilerin sorularını cevaplandıran Çakır, ''Viyadüklerin depreme hazır olup olmadığı'' şeklindeki bir soru üzerine, Karayolları 1. ve 17. bölge müdürlüklerince viyadüklerin tek tek denetlediğini ve incelediğini söyledi. 
     Çakır, takviye gerektiren veya olası depremde büyük risk taşıyan viyadüklere alternatif güzergahların belirlendiğini ifade ederek, sözlerini şöyle sürdürdü 
     ''Şu anda viyadükler ve asma köprüler devamlı olarak kontrol ediliyor. Yüzde 100 takviye gerektirdiğine ilişkin bir tespit henüz yapılmadı. Takviye gerektirenler teşhis edildiği takdirde, Karayolları Genel Müdürlüğü kanalıyla Ankara'nın gerekli ödeneği ayırması suretiyle yaptırma imkanı bulunulacak. İstanbul'da, olası bir depreme karşı yapılan hazırlıklar ve alınması gereken önlemlerle ilgili çalışmalar, en kötü deprem ihtimaline göre yürütülmektedir.'' İstanbul'da 1 milyon 206 bin yapı bulunduğunu ve bu binalardan yaklaşık 10 bininin kamuya ait olduğunu anlatan Çakır, bu yapıların her birinin incelenmesi ve depreme dayanıklı olmayanların tespit edilerek, takviye inşaatlarının yapılması gerektiğini söyledi. 
     Çakır, başta okullar olmak üzere kamu binalarındaki takviye çalışmalarının aralıksız sürdürüldüğünü belirterek, vatandaşların da kendi binalarını inceletmesi gerektiğini kaydetti. 
     İstanbul Büyükşehir Belediyesi'nin, mikro bölgeleme esaslarına göre, oturulan yerlerin zemin etütlerinin ve buna göre risk olasılıklarının belirlenmesi konusundaki çalışmalarını büyük ölçüde tamamladığını kaydeden Çakır, şunları söyledi 
     ''Merkezi yönetime düşen görev, mali sıkıntıda olan vatandaşlarımızı destekleyecek projeler geliştirmektir. Bu konuda yurtdışı imkanları da kullanılarak çalışmalar, Ankara nezdinde yürütülmektedir. Ama bu çalışma, aşağı yukarı 3 bin yıllık tarihi geçmişe sahip bir bölgedeki yapı stokunun tek tek incelenmesi, projelendirilmesi ve tek tek takviyesinin yapılmasıdır. Büyük harcama gerektiren bir projedir. Bu nedenle vatandaşlarımızın özveriyle ve önemle iştirak etmelerini bekliyoruz.'' 
     
     İstanbul depreme hazır mı 
     Çakır, ''İstanbul'un depreme hazır olup olmadığı'' şeklindeki soruya karşılık, her problemin çözülebilmesi için ''Ne yapılması ve nasıl yapılması'' sorularının cevaplandırılması gerektiğini söyledi. 
     Vali Çakır, sözlerini şöyle tamamladı 
     ''Yani hukuki altyapı, ekonomik imkanlar şöyle yaratılmalıdır, fiziki şartlar böyle gerektirmektedir gibi. Problemin çözümü sırasında sorulardan birinin cevabının verilmemesi, problemi çözümsüz kılıyor. 
     Bu çözümü de sınırlandıran hayatın gerçekleridir ve başka ihtiyaçlarıdır. Türkiye gibi bir ülkede eğitim, sağlık, altyapı sorunları gibi sayabileceğimiz daha dünya kadar sorun var. Yönetenler, ülke kaynaklarını hizmete sunarken, bütün hayatın ihtiyaçlarını dikkate almak zorunda.'' 
     






</TEXT>
</DOC>
