<DOC>
<DOCNO> 56177 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/08/son/sondun05.html </URL>
<DATE> 2001/12/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Almanya'da Kaplanın Türkiye'ye iadesi gündemde... 
</HEADLINE>
<TEXT>

     Almanya, ABD'de 11 Eylül'de düzenlenen saldırıların ardından, bütün dünyada tartışılan terörle mücadele çerçevesinde sert önlemler almaya hazırlanıyor. 
     Federal Meclis'te gelecek hafta gündeme gelmesi beklenen 2. 
     güvenlik paketinin kabul edilmesi halinde, ''kara ses'' olarak bilinen Cemalettin Kaplan'ın cezaevindeki oğlu Metin Kaplan'ın iadesi gündeme gelecek. Terörist eylemlerle ilgili araştırma yapan Federal Suç Dairesi de BKA , terörizmle mücadele konusuna yoğunlaşmış bulunuyor. A.A muhabirine açıklama yapan bir BKA yetkilisi, ''Kaplan'ın nihayet Türkiye'ye iade edileceğine inandığını'' belirtti. Köln belediyesinin, kendisini sınırdışı etme kararı üzerine Kaplan'ın erken bir tarihte serbest bırakılma hakkını kullanmadığına dikkati çeken yetkili, Kaplan olayının üzerine gidilmesinde 11 Eylül saldırılarının etkili olduğunu ifade etti. Yetkili, Almanya'da kayıtlı derneklerin faaliyetlerinin eyalet yönetimlerince sıkı denetim altında olduğunu belirtti. BKA yetkilileri, geçen ay Türkiye'den de katılımın olduğu geniş bir uzmanlar konferansı düzenleyerek, alınacak önlemleri tartıştıklarını, gerekli kararları siyasi makamların vereceğini kaydetti. Adının açıklanmasını istemeyen diğer bir BKA yetkilisi, terör örgütü PKK'nın faaliyetlerinden söz ederken, örgütün önde gelenlerinin izlendiğini, son zamanlarda 100'ü aşkın kişinin 2 yıl ile ömür boyu hapis arasında değişen cezalara çarptırıldıklarını hatırlatarak, bu konudaki çalışmalarını başarı olarak değerlendirdi. İçişleri Bakanlığı'nda görevli bir kişi de, 2. güvenlik paketinin kabulünden sonra sınırdışı olaylarının gündeme gelebileceğine dikkati çekerek, Dernek Yasası'nda yapılacak değişiklikle terör eğilimli bütün kuruluşların daha sıkı denetleneceğini, teröristlerin ülkeye girişinin zorlaşacağını belirtti. Almanya'da alınan önlemleri değerlendiren Alman 1. televizyon kanalının radyo bölümü Müdürü Harald Weiss, 11 Eylül'den sonra iç güvenlik konusunun çok daha ciddiye alındığını, koalisyon hükümetinin bu konuyu bireysel hakların önüne koyduğunu, muhafazakarların öngördükleri önlemlerden daha sert önlemler üzerinde çalıştığını söyledi. Türkiye'de de bir süre görev yapan Weiss, Kaplan'ın 3 bin, Milli Görüş örgütünün ise 28 bin taraftarının gözlem altında olduğunu, muhalefet partilerinin, zan altında olan herkesin, iktidarın ise sadece suçlu bulunanların sınırdışı edilmesi konusunu tartıştığını kaydetti. Weiss, 2. güvenlik paketinin bireysel hakları kısıtlamasından kaygı duyarken, polisle gizli servis arasında işbirliğinin öngörüldüğünü hatırlattı. Gizli servis soruşturmalarının kamuoyuna açık olmadığına dikkati çeken Weiss, hukuk devleti açısından kısıtlayıcı önlemlerin söz konusu olabileceğini belirtti. Weiss, Kaplan olayının ciddiye alınmasının olumlu bir gelişme olduğunu, Köln ve çevresinde neler olduğunun anlaşıldığını kaydetti. 
     






</TEXT>
</DOC>
