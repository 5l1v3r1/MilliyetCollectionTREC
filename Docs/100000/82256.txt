<DOC>
<DOCNO> 82256 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/05/son/sonspo01.html </URL>
<DATE> 2002/05/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Şampiyon Cim Bom'un taraftarı nasıl eğlendi 
</HEADLINE>
<TEXT>

     Galatasaraylı taraftarlar, şampiyonluk kutlamasına Ali Sami Yen Stadı'ndan sonra Taksim Meydanı'nda devam etti. 
     Statta yapılan kutlamalar bittikten sonra taraftarlar, Mecidiyeköy'den Taksim Meydanı'na kadar zafer şarkıları söyleyerek yürüdüler. 
     Kutlamaların merkezi olan Taksim Meydanı'nda, İstanbul'un çeşitli yerlerinden gelen taraftarlar büyük bir çoşku yaşadı. Ellerinde sarı-kırmızı bayraklarla, kaşkollar, üzerlerinde formalar, şampiyonluk şarkıları söyleyen taraftarlar, gönüllerince eğlendi. 
     Sarı-kırmızılı taraftarlar, ayrıca eğlence merkezlerinde de şampiyonluk kutlamaları yaptılar. 
     Bazı taraftarlar da arabalarına binerek konvoylar oluşturup, şehir turu atarken, trafikte sıkışmalar oldu. 
     Bu arada, stattaki kutlamalardan sonra futbolcular Florya Metin Oktay Tesisleri'ne geldi. Tesislerde futbolcuları karşılayan taraftarlar, burada da oyuncularına sevgi gösterisinde bulunup tezahüratlar yaptı. Futbolcular, daha sonra tesislerden ayrıldı. 
     Öte yandan, Boğaziçi Köprüsü'nde asılı olan Galatasaray bayrağının, bu akşam bazı kişilerce aşağıya atıldığı bildirildi. 
     Köprüye 10 araçlık konvoyla geldikleri öğrenilen bir grubun, sarı-kırmızılı bayrağın iplerini keserek, attığı kaydedildi. 
     Konvoydaki bazı araçların köprüde bulunan güvenlik kamerasından plakalarının belirlendiği ve bu kişilerin yakalanmasına çalışıldığı bildirildi. 
     
     YÖNETİM CEMİYETTE EĞLENDİ 
     Ali Sami Yen Stadı'ndaki kutlamalar sonrasında kulüp başkanı Özhan Canaydın ve yönetim kurulu üyeleri Levent'teki Galatasaraylılar Cemiyeti'nde eğlendi. 
     Teknik direktör Mircea Lucescu da bir ara cemiyete gelip, başkan Canaydın ile kadeh tokuşturarak, şampiyonluğu kutladı. 
     Yöneticiler, burada yemek yedikten sonra Ulus'taki Clup 29'da eğlencelerini sürdürdüler. 
     Diğer yandan, Galatasaray Kulübü eski başkanı Mehmet Cansun ve arkadaşlarının Kumkapı'da bir restorantta şampiyonluğu kutladıkları bildirdi. 
     





</TEXT>
</DOC>
