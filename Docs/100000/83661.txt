<DOC>
<DOCNO> 83661 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/13/yasam/yas02.html </URL>
<DATE> 2002/05/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Ünlü oldular ama ölüm haberiyle .. 
</HEADLINE>
<TEXT>

Babalarının televizyona çıkıp meşhur olacaklar’ diye hastaneden çıkarttığı 5 aylık siyam ikizleri 13 gün sonra zatürre olup öldüler 
     BÜNYAMİN AYGÜN Trabzon DHA 

     Trabzon’da 5 ay önce dünyaya gelen yapışık ikizler Merve ve Hatice, babaları Mehmet Kuvvetli’nin garip ısrarıyla adeta ölüme taburcu’ edildi. Baba Kuvvetli’nin ünlü olma hevesine kurban gittiği iddia edilen bebekler, hijyenik olmayan ortamda zatürreeye yakalanınca hayatlarını kaybetti. 
     Çaykara’ya bağlı Karaçam köyünde oturan Ayşe 37 ve Mehmet Kuvvetli 39 çiftinin 7 Ocak’ta Of Devlet Hastanesi’ndeki doğumda yapışık ikizleri dünyaya geldi. Ayşe hanımın sekizinci doğumunda dünyaya getirdiği yapışık ikizlerin yaşatılabilmesi için anne ve bebekleri hemen KTÜ Tıp Fakültesi’ne kaldırıldı. Göğüs, karın ve genital organlarının yapışık olmasına karşın, kol ve bacakları ayrı olan 4 kilo ağırlığındaki ikizleri muayene eden doktorlar, akciğerleriyle kalplerin farklı geliştiğini, bağırsak ve idrar keselerininse tek olduğunu saptadı. 5 günlükken ameliyata alınan ikizlerin bağırsak, genital organlar ve idrar kanalı ayrıldı. 
     
Bir yaşını bekleyeceklerdi      Ayrılma kararı için bir yaşına ulaşmaları beklenen Merve ve Hatice, Çocuk Servisi’nde yatırılırken, adeta hastanenin maskotu oldular. Kuvvetli çiftinin maddi durumunun iyi olmaması nedeniyle de çocukların tüm ihtiyaçları doktor ve hemşireler tarafından karşılandı. 
     Doktorların özel elbiseler diktirdiği, biri uyurken diğeri uyanan, biri gülerken diğeri ağlayan yapışık ikizler, 4 ayda 9.5 kiloya ulaştı. Doktorlar, yapışık ikizlerin geleceğiyle ilgili karar vermek için haziranda ileri bir tetkik yapmaya hazırlanırken, baba Mehmet Kuvvetli ikizleri hastaneden çıkarmak istedi. 
     
Bu ısrar niye      Farabi Hastanesi Çocuk Cerrahisi Anabilim Dalı Başkanı Doç. Dr. Haluk Sarıhan, yapışık ikizlerin hastane ortamında kalmasının yaşamaları için büyük önem taşıdığını, hastaneden alınmamaları gerektiğini söylediyse de, ikizler, babanın talebi üzerine 20 Nisan’da alınarak Karaçam’a götürüldü. 
     Ancak ikizlerden Hatice, hijyenik olmayan bir ortamda ziyaretçi akınına uğrayınca grip oldu. Çıktıktan 13 gün sonra yeniden hastaneye getirilen Hatice’ye zatürre, Merve’ye de zatürree başlangıcı teşhisi konuldu. Ateşi zaman zaman 39.5 dereceye çıkan ve perşembe solunum cihazına bağlanan ikizler, tüm müdahalelere karşın kurtarılamadı. 
     
Doktor Tamamen baba sorumlu      Bebeklerin ölümünden baba Kuvvetli’nin sorumlu olduğunu belirten Doç. Dr. Sarıhan şunları söyledi "Tüm uyarılarımıza rağmen bizi dinlemediler. Baba rant peşindeydi. Bu çocukların üzerinden para kazanmak istiyordu. " 
     
Hastanede enfeksiyon var’      Baba Kuvvetli, bebeklerine otopsi yapılmasını isteyeceğini söyledi. Hastanede yapışık ikizlerin kafataslarının açıldığını, karnında 10 santimlik kesik izi bulunduğunu ileri süren Kuvvetli, "Hastanede enfeksiyon var. Bilgisayarlar bu yönde alarm veriyordu. Bunu doktora söylediğimde önemli olmadığı cevabını verdi" dedi. 
     
Tek mezara gömüldüler      Babaları Mehmet Kuvvetli’nin ısrarı sonucu hastaneden çıkartılan siyam ikizleri Merve ve Hatice’nin, 13 gün sonra bakımsızlıktan’ ölümü doktor ve sağlık personelini yasa boğdu. Trabzon’dan köyleri Karaçam’a getirilen Merve ve Hatice’nin cenazeleri tek mezarda toprağa verildi. 
     



 YAŞAM 






















</TEXT>
</DOC>
