<DOC>
<DOCNO> 65188 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/31/son/sondun23.html </URL>
<DATE> 2002/01/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Denktaş-Klerides görüşmesi bitti... Denktaş keyifli... 
</HEADLINE>
<TEXT>

     KKTC Cumhurbaşkanı Rauf Denkttaş'ın, Rum Yönetimi lideri Glafkos Klerides ile yaptığı 7. görüşme sona erdi. 
     Cumhurbaşkanı Denktaş, yaklaşık 1.5 saat süren görüşmenin ardından Cumhurbaşkanlığı'na dönüşünde, ''tarafların birbirlerine görüşlerini izah etmeye devam ettiğini'' belirterek, Klerides ile yarın saat 17.00'de yeniden görüşeceğini söyledi. 
     Denktaş, görüşmede, Rum tarafının, Kara Kuvvetleri Komutanı Orgeneral Hilmi Özkök'ün KKTC'ye ziyaretiyle ilgili bir şey sormadığını kaydetti. 
     
     Denktaş'tan şaka 
     Denktaş, kendisini bekleyen gazetecilere, ''Bugün görüşme esnasında bilmediğimiz bir şey öğrendik'' cümleleriyle başlayan bir şaka yaptı. Denktaş'ı dikkatle dinleyen gazeteciler, Cumhurbaşkanı'nın, ''Avrupa Birliği'ne girebilmek için bizim salatalıkların boyu 2 İnch'i geçmemesi lazımmış. Aynı boyda olacak, biri büyük biri küçük olmaz'' demesi üzerine şaşkınlık yaşadı. Bir gazetecinin, ''Bizim her yerimiz uzun'' demesi üzerine Denktaş, ''Giremezsin o zaman'' yanıtını verdi. 
     Cumhurbaşkanı Denktaş, ''Avrupa Birliği'ne girdikten sonra iç idarede ne olacak diye fazla endişe edilmemesi tabirinden bir izahat yapılırken öğrendim bunu. Onun için sebzecilerin haberi olsun, şimdiden çaresini bulsunlar'' diye konuştu. Bir gazetecinin, ''Türk tarafı bu sorunu aşacak mı '' sorusunu ise Denktaş, gülerek, ''Bu bizim için zor biraz, bakalım'' şeklinde yanıtladı. 
     






</TEXT>
</DOC>
