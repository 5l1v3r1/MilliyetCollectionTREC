<DOC>
<DOCNO> 89421 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/12/son/sondun28.html </URL>
<DATE> 2002/06/12/ </DATE>
<TIME>  </TIME>
<AUTHOR>  </AUTHOR>
<HEADLINE>
11 Eylül saldırılarında Alman vatandaşının parmağı olduğu iddiası 
</HEADLINE>
<TEXT>

     ABD'yi 11 Eylül'de vuran uçaklı saldırıları düzenleyen hava korsanlarını, Suriye kökenli Alman yurttaşı Muhammed Haydar Zammar'ın El Kaide'ye aldırdığı öne sürüldü. 
     Washington Post gazetesinin Alman ve Amerikalı yetkililere dayandırdığı habere göre, hava korsanlarını ''işe alan'' 41 yaşındaki Haydar Zammar, geçen ekimde Fas'a gitmek üzere Hamburg'tan ayrıldıktan sonra kayboldu. Gazete, Zammar'ın ABD'nin ya da başka bir ülkenin elinde olabileceğini yazdı. 
     Zammar'ın Hamburg'ta bir camide görevli olduğunu ve ateşli cihad savunuculuğu yaptığını yazan gazeteye göre, Atta ve öteki militanlar, 1997 yılına doğru Zammar'ın ''dümen suyu''na girdiler, 1998 ya da 
     1999'da da El Kaide'ye hizmete hazır olduklarını bildirdiler ve 
     Zammar'ın önayak olmasıyla örgüte girdiler. 
     Habere göre, Zammar 11 Eylül'den sonra Alman polisince sorgulandı, ancak serbest bırakıldı, 27 Ekim'de Faslı karısından boşanmak üzere Almanya'dan Fas'a gitti, bir daha hiç ''ortalıkta görünmedi.'' Öte yandan New York Times gazetesi, tutuklu El Kaide yöneticilerinden Ebu Zübeyde'nin, Amerikan yetkililerine El Kaide'nin yeni saldırılarının önlenmesini sağlayan çok önemli bilgiler verdiğini yazdı. 
     Gazete, ''Ancak Ebu Zübeyde bu bilgileri istemeden verdi. El Kaide'nin gücü ve Amerikan yönetimini vurma planlarıyla övünürken yetkililere birçok şey söylediğini belki sonradan anlamıştır'' diye yazdı. 
     Gazeteye göre, Ebu Zübeyde örneğin radyoaktif bomba patlatma planından söz etti. Duyduklarını başka kaynaklardan gelen bilgilerle birleştiren uzmanlar, 8 Mayıs'ta Chicago'da ''kirli bomba'' hazırlığındaki Abdullah El Muhacir'i yakaladılar. 
     





</TEXT>
</DOC>
