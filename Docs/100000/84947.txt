<DOC>
<DOCNO> 84947 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/20/dunya/dun01.html </URL>
<DATE> 2002/05/20/ </DATE>
<TIME>  </TIME>
<AUTHOR>  </AUTHOR>
<HEADLINE>
192. ülke Doğu Timor 
</HEADLINE>
<TEXT>

Uzun ve kanlı bir mücadele sonucu dün geceyarısından itibaren resmen bağımsızlığını kazanan Doğu Timor BM’nin en genç üyesi oldu 
     DIŞ HABERLER SERVİSİ 

     Endonezya’nın güneydoğusundaki Doğu Timor, Endonezya’ya karşı yıllar süren kanlı bağımsızlık mücadelesinin ardından dün geceyarısı resmen bağımsız devlet ilan edilerek Birleşmiş Milletler’in 192. üyesi oldu. 
     80 ülkenin temsilci gönderdiği Doğu Timor’un bağımsızlık törenine BM Genel Sekreteri Kofi Annan’ın yanı sıra ABD eski Başkanı Bill Clinton da katıldı. Doğu Timor’u yıllarca işgal altında tutan Endonezya’nın Devlet Başkanı Megawati Sukarnoputri ise törene adeta bir gözdağı verircesine altı savaş gemisi eşliğinde katıldı. Doğu Timor’un yeni Devlet Başkanı eski gerilla lideri Xanana Gusmao da geceyarısından hemen sonra yemin ederek resmen görevine başladı. 
     Doğu Timor’da Endonezya egemenliği, 1999’da BM denetiminde düzenlenen bir referandumla halkın yaklaşık yüzde 80’inin isteği doğrultusunda son bulmuştu. Doğu Timor’da Endonezya yönetimi sırasında çıkan olaylarda ölenlerin sayısının 200 binin üzerinde olduğu sanılıyor. 
     



 DÜNYA 












</TEXT>
</DOC>
