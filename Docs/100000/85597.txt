<DOC>
<DOCNO> 85597 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/23/spor/spo01.html </URL>
<DATE> 2002/05/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Saraydan Mondi kaçırıldı 
</HEADLINE>
<TEXT>

Beşiktaş, Cim-Bom ile girdiği savaştan zaferle çıktı, Mondragon’un bonservisini 2 milyon 750 bin dolara kaptı. Siyah-Beyazlı yönetim, Kolombiyalı kalecinin menajeriyle de prensipte anlaştı 
     VEDAT DANACI 

     Yedi saat pazarlık 
     FRANSA’YA çıkarma yapan Beşiktaş Yönetimi, Modragon’u Cim-Bom’dan kaptı. Kolombiyalı kaleci için girişimler dün saat 11 00’de başladı. Metz Kulübü’ne gelen Hüsnü Güreli, Yıldırım Demirönen, İbrahim Altınsay, Kıvanç Oktay ve Lucescu, vakit kaybetmeden Metz Başkanı Carlos Molinari ile masaya oturdular. Toplam yedi saat süren görüşme sonunda, taraflar 2 milyon 750 bin dolarlık peşin ödeme karşılığında el sıkıştılar. 
     
     Basına açıklama 
     SIKI pazarlığın ardından Metz Kulübü Başkanı Molinari ve Beşiktaşlı yöneticiler ortak bir basın toplantısı düzenledi. Başkan Molinari, "Lucescu ile 3 yıl önceye dayanan bir dostluğumuz vardı. O’nun sözü benim için garantidir. Biz anlaştık. Artık iş, Mondragon ve menajerinin, kulüple yapacağı görüşmeye kaldı. Beşiktaş ile bundan sonra kardeş kulübüz" diye konuştu. 
     
     Cazip teklif 
     BONSERVİS sorununun çözülmesinin ardından Siyah - Beyazlı yöneticiler, Mondragon’un menajeriyle görüşüp, prensip anlaşmasına vardılar. Yılda 1 milyon 250 bin dolar alacağı iddia edilen Mondragon’un 3 senelik sözleşme imzalayacağı belirtildi. Öte yandan Fransa’ya iki yıl girişi yasaklanan Mondragon’un mahkemesi dün yapıldı. Fransız hakim, davanın sonucunun 19 Haziran’da açıklanacağını bildirdi. 
     
Galatasaray bizi oyaladı’      METZ Kulübü Başkanı Carlos Molinari, Mondragon için 1.5 ay önce Cenevre’de Galatasaray’ın ayağına kadar gittiğini açıkladı. Molinari, "Altı aydır bu işi çözemediler. Bizi oyaladılar. Beşiktaş’ın kararlılığını, dört yönetici ile kulübümüze gelmesinden anladık. Ne yazık ki, aynı kararlılığı Galatasaray gösteremedi. Onların artık bize gelmesi hiçbir şeyi değiştirmez" dedi. Molinari, Sarı-Kırmızılı yönetimin mahkemeyle bu kadar uğraşmasına anlam veremediğini de dile getirip sözlerini şöyle tamamladı "Galatasaray bizle görüşeceğine, anlamsız bir şekilde mahkemeyi bekledi. Mahkemede onları ilgilendiren bir şey yoktu ki." 
     
Hediyesi Meyrieu      KARTAL, Metz ile yaptığı pazarlık sonunda sadece Mondragon’u değil, Fransız takımının orta sahada oynayan 34 yaşındaki ismi Frederic Meyrieu ile de anlaştı. Metz Kulübü’nün jest olarak Fransız futbolcuyu 1 yıllığına kiraladığı açıklandı. Asbaşkan İbrahim Altınsay, "Meyrieu iki yıldır takip ettiğimiz bir oyuncuydu. Metz, kaptanını kiralayarak aramızda güzel bir dostluğun doğmasını sağladı" diye konuştu. 
     

</TEXT>
</DOC>
