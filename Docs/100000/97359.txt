<DOC>
<DOCNO> 97359 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/22/son/sontur18.html </URL>
<DATE> 2002/07/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Financial Times "IMF Türkiye'ye desteğini sürdürecek" 
</HEADLINE>
<TEXT>

     IMF'nin yaşanan siyasi çalkantılara karşın Türkiye'ye desteğini sürdüreceği bildirildi. Financial Times gazetesi, IMF'nin, hükümetin ekonomik programın sürdürüleceği varsayımıyla 1.1 milyar dolarlık yeni bir kredi dilimini ağustos ayında onaylamasının beklendiğini belirtti. 
     İngiliz gazetesi, Başbakan Bülent Ecevit'in erken seçimin "tehlikeli" olacağı yolundaki uyarısını yaparken hükümetin yapması gereken bazı görevlerin olduğunu söylediğine dikkat çekti. 
     Türkiye'de temaslarda bulunan IMF heyetinin, siyasi belirsizliğe karşın üç yıllık ekonomik programın yolunda olduğunu belirtmesinin beklendiğini kaydeden gazete, "IMF'nin, yeni hükümetin kim olursa olsun büyük bir olasılıkla, iki rakamlı enflasyonu kontrol altına almaya ve büyük kamu borçlarının ödenmemesi gibi bir durumu önlemeye yönelik ekonomik programa sadık kalacağı varsayımıyla Ağustos ayında 1.1 milyar dolarlık bir kredi dilimini onaylaması bekleniyor" diye yazdı. 
     Başbakan Ecevit'in IMF heyetine hükümetin seçime karşın programı uygulamaya devam edeceğini söylediğini kaydeden gazete, koalisyon hükümetinin gelecek yıl için sıkı mali politikasını sürdürmesini sağlayacak bir bütçeyi benimsemesinin beklendiğini de belirtti. 
     Buna karşın, doğrudan vergilendirmedeki değişiklikler ve enflasyon muhasebesi gibi ekonomik programda öngörülen ek yasal reformların ancak seçimlerden sonrası yerine getirilebileceğini öne süren gazete, Ecevit'in seçimi erteleme çabasının sonuç vermesi konusundaki kuşkuları da dile getirdi. 
     Öte yandan, Financial Times'in, global piyasalara ilişkin bir değerlendirmesinde ise Türkiye'deki siyasi çalkantıların, Ecevit'in iktidardan ayrılmak istememesinin ve yatırımcıların Türk hükümetinin IMF taahhütlerini yerine getirme yeteneği konusunda duydukları korkular nedeniyle Türkiye'nin, 19 yükselen piyasanın yer aldığı Legsi endeksinde gerilemesine yol açtığını bildirdi. 
     Erken seçimin kasımda yapılacağının açıklamasının siyasi ve ekonomik görüm açısından biraz rahatlama getirebileceğini öne süren gazete, buna karşın AB üyeliğine ilişkin gerilimin önümüzdeki dönemde hükümet içi görüş birliğini zedelemeye devam edebileceği beklentisine yer verdi. 
     





</TEXT>
</DOC>
