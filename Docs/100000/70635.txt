<DOC>
<DOCNO> 70635 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/04/spor/aspo.html </URL>
<DATE> 2002/03/04/ </DATE>
<TIME>  </TIME>
<AUTHOR>  </AUTHOR>
<HEADLINE>
İki gözü iki çeşme 
</HEADLINE>
<TEXT>

Galatasaray’ın haftalardır süren düşüşü, İzmir’de liderliği bırakmasıyla devam etti. Göztepe güçlü rakibini iki golle yıktı 
Cim-Bom maç boyunca tel tel döküldü. Pozisyon üretemedi, Göz - Göz’ü bir türlü çözemedi. Arif’in bir şutu direkten döndü 
     GALATASARAY yorgun geldiği Göztepe deplasmanında liderliği bıraktı. Sarı - Kırmızılı ekip, renkdaşı karşısında çok etkisiz bir futbol sergilerken Tayfun’un 10. dakikada gelen golüyle dondu, kaldı. 40. dakikada Arif’in üst direkten dönen şutundan sonra, Hasan Şaş boş kaleye mutlak golü kaçırdı. Sahasına kapanan Göztepe 74. dakikadaki kontratağı Mustafa ile gole çevirip, galibiyetini perçinledi. 
     
Tarihi yenilgi      İZMİR deplasmanından ummadığı bir sonuçla dönen Galatasaray, tam 22 yıl sonra Göztepe karşısında yenilgi aldı. Sarı - Kırmızılı takım en son 1980 yılında İzmir’de rakibine 3-1 mağlup olmuştu. Ligde 4. hafta liderliği eline geçiren Cim - Bom, dün Göztepe önündeki şok skorla birlikte koltuğu da 21 hafta sonra Beşiktaş’a teslim etti. 
     DEPLASMANDA en son galibiyetini 30 Eylül 2001’de Gençlerbirliği karşısında alan Galatasaray dış saha hasretini yine gideremedi. Son yedi deplasman maçından sadece dört puan çıkaran Sarı - Kırmızılılar, İstanbul’a yine eli boş döndü. Bu yıl üç büyük takım karşısında ağır yenilgiler tadan ve rakiplerine sadece bir gol atabilen Göztepe ise bu şanssızlığını Galatasaray önünde noktaladı. 
     

</TEXT>
</DOC>
