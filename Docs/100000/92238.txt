<DOC>
<DOCNO> 92238 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/26/son/sonspo07.html </URL>
<DATE> 2002/06/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Rus basınına göre Şenol Güneş, Scolari'den daha iyi... 
</HEADLINE>
<TEXT>

     Türkiye ile Brezilya arasındaki yarı final mücadelesinden önce iki takımın teknik direktörlerini karşılaştıran Rusya'nın önde gelen spor gazetesi ''Sport-Express'', Şenol Güneş'in Scolari'ye oranla daha üstün bir teknik adam olduğunu belirtti. 
     Gazete, iki teknik adam için 100 puanı paylaştırırken, 55'ini Güneş, 45'ini de Luiz Felibe Scolari için verdi. 
     Gazete Scolari için, ''Zayıf bir takımı elemelerden çıkarmayı ve şampiyonaya getirmeyi başardı. Brezilya şimdi kupanın en önemli favorisi olarak kabul ediliyor. Ancak bunda, takımın yıldız oyuncuları 3 R'nin payı, Scolari'ninkinden daha fazla'' yorumunu yaparken, Türkiye'nin yükselişinde ise Şenol Güneş'in çok önemli paya sahip olduğunu belirtti. 
     Gazete, ''Şenol Güneş, bu yükselişte başrol oynadı. Oyunu öyle bir düzenliyor ki, her futbolcu, potansiyelinin yüzde 100'ünü ortaya koyabiliyor'' dedi. 
     





</TEXT>
</DOC>
