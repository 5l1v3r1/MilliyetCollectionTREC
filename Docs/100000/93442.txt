<DOC>
<DOCNO> 93442 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/03/son/sondun01.html </URL>
<DATE> 2002/07/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Kıbrıs Rum Kesimi'nde Rumlarla İngilizler arasında anten krizi 
</HEADLINE>
<TEXT>

     Kıbrıs Rum Kesimi'nde, İngilizlerin Ağratur Üs Bölgesi'ne yeni bir anten kurulması planlarına karşı dün gece gösteriler düzenlendi. Rum gençlerin gösterisi sırasında çıkan çatışmada, bir İngiliz polisi yaralandı. 
     Ağrator üssü sözcüsü Rob Need, Reuters'e yaptığı açıklamada, gösteriler sırasında bir Rum gencin tutuklandığını, diğer bir gencin de üste görevli bir polisi öldürme girişimiyle ilgili olarak arandığını söyledi. 
     Need, 50 kadar gencin İngiliz üs polisine taşlarla saldırdığını ve civardaki bir ormanlık alanda yangın çıkardığını, bazılarının da İngiliz üs personeline ait araçları parçaladığını belirtti. 
     Bu olaylardan önce Rum Komünist partisi AKEL'in, üs yakınında barışçı bir gösteri düzenlediğini ifade eden Need, motosikletli bazı gençlerin, gösteri sırasında arka planda kaldığını kaydetti. 
     Need, gençlerin daha sonra motosikletlerini üs bölgesine doğru hareket ettirerek görevlilerin üzerine sürdüğünü, olaylarda, gençlerden birini tutuklamak isterken bir İngiliz polisinin yaralandığını açıkladı. 
     Rum çevreciler, İngiliz üsler bölgesine dikilecek dev antene, hem çevreye ve sağlığa zararlı olacağı, hem de Rum çıkarları aleyhine casusluk yapılacağı iddiasıyla karşı çıkıyor. 
     





</TEXT>
</DOC>
