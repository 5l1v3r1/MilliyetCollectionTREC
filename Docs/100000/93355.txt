<DOC>
<DOCNO> 93355 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/02/son/sontur19.html </URL>
<DATE> 2002/07/02/ </DATE>
<TIME>  </TIME>
<AUTHOR>  </AUTHOR>
<HEADLINE>
"Başörtülü diye tedavisi yapılmadı" iddiası tartışılıyor 
</HEADLINE>
<TEXT>

     İstanbul Üniversitesi İÜ İstanbul Tıp Fakültesi Dekanı Prof. Dr. Faruk Erzengin, ''fakülte hastanesinde, hasta bir kadının başörtülü olduğu gerekçesiyle tedavisinin yapılmadığı'' yolundaki iddialara ilişkin olarak, ''Bizler ne renk, ne inanç, ne kıyafet ayrımı asla yapmayız'' dedi. 
     Prof. Dr. Erzengin, Dekanlık'ta, yardımcıları Prof. Dr. Deniz Sargın, Prof. Dr. Ertan Onursal, fakülte hastanesi Başhekimi Prof. Dr. 
     Emine Koçyiğit ve Nefroloji Bilim Dalı Başkanı Prof. Dr. Ergin Ark ile basın toplantısı yaptı. 
     ''Yanlış anlama, yorumlama veya saptırma'' sonucu yazılı ve görsel basını işgal eden konu hakkında detaylı bilgi vermek istediğini dile getiren Prof. Dr. Erzengin, ''her şeyin en yücesi Türk ulusuna ve insanlığa hizmet etmektir'' zihniyetiyle yetiştiklerini ve amaçlarının insanlar arasında hangi dinden, hangi ırktan, hangi kıyafetle olursa olsun hiçbir ayırım yapmadan hizmet vermek olduğunu söyledi. 
     Prof. Dr. Erzengin, doktorluk mesleğinin gereği olarak, renk, inanç, kıyafet ayrımı yapmalarının mümkün olmadığını belirtti. 
     
     ''MEDİNE BİRCAN, KANSERDEN HAYATINI KAYBETMİŞTİR'' 
     Haberlerde adı geçen Medine Bircan ile ilgili bilgi veren Prof. 
     Dr. Erzengin, rahim kanserinin bütün vücudunu ve organlarını sardığı en ağır döneminde hastaneye gelen hastanın, önce Onkoloji bölümünde tedavi gördüğünü, üresinin yükselmesi üzerine Nefroloji bölümünde 5 kez diyaliz yapıldığını anlattı. 
     Prof. Dr. Erzengin, bunun için hastanın sevkinin olup olmadığına bakılmadığını, öncelikle tedavinin düşünüldüğünü vurgulayarak, ''Tedavisi sürerken, kimliğinin kendisini çok iyi yansıtmadığı, açık seçik bir kimlik bulunmasında fayda olduğu vurgulanmış, asla hastanın tedavisi ihmal edilmemiştir. Hastanın böbrek yetmezliğinden ölümü söz konusu değildir. Merhum, kanserin vücudu sarmasından, bunun şokundan hayatını kaybetmiştir'' diye konuştu. 
     
     HASTANEYE MÜFETTİŞ GÖNDERİLMESİ 
     Öte yandan, ''Sağlık Bakanı Osman Durmuş'un konuyu Teftiş Kurulu'na havale ettiği ve fakülteye müfettiş gönderileceğini'' hatırlatması üzerine Prof. Dr. Erzengin, şunları söyledi 
     ''Konudan haberim yok. Sağlık Bakanımız, bizim başımızın tacıdır. 
     Ulusumuzun Sağlık Bakanı'dır. Her zaman teftiş yapabilir, teftişe açığız. Zaten alnımız ak, başımız diktir. Onun için böyle iddialıyız, gayet rahatız. Gelsinler, gerçeği görsünler. Burada en ufak bir ihmal yoktur. Tedavi vaktinden önce yapılmıştır.'' Prof. Dr. Erzengin, defalarca başarıyla teftişten geçtiklerini ifade ederek, ''En ufak bir hata yoktur. Bir hata çıkarsa kendimi fakültenin kapısına asarım. Alnımız ak, başımız dik, Allah'tan başka kimseden korkumuz yok'' diye konuştu. 
     





</TEXT>
</DOC>
