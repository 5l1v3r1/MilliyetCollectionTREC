<DOC>
<DOCNO> 64185 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/25/son/sontur04.html </URL>
<DATE> 2002/01/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Takograf üzerinde hile yaptı, üç kişinin ölümüne neden oldu 
</HEADLINE>
<TEXT>

     Kayseri'de, dün sabah trafik kazasında yaralanan sürücülere yardım etmek isteyen 3 kişiye çarparak ölümlerine neden olan otobüsün takoğraf cihazının hileli olduğu ortaya çıktı. 
     Kayseri Emniyet Müdürü Bekir Tanrıkulu, 3 yolcuya çarparak ölmelerine neden olan Hazar Turizm'e ait 34 VA 032 plakalı yolcu otobüsünün kazadan sonra incelemeye alınan takoğraf cihazının hileli olduğunun belirlendiğini söyledi. 
     Tanrıkulu, ''takoğraf cihazına yazıcıyı devre dışı bırakan ve mandal adı verilen bir devre kesici takılmış. Otobüs 120 kilometre süratle gitse, mandal takılı olduğu için takoğraf cihazı normal hız kaydı yapıyor. Kamyon ve otobüslerde zaman zaman bu tür hileli takoğraf cihazı tespit ediyoruz'' dedi. 
     Tanrıkulu, takoğraf cihazına müdahale eden sürücülere, 1 milyar 258 milyon 600 bin lira para cezası ve 3 ila 6 ay arasında değişen 
     hapis cezası verildiğini de belirtti. 
     Kayseri-Malatya karayolunda dün sabah meydana gelen trafik kazasında, arızalandığı için yol kenarına çekilen Ömer Çıtak'ın kullandığı 58 EA 821 plakalı kamyona, Mehmet Şeker idaresindeki 38 EE 138 plakalı kamyon arkadan çarptı. 
     İlk kazadan hemen sonra Mehmet Varsak yönetimindeki 38 LP 615 plakalı yolcu otobüsü, kaza yapan kamyonlardaki yaralıları kurtarmak için durdu. 
     Yolcu otobüsünden yardım etmek için aşağıya inen Uğur Kumbaracı 46 , Abdullah Karaalp 31 ve Ebubekir Us 22 , Hazar Turizm'e ait Hacı Mahmut Kördemir yönetimindeki 34 VA 032 plakalı yolcu otobüsünün çarpması sonucu olay yerinde hayatını kaybetti. 
     Otabüs sürücüsü Hacı Mahmut Kördemir'in bugün adliyeyeye çıkartılması bekleniyor. 
     






</TEXT>
</DOC>
