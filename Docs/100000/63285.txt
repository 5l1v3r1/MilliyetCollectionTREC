<DOC>
<DOCNO> 63285 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/20/son/sonspo07.html </URL>
<DATE> 2002/01/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Cansun "UEFA Kupası'nı kazandığımız sezondan daha iyiyiz" 
</HEADLINE>
<TEXT>

     Galatasaray Kulübü Başkanı Mehmet Cansun, UEFA ve Avrupa Süper Kupası'nı kazandıkları sezondan daha iyi futbol oynadıklarını söyledi. 
     Galatasaraylı Sporcular Derneği'nin Kalamış Tesisleri'nde düzenlenen yıllık yemeğine katılan Mehmet Cansun, Kocaelispor ile Gaziantepspor maçlarında güzel futbol oynandıklarını kaydederek, ''Yeni bir kadroyuz. Sezon başında bazıları, Avrupa Şampiyonlar Ligi'ne dahi katılamayacağımızı iddia ederken, biz bu kupayı alabilecek güçte olduğumuzu ispat ettik. Artık bize düşen, bu motivasyonu ayakta tutmak. UEFA ve Süper Kupa'yı kazandığımız sezondan daha iyi futbol oynuyoruz'' diye konuştu. 
     
     FIFA konusu... 
     Cansun, Uluslararası Futbol Federasyonları Birliği FIFA ile aralarındaki anlaşmazlıkların, medyaya yansıdığı gibi Hagi, Popescu ve Taffarel gibi oyuncuların şikayetleri nedeniyle değil, İspanyol Real Sociedad takımıyla aralarındaki, Arif'in bonservisi konusundaki sıkıntıdan kaynaklandığını bildirdi. 
     İtalya'nın AC Milan takımına giden Ümit Davala'dan gelecek paranın Real Sociedad'a verilmek üzere bloke edildiğini, ancak İspanyol ekibinin avukat ve teminat mektubu gibi masraflardan dolayı, ekstra 150 bin dolar daha istediğini kaydeden Cansun, şöyle konuştu 
     ''Biz bu ekstra parayı ödemeyi kabul etmedik. Avukatlarımızın görüşmeleri sürüyor. FIFA'nın yaptığı bir tür hakemlik. Transfer yapamamamız söz konusu değil. Öyle olsaydı Batista'yı da kadromuza dahil edemezdik. 2 kulübün acilen anlaşması isteniyor. Anlaşma olmaması durumunda Milan'daki oyuncumuz Ümit Davala'nın lisansının iptal edilebileceği de bize iletildi.'' 
     
     "Lopez'den vazgeçtik" 
     Cansun, transferi gündemde olan Brezilyalı oyuncu Lopez'den vazgeçtiklerini açıkladı. 
     Bu oyuncunun Galatasaray'a alışmasının ve forma girmesinin 4-5 ayı bulacağına dikkat çeken Cansun, ''Bizim bu kadar zamanımız yok. 
     Brezilyalı oyuncunun transferinden vazgeçtik'' dedi. 
     
     Fatih Akyel'de gelişme yok.." 
     Basın mensuplarının, Fenerbahçe'ye transfer olan Fatih Akyel ile ilgili olarak, ''Bazı hatırı sayılır kişilerin devreye girmesiyle bu konunun bittiği söyleniyor. Bu doğru mu '' biçimindeki sorularına Cansun, bu konuyla tamamıyla kulüp futbol komitesi üyesi Abdurrahim Albayrak'ın ilgilendiğini belirterek, ''Bizim için hatır yok, sadece Galatasaray'ın menfaatleri vardır'' diye konuştu. 
     Galatasaraylı Sporcular Derneği'nin düzenlediği yemeğe, davetliler arasında yer alan başkan adayı Özhan Canaydın katılmadı. 
     Başkan Cansun ile başkan adayı Canaydın'ın biraraya gelmesi beklenen yemekte, sarı-kırmızılı kulübün yönetiminden Osman Güneri ve Levent Soylu, eski yöneticilerden ise Alp Yalman, Ali Dürüst, Doğan Hasol ve Selçuk Uygur yer aldı. 
     






</TEXT>
</DOC>
