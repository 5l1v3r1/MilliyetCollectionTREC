<DOC>
<DOCNO> 54583 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/28/son/sontur04.html </URL>
<DATE> 2001/11/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Çalışanlar 1 Aralık'ta alanlarda... 
</HEADLINE>
<TEXT>

     İşçi ve memur sendikaları ile demokratik kitle örgütlerinin oluşturduğu ''Emek Platformu'' tarafından, 1 Aralık Cumartesi günü tüm illerde miting yapılacak. 
     Emek Platformu Başkanlar Kurulu'nun daha önce aldığı karar uyarınca, ''uygulanan ekonomik politikayı'' protesto etmek amacıyla gerçekleştirilecek mitinglerde, Türk-İş Genel Başkanı Bayram Meral ile KESK Genel Başkanı Sami Evren İstanbul'da, DİSK Genel Başkanı Süleyman Çelebi İzmir'de, Hak-İş Genel Başkanı Salim Uslu Kocaeli'de, Türkiye Kamu-Sen Genel Başkanı Resul Akay Adana'da, TMMOB Başkanı Kaya Özgüvenç, Türk Tabipleri Birliği Genel Başkanı Füsun Sayek ile diğer kuruluşların başkanları ise Ankara'daki mitinge katılarak, birer konuşma yapacaklar. 
     Bu arada, Türk-İş Yönetim Kurulu tarafından yapılan açıklamada, Türkiye'nin tehdit altında olduğu, ulusal egemenlik ve demokrasinin, Cumhuriyet tarihinin en büyük tehditleriyle karşı karşıya bulunduğu ileri sürüldü. 
     Uygulanan ''yanlış politikalar'' sonucunda ülkenin IMF ve Dünya Bankası'na avuç açar duruma düşürüldüğü öne sürülen açıklamada, uygulanan IMF programlarının, sorunlara yeni sorunlar kattığı kaydedildi. 
     IMF'nin, kıdem tazminatı hakkının kısıtlanmasını, kamu kesiminde 60 ve daha yukarı yaşlardaki işçi ve memurların emekliye sevk 
     edilmesini, ikramiyelerin iptal edilmesini, merkezi idarenin taşra teşkilatlarının il özel idaresine devredilmesini istediğine dikkat çekilen açıklamada, şöyle denildi ''Bu talepleri reddediyoruz. Türkiye'ye ve haklarımıza sahip çıkmak için 1 Aralık 2001 Cumartesi günü, tüm yurtta alanlardayız. Türkiye güçlüdür. Türkiye, bugünkü sorunları aşacak güce sahiptir. Türkiye'yi kurtaracak olan, ulu önder Atatürk'ün onurlu dış politikasıdır, ulusal kalkınma coşkusudur, ulusal ekonomik politikalardır, bağımsızlığımıza, ulusal egemenliğe ve demokrasiye sahip çıkılmasıdır. İşçi sınıfımız, 1 Aralık'ta Türkiye'ye ve haklarımıza sahip çıkmaktadır ve çıkmaya devam edecektir.'' 
     






</TEXT>
</DOC>
