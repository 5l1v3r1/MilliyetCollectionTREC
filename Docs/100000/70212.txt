<DOC>
<DOCNO> 70212 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/01/son/soneko07.html </URL>
<DATE> 2002/03/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Artık muz ihraç eder duruma geldik 
</HEADLINE>
<TEXT>

     Bir zamanlar muz ithal eden ve her yıl 100 milyon dolar döviz ödeyen Türkiye, artık muz ihraç eder duruma geldi. 
     Antalya'nın Alanya ilçesinde doğal ortamda yetiştirilen ve zirai ilaç kullanılmadan üretilen Alanya muzu için, 200 tonluk ihraç bağlantısı kuruldu. 
     Alanya Ticaret ve Sanayi Odası ALTSO Yönetim Kurulu Başkanı Kerim Taç A.A muhabirine yaptığı açıklamada, odanın girişimleri sonucu geçen ay sembolik olarak Almanya'ya gönderilen ve ''Baby Muz'' adı verilen Alanya muzunun, bu ülkede çok beğenildiğini söyledi. 
     Alanya muzunun beğenilmesi üzerine Almanya'dan bir firmanın 200 ton muz talebinde bulunduğunu belirten Taç, ''Türkiye bir zamanlar muz ithal ediyordu. Çikita muza yılda 100 milyon dolar döviz ödüyorduk. 
     Alanya'da doğal ortamda yetiştirilen ve ilaç kullanılmadan üretilen muzumuz çok beğenildi'' dedi. 
     Avrupa ülkelerinin ekolojik tarıma önem vermeye başladığını, hormonsuz ve zirai ilaçsız ürün talep ettiğini belirten Taç, muz üretiminin iyi bir yatırım aracı haline dönüştüğünü bildirdi. 
     Muz üretim alanlarının artmaya başladığına dikkati çeken Taç, şunları kaydetti 
     ''Alanya muzu, tamamen doğal ortamda, zirai ilaç ve hormon kullanılmadan üretiliyor. Türkiye'nin yıllık muz ihtiyacı 300 bin ton civarında ancak ülkemizde, 100 bin ton muz üretimi gerçekleşiyor. 
     Alanya'da muz üretim alanlarını yüzde 50 oranında artırarak, üretimimizi yıllık 150 bin tona çıkarmayı hedefliyoruz. 
     Alanya'da şu anda en iyi yatırım, muz üretimi oldu. Otellerden daha iyi yatırım haline geldi. Üretim alanlarının artmasıyla 3 yıl içinde ülkenin ihtiyacını karşılar hale geliriz ve muz ithal etmekten kurtuluruz.'' 
     






</TEXT>
</DOC>
