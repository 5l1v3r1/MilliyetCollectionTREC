<DOC>
<DOCNO> 84446 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/17/guncel/gun09.html </URL>
<DATE> 2002/05/17/ </DATE>
<TIME>  </TIME>
<AUTHOR>  </AUTHOR>
<HEADLINE>
TEKZİP 
</HEADLINE>
<TEXT>

Türk sporu yara aldı      Milliyet Gazetesi’nin 18 Mart 2002 tarihli nüshasında "Bir FİFA hakeminin itirafları" adı altında yer alan "Hakemi Saat ve Kadınla Bağladık" başlıklı yazısını hayretle okudum. Üstelik gerçekle ilgisi olmayan bu haberin tam da Galatasaray’ın Barselona ile oynayacağı Şampiyonlar Ligi karşılaşmasından bir gün önce yayınlanması şaşırtıcı ve üzücü olmuş, Ülkemizin yüz akı Galatasaray’ın maç öncesi moralini bozmuştur. Yaptığımız araştırma sonuçu İhsan Türe adlı şahsın bir kitap yazdığı ve bu kitabın promosyonu için 15 - 16 sene önce yaşanan olayların sansasyonel amaçla tamamen değiştirilerek, gerçek dışı eklemeler yapılmak suretiyle yeniden gündeme getirildiği saptanmıştır. 1986’da yaşanan olay gerçekte şu şekilde cereyan etmiştir Galatasaray Spor kulübü, her zamanki misafirperverliği ile Galatasaray - Croiva maçından önce ve sonra hakemlere nezaket yemeği vermek istemiş, Yönetim Kurulu’ndan herhangi bir kişi bu yemeğe katılırsa dedikodu olabileceği ve basının da bunu yanlış anlayabileceği hassasiyetiyle kendilerini benim temsil etmemi rica etmiş, Galatasaray Kulübü’ne doğrudan üye olmadığım, Fransa’da büyüdüğüm, mükemmel derecede lisan bildiğim, misafirleri ağırlayabilecek niteliklere sahip bulunduğum için benden bu rica bulunduklarını ifade etmişlerdir. Ülkemi temsil etmek benim için her zaman onur olduğundan mihmandarlık görevini seve seve kabul etmiş ve maçı yönetecek olan İtalyan hakem Sayın Le Bello ile kalmakta The Marmara Otelinin Roof’unda akşam yemeği yemiştik. Yemekte hayatımda bir kez o gece gördüğüm ve bir daha da karşılaşmadığım FİFA hakemi kokartlı İhsan Türe’de vardı. İhsan Türe fransızca bilmediği için, Le Bello ile daha çok ben sohbet etmek durumunda kalmıştım. Sakin ve sıradan bir yemek idi. İtalyan hakem Le Bello’yu, burnundan kıl aldırmayan son derece mağrur, az konuşan, yan hakemlerin bile konuşmalarını kısıtlayan çok ağırbaşlı biri olarak anımsıyorum. Kendilerine "Yemekten sonra Otel dışında herhangi bir yeri görmek istermisiniz " diye sorduğum zaman, "Yarın maçımız var, hakemler de sporcular gibi kendilerine dikkat etmek zorundadırlar" deyip, yan hakemlerindahi Otel’in barında kalmalarına izin vermeyip odalarına gitmelerini istemişti. Dolayısıyla gazetede iddia edildiğinin aksine, şarabı içtikten sonra abuk sabuk konuşacak hafiflikte bir adam değildi. O gece yemekten kısa bir süre sonra tüm hakemler odalarına çekilmişler, biz de otelden ayrılmıştık. Maçtan sonra verilen veda yemeğinde de, Galatasaray Klübü Yönetim Kurulu adına yine yemekte ben vardım ama İhsan Türe yoktu. 
     Olay tamamen bu şekilde cereyan etmiş olmasına rağmen, benim o zamanlar medyanın en çok ilgi gösterdiği sanatçı Güngör Bayrak’ın menajeri de bulunmam bu mütevazi akşam yemeğinin gazetelere hatalı yansımasına neden olmuş idi. Ancak, Sayın Layd Bericchi o tarihte Türkiye’de değil Paris’te idi. Dolayısıyla o haberler de asparagas yani gerçek dışıydı. Nitekim Sayın Bericchi İstanbul’a dönünce pasaportundaki Türkiye’ye giriş çıkış damgalarını kanıt olarak gösterip tekzip yayınlatmıştık. Böylece haberin yalan olduğu da anlaşılmıştı. Dolayısıyla bir yalan haberi alıp, yıllar sonra bir kitap promosyonu için, üstelik adeta milli maç niteliğindeki Galatasaray’ın yapacağı futbol karşılaşması öncesi kullanıp toplumu yanıltmanın basın ahlak ve ilkelerine uymayacağı düşüncesiyle işbu açıklamayı yapma gereği duydum. Ne yazık ki "Bir şeyin şuyuu, vukuundan beterdir" misali, Milliyet gazetesinde yer alan gerçek dışı haber, pek çok yazılı ve görsel basın organı tarafından alıntılar yapılmasına ve yeni yeni ropörtaj ve yorumlara neden oldu. Bunlardan birisi de Flash TV.nin 20.03.2002 günlü ana haber bülteninde yer alan ropörtajdır. Bu televizyon kanalında kendisi ile yapılan ropörtajda olayın kahramanı İhsan Türe ...Yemek bitti ayrıldık. Le Bello kahvaltıya gel dedi. Ben gelemem maça gelirim dedim. Ortada ne bir kadın, ne de bir bilmem ne. Şimdi üzüntüm şu gazeteci değişik yazar. Yani bazı olaylarda vurguyu değişik koyar..." diyerek bu haberi açıkca yalanlamıştır. Bütün bunlara ilaveten haberi duyan Sayın Bello da gönderdiği yazı ile, söz konusu yalan haberi şiddetle kınadığı ve yargı yoluna başvuracağını bildirmiştir. Belki bütün bunlardan önemlisi haklı olarak infial duymama neden olan yayının avrupa basınında da geniş yankı uyandırmasıdır. Le Matine. Elpaise, La Van Guardia gibi çok ünlü gazeteler olayı "Türklerin Hileleri" gibi başlıklarla vermişler, FİFA’nın tepkisinin ne olacağını sormuşlardır. Aslolan o ki, Ülkemiz ve Türk sporu bir kez daha yara almıştır. 
     Kişisel olarak Fransız Cumhurbaşkanı Jacques Chirac tarafından dünyada çok az kişiye verilen "Chevaller de I’Ordre National du Merite" Fransa Cumhuriyeti Liyakat Madalyası nı 21.Kasım.2001 tarihinde alma onurunu yaşadım. Görüldüğü üzere uzun yaşamımda pek çok konuda "VİRTİÖZ" olma onuruna erişme bahtiyarlığım oldu. Ama bunlar arasında Milliyet Gazetesi’nin uygun gördüğü alanda bir virtiözlüğüm bulunmamaktadır. Kamuoyuna saygı ile duyurulur. 
     Erkan Özerman 
     



 GÜNCEL 
















</TEXT>
</DOC>
