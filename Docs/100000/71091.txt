<DOC>
<DOCNO> 71091 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/06/son/sondun06.html </URL>
<DATE> 2002/03/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Afganistan'da ABD askerlerine beklenenden daha büyük direniş 
</HEADLINE>
<TEXT>

     Afganistan'ın doğusundaki Arma dağlarında El Kaide ve Taliban savaşçılarına yönelik bombardıman bu sabah da sürüyor. 
     Amerikan askerleriyle birlikte ''Anakonda operasyonunu'' sürdüren Kabil yönetimine bağlı Afgan güçlerin komutanlarından Vezir Han Zadran, uydu telefonuyla Pakistan'dan yayın yapan Afgan İslam Haber Ajansı'na AIP yaptığı açıklamada, El Kaide ve Taliban'a karşı havadan yoğun bombardımanın sürdüğünü belirtti. 
     Paktiya eyaletinin başkenti Gardez yakınlarındaki Şahi Kot köyü civarında dün gece giriştikleri taarruz sonucu bazı yerleri El Kaide savaşçılarından aldıklarını söyleyen Afgan komutan, karşılarındakilerin direnişleri nedeniyle gündüzleri operasyon düzenlemenin zor olduğunu kaydetti. 
     Şimdiye kadar bölgeye sadece güneydeki Şahi Kot'tan kara harekatı düzenlenebildiğini belirten Afgan komutan, havadan bombardımanın süreceğini bildirdi. 
     Öte yandan, Anakonda operasyonunun komutanı Amerikalı General Frank Hagenbeck, Kabil'e 75 km uzaklıktaki Gardez bölgesinde dağlarda ve mağaralarda yürütülen operasyonlarda beklediklerinden çok daha güçlü bir direnişle karşılaştıklarını bildirdi. 
     Komutan Hagenbeck, Afganistan'da yaptığı açıklamada, ancak tüm zorluklara rağmen, yerlerini belirledikleri havan toplarına sahip yüzlerce El Kaide ve Taliban savaşçısını dün Apache helikopterleriyle savaş uçaklarının saldırısında öldürdüklerini söyledi. 
     Operasyonda yer alan Amerikalılardan Başçavuş Mark Nielsen de, ''Başta bu kadar zor olacağını düşünmüyordum, ama şimdi alışmaya başlıyoruz'' dedi. 
     Bu arada, Amerikan Savunma Bakanlığı Pentagon, dağlardaki operasyonlarda 4 El Kaide savaşçısının esir alındığını ve silah ile belge dolu mağaralar ele geçtiğini açıkladı. 
     ABD Genelkurmay Başkanlığı Operasyonlar Dairesi Başkan Yardımcısı Hava Tuğgeneral John Rosa, 5. gününe giren operasyonda çok sayıda savaşçıyı öldürdüklerini, ancak daha yüzlercesinin kaldığını düşündüklerini söyledi. 
     Havan topu, roketatar ve çeşitli silahlar ile mühimmat ele geçtiğini belirten Tuğgeneral Rosa, mağaralarda ayrıca yabancı ülkelere ait sürücü belgeleri ve pasaportlar bulduklarını kaydetti. 
     Rosa, Anakonda operasyonunda Amerikalıların 8 kayıp verdiklerini, 40'tan fazla da yaralıları olduğunu belirtti. 
     Amerikalı askeri yetkililer, ayrıca operasyonlara takviye amacıyla Kobra helikopterlerinin bölgeye gönderildiğini bildirdiler. 
     Kanada Genelkurmay Başkanı Raymond Henault da, Kanadalı askerlerin Anakonda operasyonunda tüm cephelerde yer aldıklarını söyledi. 
     ABD, Gardez bölgesinde bir helikopterinin düşmesi sonucu 8 askerin ölümüyle, Afganistan'da 5 aydır süren harekatının en büyük kaybını vermişti. 
     Terörle savaşım koalisyonuna bağlı yaklaşık 2000 askerin ve Amerikan ile müttefik savaş uçaklarının katıldığı Anakonda operasyonu, Afganistan'da 7 Ekim 2001'de başlatılan harekatta en kapsamlı taarruz olarak değerlendiriliyor. 
     
     "500 Taliban ve El Kaide savaşçısı öldürdük" 

     Afganistan'ın doğusundaki mağaralarda saklandıkları belirtilen Taliban ve El Kaide güçlerine yönelik geçen hafta başlayan ABD öncülüğündeki operasyonlarda yaklaşık 500 savaşçının öldürüldüğü bildirildi. 
     Bir Amerikalı askeri yetkili, bölgede varolduğunu düşündükleri El Kaide ve Taliban güçlerinin yarısını öldürdüklerini kaydetti. 
     Aynı yetkili, geçen haftadan bu yana 500 civarında El Kaide-Taliban savaşçısını öldürdüklerini belirterek, ''İlk önce, sadece birkaç yüz kişi civarında olduklarını düşünüyorduk, ancak şimdi öldürülenlerin, tamamının yarısı olduğunu düşünüyoruz'' dedi. 
     Amerikalı yetkili, ayrıca El Kaide ve Taliban güçlerinin şiddetli çatışmaların başlamasından bu yana mevzilerini takviye etme olanağı bulup bulmadıklarını bilmediklerini söyledi. 
     
     Gazeteciler kaçırılabilir 

     Afganistan'daki çokuluslu güvenlik gücü, yabancı bir gazetecinin kaçırılma planı bulunduğu yönünde istihbarat aldığını bildirdi. 
     Uluslararası Güvenlik Destek Gücü ISAF sözcüsü, Afganistan'ın doğusunda El Kaide ve Taliban güçlerine yönelik sürdürülen operasyonlara misilleme olarak, yabancı bir gazetecinin kaçırılacağı yönünde ''ciddi bir tehdit'' bulunduğunu kaydetti. 
     Sözcü, Afganistan'da görevli gazetecilere uyarıda bulundu. Kanada'nın Toronto Star gazetesi adına çalışan bir kadın muhabir, önceki gün Gardez'de, Amerikan ve Afgan askerleri ile El Kaide ve Taliban militanları arasındaki çatışmaları izlerken aracına atılan el bombasıyla ağır yaralanmıştı. 
     Afganistan'da ABD askeri harekatının başladığı geçen Ekim ayından bu yana 8 gazetesi öldürüldü. 
     






</TEXT>
</DOC>
