<DOC>
<DOCNO> 87205 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/31/son/soneko10.html </URL>
<DATE> 2002/05/31/ </DATE>
<TIME>  </TIME>
<AUTHOR>  </AUTHOR>
<HEADLINE>
DPT, enflasyon konusunda iyimser... 
</HEADLINE>
<TEXT>

     Devlet Planlama Teşkilatı DPT , enflasyon konusunda iyimser bir tablo çizerken, Şubat ayından itibaren TÜFE Tüketici Fiyatları Endeksi artış hızı hareketinde gözlemlenen azalma eğiliminin, Nisan ayında bir miktar artışa dönüşse de, bu yükselmenin program hedefleri ve beklentilerin altında kaldığını bildirdi. 
     DPT'nin aylık değerlendirmesinde, Nisan ayında TÜFE aylık artış hızının son 14 yılın en düşük düzeyinde olduğu hatırlatılırken, böylece TEFE Toptan eşya Fiyatları Endeksi ve TÜFE'de aylık artış hızlarının program hedefinin 0.7 puan altında kaldığı belirtildi. 
     Değerlendirmede, yılın kalan ayları için, program hedefleri doğrultusunda aylık fiyat artış hızları kullanıldığında, yıl sonu itibariyle TEFE'nin 12 aylık artış hızının yüzde 30.1, TÜFE'nin ise yüzde 33.5 olacağının görüldüğü kaydedildi. 
     2002 yılının Şubat ayından itibaren TÜFE artış hızı hareketinde gözlemlenen azalma eğiliminin, Nisan'da bir miktar artışa dönüşse de bu yükselmenin program hedefleri ve beklentilerin altında kaldığı da ifade edildi. 
     
     BORÇLANMADA VADE UZUYOR, FAİZ DÜŞÜYOR 
     Değerlendirmede, Nisan ayında Hazine'nin borçlanma maliyetinde düşüş yaşandığı belirtilirken, 2001 yılının Nisan ayında yüzde 96.2 olan borçlanma maliyetinin yüzde 68.86'ya gerilediği kaydedildi. 
     Bu yılın ilk 4 ayında geçen yılın aynı dönemine göre borç vade yapısının da 148 günden 314 güne çıktığı vurgulandı. 
     Aynı dönemde, nakit açığı finansmanında, uluslararası kuruluşlar kaynaklı dış borçlanmanın kullanıldığı, iç borçlanmada net ödeyici konuma gelindiği ve iç borç stokunun bir kısmının dış borca dönüştüğü kaydedildi. 
     Ocak ayında başlayan döviz kurlarındaki düşüşün Nisan ayında da devam ettiği kaydedilirken, Aralık ayında 91 puan olan reel kur endeksinin Nisan ayında 108 puana çıktığı bu dönemdeki artışın yüzde 18.6 olduğu vurgulandı. 
     
     BÜTÇE 
     Bu yılın Ocak-Nisan döneminde vergi gelirlerinin yüzde 56.4 oranında arttığı, buna karşılık gelir vergisi tahsilatındaki artışın yüzde 16.9 seviyesinde kaldığı hatırlatılırken, bu artışın sınırlı kalmasında faizlerdeki gerileme ile ücretlerdeki düşük oranlı artışın belirleyici olduğu ifade edildi. 
     
     OTOMOTİVİ İHRACAT KURTARIYOR 
     DPT, yurtiçi talep yetersizliğinin otomotiv sektöründe hala etkili olduğunu değerlendirilirken, otomotiv sanayiinde çalışan firmaların ihracata yönelmelerinin, iç talep yetersizliğine rağmen üretim azalışlarının daha düşük oranlarda gerçekleşmesini önlediğini kaydetti. 
     





</TEXT>
</DOC>
