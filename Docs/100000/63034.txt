<DOC>
<DOCNO> 63034 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/19/ekonomi/eko06a.html </URL>
<DATE> 2002/01/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Emlak vergisinde rayiçler de oranlar da arttı 
</HEADLINE>
<TEXT>

Vergi Dünyası MUSTAFA ÖZYÜREK 
     Cumhurbaşkanı tarafından onaylanan 4736 sayılı yasa, emlak vergisi oranlarında yüzde 100 artış getiriyor. Büyükşehir belediye sınırları içinde evi, işyeri, arsası olan vatandaşları kapsayan bu yasanın yanında, 2002’de emlak vergisinde genel beyanda bulunulacak olması da emlak sahiplerini telaşlandırıyor. 
     Emlak vergisinde bina, arsa ve araziler için dört yılda bir beyanname verilir, Maliye, genel beyana davet ettiği için önümüzdeki mart, nisan ve mayısta beyannamelerin belediyelere verilmesi gerekiyor. 
     18 milyon emlak sahibi, belediyelerce takdir edilen arsa metrekare inşaat rayiçlerini, Maliye ve Bayındırlık Bakanlığı’nca müştereken belirlenen metrekare maliyet bedellerini öğrenerek emlaklerinin rayiç bedellerini beyan etmek zorunda. Beyan edilecek değer, arsada belediyelerin takdir ettiği rayiç bedel, konutta arsa ve inşaat maliyetlerine göre hesaplanan bedelden düşük olamaz. 
     Her genel beyan döneminde yaşanan kargaşa bu yıl da yaşanıyor. İlçe belediye sınırları içindeki arsaların metrekare değeri takdir komisyonlarınca belirleniyor. Takdirlerde objektif esaslar gözetilmediği için ölçüsüz değerler ortaya çıkmaktadır. 
     
Eşgüdüm eksikliği var      İlan edilen arsa metrekare değerlerinde daha önceki beyan yılı 1998’e göre 30 ila 70 kat arasında artışlar var. Ayrıca her ilçe sınırları için ayrı ayrı takdir yapıldığı için önemli farklılıklar var. Örneğin İstanbul’da Kadıköy Belediye sınırlarındaki metrekare değerleri ile Üsküdar’daki değerleri arasında büyük fark var. Bazen aynı sokağın solu ile sağındaki arsaların takdir değerlerinde bile farklılıklar var. Komisyon çalışmalarında bir eşgüdüm sağlanamadığı için bu farklılıkların ve çelişkilerin önüne geçilemiyor. 
     Hem üzerinden verginin hesaplandığı vergi değerlerinin ölçüsüz yükselmesi hem de anakent belediye sınırları içinde oranların yüzde 100 artması, emlak sahiplerini büyük vergi yükü altına sokuyor. 
     Vatandaşa büyük külfet yükleyen emlak vergisinin belediyelere önemli bir katkısı yok. Tümüyle kaldırılsa bile büyük bir vergi kaybı olmaz. Bugünün koşullarında kaldırılamaz ama çıkarılacak bir maddelik kanunla genel beyandan vazgeçilip 18 milyon vatandaş beyanname vermekten kurtarılabilir. 1998’de beyan edilen emlak vergisi değerleri, yeniden değerleme katsayısına göre 1999’da yüzde 77.8, 2000’de yüzde 26.05, 2001’de yüzde 28 oranında endekslenerek vergi hesaplanıyordu. 2002’de de aynı değerler yeniden değerleme katsayısı veya yarısı kadar artırılarak emlak vergisi hesaplanabilir. Böylece emlak sahipleri arasında yaşanan panik önlenir. 
     



 EKONOMİ 
























</TEXT>
</DOC>
