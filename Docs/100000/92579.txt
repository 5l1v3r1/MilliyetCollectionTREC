<DOC>
<DOCNO> 92579 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/28/spor/spo13.html </URL>
<DATE> 2002/06/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Milli takım notları 
</HEADLINE>
<TEXT>

     Heykelleri dikilecek 
     TRABZON Valisi Adil Yazar, Milli Takım ve Federasyon Başkanı’nın da içinde yer aldığı, Şenol Güneş’in ön planda olduğu bir anıt oluşturduklarını söyledi. Bu konuda İl Kültür ile Gençlik ve Spor İl Müdürlüğü’nü görevlendirdiklerini belirten Yazar, "Kompozisyon üzerinde çalışıyoruz. Milli Takım’ı onurlandırmamız gerek" dedi. 
     
     Dünya bizi izledi 
     MİLLİ Takımımız, Dünya Kupası’nda televizyonlarda yayınlanan maçlar arasında en fazla reyting alan ekipler arasında yer aldı. Brezilya, Çin ve yarı finaldeki Brezilya karşılaşmaları büyük ilgi gördü. Yarı finale çıkan ilk Müslüman ülke olan Ay - Yıldızlı ekibimiz, G.Kore’yi de yenmesi halinde iki ev sahibini de saf dışı bırakmış olacak. 
     
     Pankartlı destek 
     BURSASPOR Kulübü, gösterdiği performans nedeniyle eleştirilen Hakan Şükür’e pankartlı destek verdi. Kulüp tarafından yaptırılan ve Atatürk Caddesi üzerindeki Tayyare Kültür Merkezi’ne asılan pankartta, milli takım formasını en çok giyen ve en çok gol atan Bursaspor’un eski futbolcusu Hakan Şükür’e duyulan güven dile getirildi. 
     
     Erer’e son veda 
     ÇANAKKALE’DE önceki gün ölen eski milli futbolculardan Tarık Erer’in cenazesi dün Gelibolu’da toprağa verildi. İstanbulspor’da takım kaptanlığı yapan, 1941 - 1943 yılları arasında da Milli Takım’da yer alan Tarık Erer’in cenazesi, Büyük Cami’de kılınan namaz sonrası, Alaattin Kalfa Mezarlığı’nda defnedildi. 
     



 SPOR 
































</TEXT>
</DOC>
