<DOC>
<DOCNO> 65797 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/04/spor/spo03.html </URL>
<DATE> 2002/02/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Lucescu şikayetçi 
</HEADLINE>
<TEXT>

Rumen hoca, Kingston ve Saffet için özel anlaşma yapılmamasının hata olduğunu söyledi. Ayrıca oyuncularını, sert mücadeleyi ve hakemi de eleştirdi 
     GALATASARAY’IN hocası, maç sonrası yaptığı açıklamada, herkese yüklendi. Rumen hoca, öncelikle Antalya’ya kiralık olarak verilen Kingston ve Saffet’in kendilerine karşı, anlaşma yapılmayarak, oynatılmasının hata olduğunu söyledi. Lucescu, "Normal olarak kiralık olarak verilenlerin bize karşı oynamaması lazım. Yoksa hayatlarının maçını oynuyorlar. Böyle basit golleri kaçırıp, bir de büyük hatalar yaparsanız, sonuçta iki puanı kaybeden taraf olursunuz" dedi. 
     LUCESCU, düşme hattındaki takımlarla, şampiyonluk mücadelesi verenlerin maçlarının stresli geçtiğini belirtti. Rumen hoca şöyle devam etti "Futboldan çok, insan avına dönüşüyor maçlar. Hakem attığımız gole inanmıyorsa, iptal edebilirdi. Ama, bu golden sonra verdiği inanılmaz kararlarla oyunu ceza alanımıza yıktı. Üçe, bir kalıp, gol atamıyorsanız, düşünmeniz gereken bir problem var demektir. Bu golcü problemi değil, takım halinde bir sorun." 
     
İki ağır yaralı      GALATASARAY, Antalya deplasmanında iki ağır sakat verdi. İlk yarıda oyun dışı kalan Hasan Şaş’ta stres kırığı tespit edilirken, Emre’nin bilek kemiğinde de ödem ve zedelenme olduğu bildirildi. Lucescu "İki milli oyuncumuzu kaybettik" derken, Hasan Şaş ile Emre’nin sakatlıklarının çok ciddi olduğu, bugün çekilecek MR’lardan sonra durumlarının netleşeceği açıklandı. Bu arada çok sinirlenen Hasan Şaş, oyundan çıktıktan sonra, sağ ayağındaki tekmeliğini, kendisini sakatlayan Guintchev’e attı. 
     
Kongre rüzgarı      BAŞKAN Mehmet Cansun ve yöneticileri, martta yapılacak seçim heyecanı sardı. Cansun, yeni yönetimini oluşturacağı listesine, ikinci başkan olarak seçime girmeyeceğini açıklayan Fatih Altaylı’nın yerine camianın önde gelen isimlerinden Engin Kaptanoğlu’nu aldıktan sonra yeni arayışlarına hız verdi. Ayrıca Aziz Üstel’in kongre çalışmalarını bizzat yürütmesi kararlaştırıldı. 
     
Emre köpürdü      ANTALYASPOR maçında sakatlanarak, oyun dışı kalan Emre, maçtan sonra adeta isyan etti. Genç futbolcu, "Kamuoyunda artık Galatasaray hakemler tarafından kollanıyormuş gibi bir imaj yaratıldı. Hakemler baskı altında. Sahada iki sedyelik adam var, iki sarı kart çıkarıldı. Bizi engellemek istiyorlar. Ama yine de şampiyon olacağız" dedi. 
     
Notlar      Saygı nerede 
     AFYON’DA dün sabah meydana gelen yıkıcı depremde hayatını kaybedenler için maçtan önce bir dakikalık saygı duruşunda bulunuldu. Ancak saygı duruşu Antalyalı taraftarların Galatasaray’a küfür etmeye başlamasıyla rezalete dönüştü. Sarı - Kırmızılılar, sahaya kollarına siyah bant takarak çıktı. 
     
     Tekmelere isyan 
     GALATASARAYLI futbolcular, Antalyalı oyuncuların maç boyunca kendilerine yaptıkları sert müdahalelere ve tekmelere büyük tepki gösterdiler. Orta hakem Mustafa Çulcu’yu sık sık uyaran Sarı - Kırmızılılar, özellikle ilk yarıda yapılan faullere isyan ettiler. 
     
     Stat dolu 
     MAÇA her iki takım taraftarları da büyük ilgi gösterdi. Stat tıklım tıklım dolarken, çok sayıda taraftar da dışarıda kaldı. Stat çevresindeki evlerin çatı ve balkonları da izleyicilerle doldu. Bu arada Galatasaraylı taraftarlar İstanbul’dan 6 otobüs kaldırarak maça geldi. 
     
     Anons yapıldı 
     HAKEM Mustafa Çulcu, 84. dakikada maçı durdurdu ve anons yaptırdı. Çulcu’nun talimatıyla, Antalyaspor tribünlerinden gelen küfürler nedeniyle, seyirci uyarıldı. Bu yüzden oyuna bir süre ara verildi. 
     
     Arif cezalı 
     GALATASARAYLI Arif, dün gördüğü dördüncü sarı kartı nedeniyle cezalı duruma düştü. Tecrübeli oyuncu, İstanbul’daki Malatyaspor maçında forma giyemeyecek. 
     
     Taraftar çıldırdı 
     SON dakikada gelen beraberlik golünün ardından Sarı - Kırmızılı taraftarlar, sahayı madeni para ve pet şişe yağdırdılar. Atılan bir bıçak maçın hakemine teslim edildi. Bu arada Galatasaray’ın golünde topun çizgiyi geçmediğini ileri süren Antalya’nın hocası Giray Bulak, yardımcı hakemin üzerine yürüdü. 
     
     Liverpool farkı 
     GALATASARAY’IN, Şampiyonlar Ligi’ndeki rakiplerinden Liverpool, deplasmanda Leeds’i 4 - 0 mağlup etti. Ferdinand’ın kendi kalesine attığı golle öne geçen Liverpool, Heskey’nin iki golüyle rahatladı. Kapanışı son dakikada Owen yaptı. Roma ise iki farklı yenik duruma düştüğü rakip sahadaki maçta, Fiorentina’dan 2 - 2’lik beraberliği son yarım saatte Cassano ve Emerson ile kurtardı. 
     



 SPOR 























</TEXT>
</DOC>
