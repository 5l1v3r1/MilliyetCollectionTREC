<DOC>
<DOCNO> 86550 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/28/son/sondun35.html </URL>
<DATE> 2002/05/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Alman istihbaratından terör uyarısı 
</HEADLINE>
<TEXT>

     Alman İstihbarat Teşkilatı BND ve Federal Suç Dairesi BKA , teröristlerin faaliyetlerini artırdıkları uyarısında bulundu. 
     BND Uluslararası Terörizme Karşı Mücadele Birimi Başkanı Hans Beth, Bonn kentinde düzenlenen 5. Avrupa Polis Kongresi'nde yaptığı konuşmada, El Kaide örgütünün yeniden faaliyete geçecek kadar güçlendiğini belirterek, dünya çapında ''yerel terörist hücrelerin'' sayısının da artmakta olduğunu söyledi. 
     BKA Müdürü Manfred Klink de Almanya'da da potansiyel aşırı dinci teröristlerin bulunduğunu, bu tür kişi ya da gruplar hakkında 30'dan fazla soruşturma sürdürüldüğünü belirtti. 
     Arap ülkelerinde, Amerika'da ve Batı Avrupa ülkelerinde ''binlerce'' radikal dinci terörist bulunduğunu ifade eden Klink, bu kişilerin büyük çoğunluğunun Afganistan'da eğitim gördüğünü kaydetti. 
     Almanya'da özellikle Amerikan, İsrail ve Yahudi kuruluşlarının tehdit altında bulunduğunu belirten Klink ayrıca, Usame Bin Ladin ile El Kaide örgütü elebaşılarının şu ana kadar yakalanamadığını ya da öldürülemediğini, bu nedenle hala terörist saldırılar planlayabildiklerini söyledi. 
     Federal Anayasayı Koruma Dairesi Başkanı Heinz Fromm, Ortadoğu sorununun şimdilik Almanya'da yaşayan Filistinliler arasında ''fanatik bir tutuma'' yol açmadığını, ancak radikal Filistinli El Tevhid örgütünün ülkedeki İsrail ve Yahudi kuruluşlarına karşı saldırılar planladığını belirtti. 
     Terörizm uzmanı Rolf Tophoven de Almanya'da hala ''uyuyan teröristler'' bulunduğunu, El Kaide örgütünün yenilgiye uğratıldığı şeklindeki düşüncelerin yanlış olduğunu kaydetti. 
     Afganistan'da eğitim gören binlerce teröristin yasadışı yollardan bu ülkeyi terk ettiklerini ve yeni saldırılar planladıklarını ifade eden Tophoven, ''Oyun henüz bitmedi'' dedi. 
     





</TEXT>
</DOC>
