<DOC>
<DOCNO> 70793 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/04/son/sontur31.html </URL>
<DATE> 2002/03/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Bank Kapital eski sahibi Mahmut Ceylan tahliye oldu 
</HEADLINE>
<TEXT>

     Bank Kapital davası kapsamında tutuklu yargılanan bankanın eski sahibi Mahmut Ceylan ile 2 sanık, tutuksuz yargılanmak üzere tahliye edildi. 
     İstanbul 3. Ağır Ceza Mahkemesi'nde görülen ilk duruşmada, sanık sorgularının ardından taleplere ilişkin görüşü sorulan Cumhuriyet Savcısı Mehmet Eker, olayın oluş şekli ve dosya kapsamı dikkate alınarak tutuklu sanıklar Mahmut Ceylan, Ali Tayfun Kabalak ve Mehmet Eşref Taştop'un tahliyelerini istedi. 
     Verilen arada talepleri değerlendiren mahkeme heyeti, "Delillerin çoğunlukla toplanmış olması, sanıkların dinlenilmeyen sanıklara herhangi bir etkilerinin olamayacağı, sanıkların tutuksuz yargılanmaları durumunda bankaya olan borçlarını ödemek konusunda imkanlar yaratabilecekleri ve devletin bundan fayda sağlayabileceğini" göz önüne alarak, yaklaşık 6 aydır tutuklu olan Ceylan, Kabalak ve Taştop'un, tutuksuz yargılanmak üzere tahliyelerini kararlaştırdı. 
     






</TEXT>
</DOC>
