<DOC>
<DOCNO> 56347 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/09/son/sontur09.html </URL>
<DATE> 2001/12/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Yağışlar kötü ama barajlar doluyor... 
</HEADLINE>
<TEXT>

     Ege Bölgesi'nde Kasım ayı boyunca etkili olan, aralık ayının ilk haftasında etkisini sürdüren yağışlar, tarım arazileri ile birlikte su rezervlerini de olumlu etkiledi. 
     Devlet Su İşleri DSİ yetkilileri, baraj ve göletlerde aylardır minimum seviyede olan su oranlarının, yoğun ve sürekli yağışlarla yükselmeye başladığını bildirdiler. 
     DSİ İzmir Bölge Müdürü Ahmet Alpaslan, A.A muhabirine yaptığı açıklamada, İzmir ve Manisa'daki baraj ve göletlerde son haftalardaki yağışların su miktarına olumlu etki yapmaya başladığını söyledi. 
     Alpaslan, şöyle devam etti 
     ''Asıl bundan sonra yağışlar sürerse, rezervlere katkısı çok fazla olacak. Su seviyesi dibe inmiş Demirköprü Barajı'nda gözle hissedilir kıpırdanma oldu. İzmir ve Manisa'da Marmara Gölü'ne 1 milyon metreküp, diğer baraj e göletlere ise yaklaşık 500 bin metreküp civarında su eklendi. 
     Rezervlerde su seviyesi dip noktalara ulaşmıştı. Yağışların su seviyesini yıllardır etkilemediği Tahtalı Barajı'na bile son yağışlarla su gelişi oldu. İzmir'deki baraj ve göletlere 3 milyon metreküp su eklendiğini söyleyebilirim.'' 
     
     Ege'nin diğer illeri 
     DSİ Aydın 21. Bölge Müdürü Sırrı Kazancı ise yağışların devamı halinde sıkıntıların ortadan kalkacağını ifade etti. Kazancı, sorumlulukları altında bulunan Aydın, Muğla, Denizli ve Uşak illerinde akım eksikliği oranının yüzde 45-50 civarlarında olduğunu, Kemer ve Adıgüzel barajları ile Işıklı Gölü'nde mevcut su miktarlarının ölü hacmin altında olduğunu ifade etti. 
     Sırrı Kazancı, şunları kaydetti 
     ''Kasım ayındaki yağışların devamı halinde sıkıntı ortadan kalkacak. Şu an için baraj ve göletlerde eksik gibi görülen su miktarlarının Aralık, Ocak ve Şubat aylarındaki yağışlarla normale döneceğini umut ediyoruz. Toprağın suya doyması ile birlikte yağışlar barajları dolduracaktır.'' Kazancı, son yağışların rezervlere olumlu etki yaptığını, Denizli'deki Işıklı Gölü'ndeki 1 milyon 76 bin metreküplük hacmin yüzde 22'sinin, 373 bin metreküplük Aydın-Kemer Barajı'nın yüzde 20'sinin, 97 bin metreküplük Topçam Barajı'nın yüzde 20, 41 bin 
     metreküplük Muğla-Geyik Barajı'nın yüzde 29, 19 bin metreküp hacmindeki Muğla-Mumcular Barajı'nın yüzde 26, 31 bin betreküplük Aydın Yaylakavak Barajı'nın ise yüzde 48'inin dolu olduğunu, bu rakamların yaz aylarına göre çok olumlu olduğunu kaydetti. Kazancı, göletlerde de yağışlarla yüzde 17-21 doluluk seviyesine gelindiğini bildirdi. 
     
     Yağış oranları 
     DSİ 21. Bölge Müdürü Kazancı, 1 Ekim-5 Aralık 2001 tarihleri arasında Aydın'da 351.5 milimetre mm , Denizli'de 135.8 mm, Muğla'da 389.1 mm, Uşak'ta 166.3 mm yağış kaydedildiğini belirtti. 
     Kazancı, geçen yılın aynı döneminde Aydın'da 119.4, Denizli'de .0, Muğla'da 162.5, Uşak'ta ise 48.9 mm gerçekleştiğini tespit edildiği belirti. 
     
     Muğla'da Kasım bereketi 
     Muğla Valiliği'nden alınan bilgiye göre, Kasım ayı boyunca yağan yağışlarda, uzun yıllar kasım ortalamasının yaklaşık 3 katı yağış kaydedildiğini bildirdiler. 
     Yetkililer, Muğla'da Kasım ayında en fazla yağışın metrekareye 558.7 milimetre ile Marmaris'e düştüğünü ifade ettiler. 
     






</TEXT>
</DOC>
