<DOC>
<DOCNO> 73136 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/17/son/sontur12.html </URL>
<DATE> 2002/03/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Cheney, dikkatleri Saddam'ın kimyasal silahlarına çekecek 
</HEADLINE>
<TEXT>

     ABD Başkan Yardımcısı Dick Cheney'nin Ortadoğu turu çerçevesinde geleceği Ankara'da, Türk yetkililerin dikkatini Irak'ın elindeki kimyasal silahlara çekerek, bu silahların Türkiye'yi de tehdit ettiği mesajını verecek. 
     Diplomatik kaynaklardan edinilen bilgiye göre, Cheney, Salı günü başlayacak ve ertesi gün sona erecek kısa ziyareti çerçevesinde yapacağı görüşmelerin ana gündem maddesini Irak oluşturuyor. 
     ABD'nin kendisini devireceğini anlayan Irak lideri Saddam Hüseyin'in özellikle İsrail veya diğer komşu ülkelere kimyasal ve biyolojik silah taşıyan füzelerle saldırabileceği görüşünü taşıyan ABD yönetimi, böyle bir olasılığın Ortadoğu'da büyük bir savaşın patlak verebileceğine dair endişesini Ankara'ya da aktaracak. 
     Cheney'nin turu öncesinde basını Washington'da bilgilendiren ABD'li üst düzey yetkililer, Washington'ın politikasının Irak'ta rejim değişikliği olduğunu belirterek, ''Irak'ın komşuları için, bölgenin barışı için bir tehdit ve tehlike olduğuna inanıyoruz. Ancak görüşmelerin asıl odağı bu olmayacak. Bu amaca rejim değişikliğine 
     nasıl ulaşılacağı konusunda hiçbir karar verilmedi'' diye konuşmuştu. 
     Kalp hastası Cheney'nin Ortadoğu turu, Washington'daki gözlemcilere göre, ABD'nin Irak'a askeri harekata yönelik planlarında ciddiyetine işaret ediyor. Washington çevreleri, ABD'de Kongre seçimleri zamanı olan Kasım ayından kısa süre önce ABD Başkanı George Bush yönetiminin Irak'a askeri bir harekata girişmesinin beklenebileceği ve Cheney'nin ziyaretinin, planların ciddiyetinin göstergesi olduğunu savunuyor. 
     Bu arada ABD'nin, ilkbahar aylarında Avrupa'da 300'den fazla Iraklı muhalifi bir araya getirecek bir konferans planladığı da belirtiliyor. 
     11 Eylül saldırılarının ardından başlatılan terörizme karşı savaş 
     ve bu çerçevede Türkiye'nin de yer aldığı Afganistan'daki Uluslararası Güvenlik Destek Gücü'nün de ISAF görüşmelerde ele alınması bekleniyor. ISAF'ın gerek şu andaki halinin, gerekse zaman içinde nasıl gelişeceğinin konuşulacağı görüşmelerde, Türkiye'nin bu gücün komutasını İngiltere'den devralması konusunun gündeme gelmesine kesin gözüyle bakılıyor. Ortadoğu'da şiddetini giderek artıran olayların da ele alınacağı görüşmelerde, Ankara'nın ABD yönetimine, şiddetin sona ermesi için daha çok çaba harcaması gerektiği çağrısında bulunması bekleniyor. 
     
     Cheney'in programı 

     Irak'ın etkili gazetelerinden Babil'in ''savaş habercisi'' olarak nitelendirdiği Cheney'nin Türkiye'yi de kapsayan Ortadoğu turunda, Mısır, İsrail, Ürdün, Suudi Arabistan, Yemen, Umman, Birleşik Arap Emirlikleri, Katar, Bahreyn, Kuveyt bulunuyor. 
     Cheney, Salı günü akşam üzeri geleceği Ankara'da ilk olarak Anıtkabir'i ziyaret edecek. Cumhurbaşkanı Ahmet Necdet Sezer ile biraraya gelecek olan Başkan Yardımcısı, daha sonra Başbakan Bülent Ecevit başkanlığındaki heyetlerarası görüşmelere katılacak. Cheney ile Türk tarafı, görüşmelere çalışma yemeğinde de devam edecek. ABD Başkan Yardımcısı'nın Salı gecesini Ankara'da geçirdikten sonra, ertesi gün sabah erken saatlerde düzenleyeceği basın toplantısının ardından Türkiye'den ayrılması bekleniyor. 
     Bu arada ABD Başkan Yardımcısı'nın ziyareti çerçevesinde yapacağı görüşmelere, Genelkurmay Başkanı Orgeneral Hüseyin Kıvrıkoğlu ve diğer askeri yetkililer de katılacak. ABD kaynakları, görüşmelerde Kıvrıkoğlu'nun da bulunmasını, ''askeri tavsiye almak'' açısından önemli gördüklerini ifade ediyorlar. 
     
     Cheney kimdir 

     ABD'nin 4 ayrı başkanıyla birlikte çalışan Richard Nixon, Gerald Ford, George Bush, George W. Bush Başkan Yardımcısı Dick Cheney, 35 yıllık kariyeri boyunca önemli resmi ve sivil görevler üstlendi. 
     Nebraska'da 30 Ocak 1941 tarihinde doğan Cheney, eğitimini tamamladıktan sonra, 1969 yılında Nixon yönetimi sırasında Ekonomi ofisindeki göreviyle ilk kez Bayaz Saray'da çalışmaya başladı. 
     Ford yönetimi boyunca başkana en yakın en yakın isimlerden biri olan Cheney, 1977-1989 yılları arasında Kongre üyeliği, 1989-1993 yılları arasında da Savunma Bakanlığı yaptı. 
     1989 Mart ayından 1993 yılının Ocak ayına kadar bu görevi sürdüren 
     Cheney, bu dönemde ABD'nin son dönemdeki en önemli iki operasyonu Panama'daki ''Haklı Neden'' ve Ortadoğu'daki ''Çöl Fırtınası'' 
     yönetti. 
     Washington'daki uzmanların ''Soğuk Savaş'ın bitiminin ardından ABD ordusunun yeniden şekillenmesinin baş mimarı'' olarak nitelendirdiği Cheney, baba George Bush tarafından 1991 yılında Körfez Savaşı'ndaki liderliğinden dolayı Özgürlük Madalyası ile ödüllendirildi. 
     Kalp hastası olan ve 38 yıldır lise yıllarındaki sevgilisi Lynne Ann Vincent ile evli olan Cheney'nin iki kızı ve üç torunu bulunuyor. 
     Kürtaj karşıtı görüşleriyle Cumhuriyetçi Parti kadrolarından büyük sempati toplayan Cheney, oğul Bush'un dış politikadaki tecrübesizliği göz önüne alındığında, ABD yönetiminin dünya politikasına ağırlıklı olarak yön veriyor. 
     Savunma Bakanlığı görevinden ayrıldıktan sonra bir petrol şirketinde yöneticilik yapan Cheney'nin petrol şirketleriyle yakın ilişkisinin, Ortadoğu'ya ve Bakü-Ceyhan projesine yaklaşımlarında etkili olduğu yorumları yapılıyor. 
     ABD, son dönemde Enron şirketinin iflasıyla tarihindeki en büyük skandallarından biriyle çalkalanırken, skandalın siyasi boyutları, Cheney'ye kadar uzanmıştı. Cheney'nin geçen yıl Enron yöneticileriyle 6 kez buluştuğu ortaya çıkmış, bu şirketin Hindistan'daki bir enerji projesinden 64 milyon dolarlık alacağını kurtarmak için muhalefet lideri Sonya Gandi ile Beyaz Saray'daki görüşmesi de Bush yönetimini zor durumda bırakmıştı. Gözlemciler, Cheney'nin baba Bush yönetiminden ayrıldıktan sonra dünyanın en büyük petrol arama teçhizatı üreticisi olan Halliburton'un başkanlığına getirildiğine ve oğul Bush yönetimine, büyük bir kişisel servetle döndüğüne dikkat çekiyorlar. 
     






</TEXT>
</DOC>
