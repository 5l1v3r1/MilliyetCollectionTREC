<DOC>
<DOCNO> 76268 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/04/ekonomi/eko02.html </URL>
<DATE> 2002/04/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Son 21 yılın en düşük mart enflasyonu 1.9 
</HEADLINE>
<TEXT>

Tüketici fiyatlarındaki yüzde 1.2’lik artış 1987, toptan eşya fiyatlarındaki yüzde 1.9’luk artış 1981 yılından bu yana en düşük mart enflasyonu oldu 
     EKONOMİ SERVİSİ 

     Mart ayında enflasyon oranları piyasa tahminlerinin çok altında çıktı. Devlet İstatistik Enstitüsü’nün açıklamasına göre, yüzde 2.5 civarında beklenen aylık enflasyon, tüketici fiyatları endeksinde TÜFE yüzde 1.2, toptan eşya fiyatları endeksinde TEFE yüzde 1.9 oldu. 
     Devlet Bakanı Kemal Derviş, TÜFE artışının 1987, TEFE artışının ise 1981 yılından bu yana gerçekleşen mart aylarına ilişkin en düşük aylık bazdaki enflasyon rakamı olduğunu kaydetti. Bu oranlar aynı zamanda diğer aylarla karşılaştırıldığında TÜFE’de son 20 ay, TEFE’de ise son 14 ayın en düşük düzeyi oldu. 
     
     Yıllık ve üç aylık enflasyon 
     Mart ayında yıllık enflasyon da şubat ayına göre tüketicide yüzde 73.1’den yüzde 65.1’e, toptan eşyada yüzde 91.8’den yüzde 77.5’e indi. Geçen yılın mart ayına göre ise yıllık enflasyon 27.6 puan yüksek çıktı. Geçen yıl mart ayında yıllık enflasyon yüzde 37.5’ti. TEFE’de yıllık enflasyon ise yüzde 35.1 düzeyindeydi. 
     
     Gıdada ucuzluk oldu 
     12 aylık ortalamaya göre ise mart ayı itibariyle yıllık enflasyon TÜFE’de yüzde 62.3, TEFE’de 75.4 oldu. TÜFE’de yılın ilk üç ayındaki toplam artış yüzde 8.4, TEFE’de yüzde 15.6 olarak gerçekleşti. 
     Mart ayında yüzde 1.2’lik aylık TÜFE’nin 0.5 puanı konut, 0.3 puanı ulaştırma, 0.2 puanı giyimden kaynaklanırken, 0.2 puan düşen gıda, içki ve tütün fiyatları aylık artışı frenledi. 
     
     Çekirdek enflasyon yüzde 1.3 
     Aylık TEFE’deki artışın da 1.4 puanı özel sektör, 0.5 puanı kamu sektöründen kaynaklandı. Özel imalat sanayi fiyatları çekirdek enflasyon ise aylık yüzde 1.3, yıllık yüzde 75.5 olarak gerçekleşti. Uzmanlar, enflasyon oranlarındaki artışların beklentilerin altında kalmasını durgunluğun aşılamamasına bağladı. 
     
     Barut rekortmen 
     Aylık bazda fiyatı en fazla artan madde tüketici fiyatlarında yüzde 24.5 ile domates, toptan eşya fiyatlarında yüzde 65.3 ile barut oldu. TEFE’de geçmiş yılın zam şampiyonlarından ayçiçek yağı yüzde 3.5, ham petrol yüzde 4.6 ucuzlayarak, mart ayında fiyatı en çok düşen iki ürün oldu. 
     Mart ayında TÜFE’de de yumurta da yüzde 11, çocuk botu yüzde 3.5, mercimek yüzde 2.9 oranlarında ucuzladı. 
     
Derviş Enflasyonu yenme sürecine girildi      Devlet Bakanı Kemal Derviş, şubat ayında başlayan ve mart ayında ivme kazanan düşüşle birlikte Türkiye ekonomisinin artık enflasyonu yenme sürecine girdiğini ve büyümeye geçilmesi için daha sağlıklı bir iklimin oluşmaya başladığını bildirdi. 
     Derviş, yaptığı yazılı açıklamada mart ayı rakamlarının 2002 yılı için yüzde 35’lik enflasyon hedefinin gerçekleşeceği yolundaki işaretleri ve beklentileri güçlendirdiğini belirtti. Enflasyonun, son 10 yılda yaşanan üç makroekonomik krizin en önemli etkenlerinden biri olduğuna dikkat çeken Derviş, şöyle dedi "Bu dönemde ekonomi politikalarının daha kararlı ve eşgüdüm içinde uygulanmaya devam edilmesi önem taşıyor. Ayrıca, tüm ekonomik ve sosyal kesimlerin de fiyat ve gelir tespitlerini, yeni konjonktüre uygun beklentiler içinde oluşturmaları, öngörülen büyüme ortamına geçiş sürecini çabuklaştıracaktır" dedi. 
     
Yazın eksi enflasyon olur, yıl sonu hedefi değişebilir      Dün açıklanan enflasyon rakamları başta Ekonomi Bakanı Kemal Derviş olmak üzere ekonomi bürokratlarını sevindirdi. Ankara’dan sızan bilgilere göre, ekonomi yönetimi iki hesap üzerinde çalışıyor. Bunlardan birincisi eksi enflasyon. Ekonomi yönetiminin hesaplarına göre, yaz aylarında tüketici enflasyonunda eksili rakamlar görülecek. Özellikle sebze, meyve fiyatlarında yaşanacak büyük düşüşlerle Türkiye eksili enflasyonu yaşayacak. 
     Diğer hesap ise oldukça çarpıcı. Yıl sonu için yüzde 35 olarak hedeflenen 2002 enflasyonunu yüzde 30’a inebileceğiyle ilgili. Bir başka deyişle ekonomi yönetimi hedefinde altında bir enflasyonun gerçekleşebileceğini öngörüp hesaplarını yüzde 30’a göre yapmaya başladı bile. 
     
Faiz 60’a düştü      Enflasyonun düşük çıkacağı beklentisine bağlı olarak Merkez Bankası’nın ay içinde bir faiz indirimi yapacağı tahminleri bono faizlerini yüzde 60’ın altına çekti. İşlem hacminin hızla arttığı bono piyasasında en aktif k ğıtlardan 5 Şubat 2003 vadeli bononun yıllık bileşik faizi dün 60.45’ten kapandı. Ancak bugün valörlü işlemlerin geçtiği akşam saatlerinde oranlar yüzde 59.57’ye kadar inerek yıl içinde ilk kez yüzde 60’ın altına geriledi. 
     Döviz piyasasında ise dolar fiyatı 1 milyon 320 bin liranın da altına inerek şubat ayı başındaki seviyelerine geriledi. Dövizden TL’ye dönülerek alınan pozisyonların kazancının yüksek olması piyasada hem dövizi hem de faizi aşağıya indiren en önemli sebep olarak değerlendirildi. 
     



 EKONOMİ 


















</TEXT>
</DOC>
