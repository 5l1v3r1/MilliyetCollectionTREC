<DOC>
<DOCNO> 99326 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/01/son/sondun05.html </URL>
<DATE> 2002/08/01/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD senatosunda Irak oturumu. 
</HEADLINE>
<TEXT>

     Deniz Arslan - ABD'nin eski Ankara Büyükelçisi Mark Parris, Irak'a olası bir askeri operasyonda Ankara'yı ''potansiyel problem'' haline getirmektense çözümün bir parçası yapmanın, ''erken, dürüst, detaylı danışmalardan'' geçtiğini bildirdi. 
     Senato Dışilişkiler Komitesi'nin Irak'a ilişkin düzenlediği oturuma davet edilen konuyla ilgili uzmanlar arasında, Türkiye'yi yakından tanıyan Parris'in de bulunması dikkati çekti. 
     Parris, Senato'ya konuşmasında, ''Irak lideri Saddam Hüseyin'in devrilmesine yönelik Amerikan arayışında Türkiye'nin tutumu kritik olacak. Sadece haritaya bakıp seçenekleri tartmanız yeter. O zaman bu seçeneklerin hiçbirinin Türkiyesiz gerçekleştirilemeyeceğini anlarsınız'' dedi. Ancak Parris, Türklerin, Saddam'ın devrilmesi fikrinden ''nefret ettiğini'' de kaydetti. 
     Türkiye'nin, Irak'ta rejim değişikliğine olumsuz bakmasının nedenlerini, güvenlik, ekonomi ve stratejik bakımlardan Türkiye'nin, Körfez Savaşı'ndan ''kaybeden'' olarak çıkmasından kaynaklandığını söyleyen Parris, terör örgütü PKK'nın, durumu sömürerek operasyonlarını genişlettiğini hatırlattı. 
     Parris, ''90'lı yıllarda binlerce kişi öldü, Türk ordusu durumu kontrole almak için sık sık Kuzey Irak'a girdi ve çok para kaybedildi'' dedi. Parris, Türkiye'nin ekonomik olarak 40 ila 80 milyar dolar kaybettiğini ifade etti. 
     Mark Parris, ''Ankara, Irak merkezi yönetiminin çekilmesiyle açılan boşluğun, de facto bir Kürt devletinin kuruluşuna doğru atılmış adım olarak, yerel yönetim organları tarafından doldurulduğunu gördü'' dedi. 
     Türkiye'nin şu anda, mevcut statüden ve Kuzey Irak'ta ortaya çıkan durumdan memnun olmadığını da belirten Parris, Saddam'ın gitmesinin Türkiye için daha iyi olacağını ve Türkiye'nin de bu avantajların, özellikle ekonomik açıdan farkında bulunduğunu söyledi. 
     Parris, Körfez Savaşı deneyiminin ardından Türkiye'nin, ABD'nin Irak'ın iç dinamiklerini yeterince anladığına ve Irak'ın toprak bütünlüğüne önem verdiğine güvenmediğini, Saddam'ın devrilmesi sürecinde ABD'nin, Türkiye'nin çıkarlarını gözetmeyeceğinden endişe ettiğini de kaydetti. Mark Parris, ''Her şey planlandığı gibi gitmediği takdirde, ABD'nin projeyi ilerletmeyeceği ve Türkiye'yi yine, düşman veya kaos içinde bir komşuyla karşı karşıya bırakacağından endişe ediliyor'' dedi. 
     Türklerin yine de ''gerçekçi'' olduğunu belirten Parris, ''Eğer ABD Saddam'ın peşinden giderse Ankara'nın yerinde oturmak gibi bir lüksü olmayacak. Türkiye, kendi çıkarları için herhangi bir operasyonun planlama ve uygulanmasının içinde olmaya ihtiyaç duyacak'' diye konuştu. 
     ABD'nin eski Ankara Büyükelçisi, Saddam'a karşı düzenlenecek askeri operasyonda, Türkiye'nin işbirliğini aramak ve operasyon bir kez başladıktan sonra sürpriz faktörünü en aza indirmenin, ABD'nin çıkarına olduğunu kaydetti. Parris, ''Ankara'yı potansiyel problem haline getirmektense çözümün bir parçası yapmak, erken, dürüst, detaylı danışmalardan geçiyor'' dedi. 
     Parris, bu danışmalarda Türkiye'nin, öncelikle ABD'nin niyetinde ciddi olduğuna ve başladığı işi bitireceğine ikna olmak isteyeceğini belirtti. Mark Parris, Türkiye, geçen sefer olduğu gibi, sırf doğru tarafta olduğu için ekonomik bir bedel ödemek istemeyecektir. Borçların silinmesi, ek ekonomik ve askeri yardım, ABD'nin IMF içindeki desteğinin devamına ilişkin garanti isteyecektir'' ifadelerini kullandı. 
     "TÜRKİYE'NİN MUSUL VE KERKÜK'TE GÖZÜ YOK"En önemli danışma alanının Kuzey Irak olacağına dikkati çeken Parris, Amerikan basınında, Türkiye'nin rolüne ilişkin provokatif haberler yer alabileceğini, ancak kimsenin, Türk tanklarının Bağdat'a girmesini beklememesi gerektiğini vurguladı. 
     Parris ayrıca, Ankara'da kimsenin, Musul ve Kerkük'teki petrol yataklarını almayı hesaplamadığını, Türkiye'nin, Irak'ın birliği ve toprak bütünlüğünü korumada ciddi olduğunu söyledi. Ancak Parris, Musul ve Kerkük'ü Kürtlerin almaya kalkması halinde, Türkiye'nin buna izin vermektense bu kentleri ele geçireceğine ilişkin Türk basınındaki haberlere dikkati çekti. 
     Parris, Türkiye'nin sıkıntı hissedeceği bir başka alanın, Kuzey'e yerleştirilecek Amerikan askeri ve diğer personel olacağını da kaydetti. 
     Mark Parris, konuşmasının sonunda, Türkiye ile ABD arasında, Irak konusunda çözülemeyecek bir konu bulunmadığını ve uzlaşma sağlanabileceğini de belirtti. 
     





</TEXT>
</DOC>
