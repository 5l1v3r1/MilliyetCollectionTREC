<DOC>
<DOCNO> 52492 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/15/son/sontur07.html </URL>
<DATE> 2001/11/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Kış yüzünü gösteriyor... Yeni bir soğuk hava dalgası kapıda 
</HEADLINE>
<TEXT>

     Türkiye, bu akşamdan itibaren Karadeniz üzerinden gelen soğuk ve yağışlı havanın etkisine girecek. 
     Hava sıcaklıkları, Marmara ve Karadeniz'den başlamak üzere tüm yurtta 12-15 derece azalacak. Yurdun kuzey, iç ve doğu bölgelerinde, hafta 
     sonunda kar yağışı bekleniyor. 
     Devlet Meteoroloji İşleri Genel Müdürlüğü'nden yapılan ''Meteorolojik Uyarı''ya göre, halen devam eden yağışlara ilave olarak Türkiye, bu akşamdan itibaren Karadeniz üzerinden gelen soğuk ve yağışlı havanın etkisine girecek. Yağışların, yarın geceden itibaren Marmara'nın doğusu ve Karadeniz kıyılarında karla karışık yağmur, 17 Kasım Cumartesi günü ise iç ve doğu kesimlerde kar şeklinde olması bekleniyor. 
     Yağışlarla birlikte hava sıcaklıkları da Marmara ve Karadeniz'den başlamak üzere tüm yurtta 12-15 derece azalacak. 
     Soğuk ve yağışlı hava, 18 Kasım Pazar günü kuzeydoğuya kayarak, yurdu terk edecek. 
     Bu arada rüzgar, Cumartesi günü, kuzey ve iç kesimlerde kuzey yönlerden zaman zaman fırtına şeklinde esecek. 
     Meteoroloji yetkilileri, Karadeniz'deki etkili yağış ve fırtına, iç ve doğu bölgelerde kar yağışı ve don olayı nedeniyle ilgililerin ve vatandaşların tedbirli olmalarını istendiler. 
     Bu değerlendirmelere göre, yarın Marmara'nın doğusu, Karadeniz, İç Anadolu'nun kuzey ve doğusu ile Doğu Anadolu'nun kuzeyi yağışlı geçecek. Yağışlar, Doğu Karadeniz'de etkili olmak üzere genellikle yağmur, Karadeniz'in iç kesimlerinin yüksekleri ile Doğu Anadolu'nun kuzeydoğusunda karla karışık yağmur şeklinde olacak. 
     Marmara'nın doğusu, Karadeniz, İç Anadolu'nun kuzey ve doğusu, Doğu Karadeniz'in iç kesimleri ile Doğu Anadolu, 17 Kasım Cumartesi günü yağışlı geçecek. Yağışların, Karadeniz bölgesinde etkili olmak üzere, Marmara'nın doğusu ve Karadeniz kıyılarında karla karışık yağmur, iç ve doğu kesimlerde kar şeklinde olacağı tahmin ediliyor. 
     Rüzgar ise kuzey ve iç kesimlerde, kuzey yönlerden zaman zaman fırtına şeklinde esecek. 
     Batı ve Orta Karadeniz kıyıları, Doğu Karadeniz ile Doğu ve Güneydoğu Anadolu'nun doğusu, 18 Kasım Pazar günü yağışlı olacak. 
     Yağışların, Karadeniz kıyıları ile Güneydoğu Anadolu'nun doğusunda karla karışık yağmur, öteki yerlerde ise kar şeklinde olması bekleniyor. 
     






</TEXT>
</DOC>
