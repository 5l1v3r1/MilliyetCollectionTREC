<DOC>
<DOCNO> 60476 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/04/guncel/gun06.html </URL>
<DATE> 2002/01/04/ </DATE>
<TIME>  </TIME>
<AUTHOR>  </AUTHOR>
<HEADLINE>
MİT’e sanal ihbar mümkün 
</HEADLINE>
<TEXT>

MİT internet sitesinde, teşkilata yönelik sorulara yanıt verildi. Personelin yabancılarla evlenmesi yasak, görüşmeleri de izne’ bağlı. İnternetten ispiyonlamaya da garanti veriliyor 
     YILDIZ YAZICIOĞLU Ankara 

     Milli İstihbarat Teşkilatı MİT , yeniden hazırlanan internet sitesinde, en sık sorulan 20 soruya yanıtlarını ve duvarlar arkasındaki sosyal yaşamı anlattı. MİT’te yüzde 80.6’sı erkek, yüzde 19.4’ü kadın personel çalışıyor. Yüzde 64.4’ü yüksek öğrenim, yüzde 27.8’i lise, yüzde 5.5’i ilköğretim ve yüzde 2.3’ü askeri okul mezunu. MİT personeli, genç bir ekipten oluşuyor. Yüzde 3’ü 19 - 25 yaşlarında, yüzde 46’sı 26 - 35 yaşlarında, yüzde 34’ü 36 - 45 yaşlarında, yüzde 15’i 46 - 55 yaşlarında ve yüzde 2’si ise 56 - 65 yaşlarında. 1941 doğumlu MİT Müsteşarı Şenkal Atasagun son grupta yer alıyor. 
     
     Yabancılarla görüşmek yasak 
     Sitede MİT’e yönelik en sık yöneltilen 20 soru arasında, personelin silah taşıma yetkisine sahip olup olmadığı, trafik kurallarına uyup uymadıkları, casusluk suçlarını nasıl takip ettikleri, teknoloji olanaklarını nasıl kullandıkları ve emeklilerin anılarını yazmasını nasıl karşıladıkları gibi sorular dikkat çekiyor. 
     MİT’in yanıtlarına göre personel trafikte kuralları ihlal ederse ceza ödüyor. Yabancılarla evlenmeleri yasak olan personel, ancak amirleri tarafından verilen emir veya bilgi dahilinde yabancılarla görüşebiliyor. MİT mensupları kimliklerini ancak gerekli hallerde açıklayabiliyorlar. 
     MİT’te çalışma mek nları yakın olanların birbirini tanıdığı kaydediliyor. İnternet sitesinde, şüphelendiği kişileri bildirmek isteyenlere yönelik de özel bölüm bulunuyor. "İrtibat" adlı bölüme tıklandığında, bir kişi veya durumla ilgili bilgi vermek isteyenlere, bu verilere üçüncü bir şahsın ulaşamayacağı güvencesi veriliyor. Ayrıca personel anılarıyla ilgili yanıtta, MİT’in övülmesi veya eleştirilmesinin fark etmeyeceği ve yazanlar hakkında hemen yasal işlem başlatıldığı belirtiliyor. 
     Personelin sosyal yaşamı ile ilgili bölümde ise Ankara Yenimahalle’deki MİT kampusunde duvarlar arkasındaki dünya anlatılıyor. Personelle ilgili tüm fotoğraflarda hiç kimsenin yüzünün görünmemesi dikkat çekerken, duvarların ardından kafeteryası, havuzu, tenis kortlarıyla personele yönelik tesisler göz dolduruyor. 
     



 GÜNCEL 
















</TEXT>
</DOC>
