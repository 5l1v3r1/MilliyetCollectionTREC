<DOC>
<DOCNO> 66379 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/07/son/sondun04.html </URL>
<DATE> 2002/02/07/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD Başkan Yardımcısı Cheney Türkiye'ye geliyor 
</HEADLINE>
<TEXT>

     ABD Başkan Yardımcısı Dick Cheney'nin, Mart ortasında İsrail'in de içinde bulunduğu bazı Ortadoğu ülkelerinin yanı sıra İngiltere ve Türkiye'yi de ziyaret edeceği bildirildi. 
     Amerikan yönetimi yetkilileri, ABD Başkan Yardımcısı'nın ziyaretinde, ABD'nin terörizme karşı savaşında Afganistan sonrası safhalar üzerinde hükümet liderleriyle görüşmelere odaklanmasının öngörüldüğünü belirtiyorlar. 
     Cheney'nin yardımcısı Mary Matalin, gazetecilere açıklamasında, ''Başkan Yardımcısı bölgeyi çok iyi biliyor. Bu bölgeyle çok uzun zamandan beri profesyonel ve kişisel ilişkileri var ve karşılıklı çıkarlar çerçevesinde görüşmelerde bulunacak. Özellikle de terörizme karşı kampanya ve bölgesel güvenlik konularında'' dedi. 
     11 Eylül sonrasında uzun bir süre ''güvenli bölgede'' tutulduğu 
     belirtilen Cheney, bu ziyaretleriyle Başkan Yardımcısı sıfatıyla gittiği Toronto'dan bu yana ikinci kez yurt dışına çıkmış olacak. Cheney'nin ziyaret etmeyi planladığı ülkeler arasında Mısır, Suudi Arabistan, Ürdün, Kuveyt, Umman, Katar, Bahreyn ve Birleşik Arap Emirlikleri de bulunuyor. Amerikan yönetimi yetkilileri, İsrail'i ziyaret etmesine karşılık Cheney'nin, Filistin lideri Yaser Arafat ile görüşmeyeceğini belirttiler. Yetkililer, Cheney'nin, Afganistan'daki savaşta büyük katkı sağlayan iki ülke olarak İngiltere ve Türkiye'yi de ziyaret edeceğini kaydettiler. 
     






</TEXT>
</DOC>
