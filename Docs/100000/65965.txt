<DOC>
<DOCNO> 65965 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/05/spor/spo04.html </URL>
<DATE> 2002/02/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Tek umut kupa 
</HEADLINE>
<TEXT>

Trabzonspor’da nefesler tutuldu, ligdeki kötü sonuçları unutmak için herkes Türkiye Kupası’na sarıldı. Özkan Sümer galibiyet istedi, Briegel oyuncularını motive etmek için seferberlik ilan etti 
     LİGDE aldığı başarısız sonuçlarla korkulu rüya görmeye başlayan Trabzonspor, adeta geleceğini de Türkiye Kupası’na endeksledi. Denizlispor ile bugün yapılacak çeyrek final maçının kaybedilmesi halinde yönetimin olağanüstü kongreyi zorunlu olarak gündeme alması bekleniyor. Bu durum da, hem yönetim hem de futbolcular üstünde büyük baskı oluşturuyor. Teknik Direktör Briegel, oyuncularını kritik mücadeleye motive etmek için büyük uğraş veriyor. 
     BAŞKAN Özkan Sümer, teknik heyet ve futbolcularla toplantı yaparak, galibiyet istedi. Tüm imkanları seferber ettiklerini belirten Sümer, ligdeki başarısız sonuçları ancak Türkiye Kupası’nı müzelerine götürerek, telafi edebileceklerinin altını çizdi. Sümer’in, "Sarsılan güveni yeniden kazanın. Buna ihtiyacımız var. Sahada savaşın, biz de her türlü desteği size sunalım. Camiayı düşünerek, çekilen acıları unutturmaya çabalayın" dediği öğrenildi. 
     TRABZONSPOR’UN kupadan elenmesi halinde Briegel’in de güç durumda kalacağı, futbolculara rekor cezaların verilip, takımda da büyük revizyona gidileceği ileri sürüldü. Diyarbakır yenilgisiyle büyük bir çöküntü yaşayan oyuncularını motive etmek için yoğun çaba harcayan Alman hoca, "Artık kişilikli bir takım olduğunuzu ortaya koyma zamanı geldi. Trabzon’a bu kadar kötü sonuçlar yaşatmaya hakkımız yok" uyarısında bulundu. 
     
     Kritik sınav 
     LİGDE kötü günler yaşayan Trabzon, umut bağladığı Türkiye Kupası’nda bugün Denizlispor ile yarı final mücadelesi verecek. Karadeniz ekibi, cezası nedeniyle maçı İnönü Stadı’nda oynayacak. Saat 20.00’deki karşılaşmayı Musa Eryılmaz yönetecek. Çeyrek finalin diğer maçlarının hakemleri şöyle Gaziantep - Beşiktaş Erol Ersoy, Erzurum - Kocaeli Kadir Tozlu, İstanbulspor - Adana Sebahattin Şahin 

</TEXT>
</DOC>
