<DOC>
<DOCNO> 81657 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/02/son/sondun37.html </URL>
<DATE> 2002/05/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Saddam Hüseyin, kaçak petrolden yılda 2.5 milyar dolar kazanıyor 
</HEADLINE>
<TEXT>

     Irak lideri Saddam Hüseyin'in kaçak petrolden yılda 2.5 milyar dolar gelir elde ettiği öne sürüldü. 
     Amerikan finans çevrelerinin gazetesi Wall Street Journal WSJ 
     manşetten verdiği haberde, ''BM'yi ve Güvenlik Konseyi'ni de Irak'ın yaptığı kaçakçılığa göz yummakla'' suçladı. ''Irak'ın gıda-için-petrol programı çerçevesinde küçük aracılara sattığı petrolün her varili başına 20-70 sent arasında değişen kanunsuz prim aldığını'' öne süren gazete, ''Irak'ın bu yoldan, 2000 yılından beri 300 milyon dolar gelir sağladığını'' yazdı. Haberde ''Irak'ın, gıda-için-petrol programı dışında Suriye'ye her yıl 1 milyar dolarlık petrol ihraç ettiği'' iddiası da yer aldı. WSJ, ''Irak'ın Türkiye ve Ürdün'e de kaçak yoldan petrol sevkettiğini'' öne sürdü. Gazete, ABD Dışişleri Bakanlığı kaynaklarına dayandırdığı haberinde, ''Saddam'ın tüm bu yollardan bir yılda elde ettiği yasadışı gelirin 2.5 milyar doları bulduğunu ve bu paranın kitle imha silahları üretimi ve Saddam iktidarının güçlendirilmesi amacıyla kullanıldığını'' yazdı. WSJ'nin haberinde Irak'tan petrol alan Amerikan şirketlerinin adları da açıklandı. Bunların başında Chevron-Texaco geliyor. Bu şirket 1996-2002 arasında Irak'tan 198.7 milyon varil petrol ithal etti. Diğer Amerikan şirketlerinin ithalatı da şöyle Exxon Mobil 171.11 milyon varil Valero Energy 133.96 milyon varil Premcor 103.48 milyon varil Flint Hills Resources 83.27 milyon varil. Irak, Körfez savaşından bu yana BM ambargosu altında bulunuyor. Güvenlik Konseyi'nin izniyle petrol satan Irak'ın elde ettiği para BM tarafından denetleniyor ve ödemeler paranın muhafaza edildiği emanet hesabından yapılıyor. Irak gıda-için-petrol programı çerçevesinde sattığı petrolden sağladığı gelirle sivil halkın ihtiyacı olan ilaç ve gıda maddelerini alarak dağıtıyor. 
     





</TEXT>
</DOC>
