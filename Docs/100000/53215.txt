<DOC>
<DOCNO> 53215 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/20/son/soneko08.html </URL>
<DATE> 2001/11/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Ramazanda hamsi bolluğu... Hamsinin kilosu 250 bin lira 
</HEADLINE>
<TEXT>

     Sezonun başlamasıyla birlikte bol miktarda avlanan ''Karadeniz Hamsisi'' kilosu 250 bin liradan satılırken, bir çok ailenin iftar sofralarında da yerini almaya başladı. 
     Sabahın erken saatlerinden itibaren trollerle limanlara getirilen hamsiler buradan kamyonlarla büyükşehirler ile çevre illere nakledilirken, balık halinde kasası 15-20 kilo 2-3 milyon liradan satılan hamsinin tezgahlarda kilosu 250 bin liraya kadar düştü. 
     Gerek ucuzluğu, gerekse besleyici olması nedeniyle başta dar gelirliler olmak üzere bir çok ailenin iftar sofralarında yerini almaya başlayan hamsinin bolluğu vatandaşları sevindirirken, balıkçılar da bu yıl adeta ''hamsi bereketi'' yaşandığını söylediler. 
     Sinop Balıkçılar Odası Başkanı Refik Çobanoğlu, son yılların en bereketli sezonunu yaşadıklarını belirterek, şunları dedi 
     ''Bu sezon palamut ve çinekoptan sonra hamside de yüzümüz güldü. 
     Bilinçli avlanma ve denetimler sayesinde bu bolluk var. Ancak, buna rağmen masraflarımızın ağır olması nedeniyle istediğimiz parayı kazanamıyoruz. Ramazan nedeniyle satışlarda biraz düşük. Balığın büyük bir bölümünü balık unu fabrikalarına veriyoruz.'' 
     






</TEXT>
</DOC>
