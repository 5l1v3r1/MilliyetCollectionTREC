<DOC>
<DOCNO> 83221 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/10/son/sondun13.html </URL>
<DATE> 2002/05/10/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD'den İsrail'e 200 Filistin'e ise 50 milyon dolar 
</HEADLINE>
<TEXT>

     ABD Kongresi, terörle mücadele harcamalarına katkıda bulunmak için İsrail'e 200 milyon dolar ek yardımda bulunma kararı alırken, Filistin'e de 50 milyon dolarlık insani yardıma onay verdi. 
     Temsilciler Meclisi Tahsisler Komitesi, sözlü oylamanın ardından, İsrail ve Filistin'e ek yardımların tahsis edilmesini kararlaştırdı. 
     Amerikan yönetimi, Afganistan'daki savaş ve Amerikan topraklarını teröre karşı korumanın yüklü maliyeti dolayısıyla İsrail'e ek yardım yapılmasına daha önce karşı çıkmıştı. Ancak İsrail'de meydana gelen son bombalı saldırılar ve Amerikan Kongresi'ndeki güçlü Musevi lobisinin baskısıyla İsrail'e ek yardıma onay çıktı. 
     Bu yardımın dengelenmesi için Filistin'e de 50 milyon dolarlık insani yardım kararlaştırıldı. İsrail, ABD'den her yıl 3 milyar dolar yardım alıyor. 
     Filistin ise BM ve hükümet dışı kuruluşlar aracılığıyla yılda toplam 180 milyon dolar yardım alıyor. İsrail'e gidecek ek yardım, uluslararası terörizmle savaş faaliyetlerindeki harcamalar için kullanılacak. Filistin'e ayrılan yardım ise Batı Şeria ve Gazze'de insani yardım amacıyla kullanılabilecek ancak bu yardım hiçbir şekilde Yaser Arafat'ın başında olduğu Filistin Yönetimi'nin kullanımına verilmeyecek. 
     Cumhuriyetçi Parti Arizona Milletvekili Jim Kolbe, Temsilciler Meclisi'ndeki konuşmasında, ''Hem Filistin, hem de İsrail'e yardım ayrılması, Amerika'nın her iki tarafa da dengeli bir yaklaşım sergilediğini gösteriyor'' dedi. 
     





</TEXT>
</DOC>
