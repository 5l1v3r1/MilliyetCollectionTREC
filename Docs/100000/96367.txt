<DOC>
<DOCNO> 96367 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/17/son/sonspo14.html </URL>
<DATE> 2002/07/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaş Radu ve Pancu ile 1'er yıllık kiralık anlaşmaya vardı 
</HEADLINE>
<TEXT>

     Beşiktaş, dün İstanbul'a getirdiği ve bugün de sağlık kontrolünden geçirdiği Rumen futbolcular Radu Niculescu ve Daniel Pancu ile anlaşmaya vardı. 
     İki futbolcuyla kulüp binasında görüşen kulüp yönetim kurulu üyesi İbrahim Altınsay, ''Niculescu ve Pancu ile kiralık olarak 1'er yıllık anlaşmaya vardık. İkisi de sözleşme imzaladı. Mukaveleler obsiyonlu olacak. Eğer beğenirsek, sene içinde bu futbolcuların bonservislerini de alabileceğiz'' diye konuştu. 
     Altınsay, Niculescu'nun kulübü National ve Pancu'nun kulübü Rapid Bükreş ile aralarında ufak tefek pürüzler bulunduğunu kaydederek, ''Bu pürüzleri de bu akşam çözeriz. İki futbolcu da yarın başlayacak İsviçre kampımıza katılacaklar'' dedi. 
     Pancu ve Niculescu'nun bu akşam siyah-beyazlıların BJK Nevzat Demir Tesisleri'nde yapacağı idmana katılacakları bildirildi. 
     Bu arada, yöneticilerin National ve Rapid Bükreş ile olan pürüzleri gidermek için Rumen menajer Becali ile görüşecekleri öğrenildi. 
     





</TEXT>
</DOC>
