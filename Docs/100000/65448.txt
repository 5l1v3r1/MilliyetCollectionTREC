<DOC>
<DOCNO> 65448 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/01/son/sontur20.html </URL>
<DATE> 2002/02/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Gürbüz Çapan'ın kardeşi "10 aydır takip ediliyorum" 
</HEADLINE>
<TEXT>

     Esenyurt Belde Belediye Başkanlığı görevinden uzaklaştırılan Gürbüz Çapan'ın da aralarında bulunduğu 42 sanığın yargılandığı davada ifade veren tutuksuz sanık Günay Çapan, kendisinin ve çocuklarının 10 aydır takip edildiğini söyledi. 
     İstanbul 1 No'lu DGM'de görülen ve tutuklu sanık Gürbüz Çapan ile tutuksuz yargılanan 28 sanığın katıldığı duruşmaya, diğer tutuklu sanıklar Zeki Çapan, Çetin Çapan, Davut Gülbeyi, Hamit Gülbeyi, Zekeriya Çelik, Maaruf Ataoğlu, Seyfettin Karahan ve Bedri Altınmakas sonradan getirildi. 
     Duruşmada sorgusu yapılan tutuksuz sanık Günay Çapan, 1978 yılında Almanya'ya giderek işletme okuduğunu, 1984 yılında ise şahıs şirketi kurduğunu belirterek, buradaki yaşantısının, kendisini tanımayan kişilerin hayal gücüyle iddianameye girdiğini savundu. 
     ''Almanya'da vergi kaçırdığı ve sahtekarlık yaptığı'' iddialarını kabul etmeyen Çapan, burada sanayici olarak kendi patenti ile iş yaptığını söyledi. 
     Bu dönemlerde ağabeyi Gürbüz Çapan'ın, belediye başkanı olmadığını vurgulayan Günay Çapan, ''En çok üzüldüğüm şey, kardeşlerimi ve beni çobanlıkla suçlayan iftiracıların soyut iddialarının, bizi kamuoyu önünde vicdanen mahkum etmesidir. Bu ülkede bazı cumhurbaşkanları, başbakanlar çobanlıktan gelmişse ve zararı yoksa, ben ve kardeşlerimi çoban olarak nitelendirerek küçük düşürenleri kınıyorum'' dedi. 
     Çapan, Almanya'da kazandığı paraları Türkiye'de değerlendirdiğini ve çeşitli şirketler kurduğunu anlatarak, mal varlığının kaynağını buna dayandırdı. 
     
     Kardeşim olmasından gurur duyuyorum 
     5'i ABD, 1'i Almanya ortaklığında olmak üzere yurtdışı bağlantılı 
     şirketleri olduğunu hatırlatan Günay Çapan, ''Türkiye'de faaliyetlerimin, kardeşim Dr. Gürbüz Çapan ile hiçbir ortaklığı yoktur. Ama onun kardeşim olmasından gurur duyuyorum'' diye konuştu. 
     İmar yolsuzluğu yaptığı ve sahte fatura düzenleyerek haksız kazanç elde ettiği iddialarını da reddeden Çapan, ''Ağabeyim Gürbüz Çapan'ın, Cumhuriyet gazetesinin gizli finansörü olduğu iddiası doğru değildir. 
     Bir kültür merkezi olarak gördüğüm Cumhuriyet Gazetesi'ne destek olmak, Atatürk ilke ve devrimlerini yaşatmak için gazeteye ortak oldum'' dedi. 
     Çapan, ''banka soymadığını, hortumlamadığını, aksine devamlı Türkiye'nin çıkarlarını koruduğunu'' kaydederek, atfedilen suçların iftira olduğunu söyledi. 
     10 aydır takip edildiğini anlatan Çapan, ''Kimliğini bilmediğim 
     kişiler tarafından hem ben, hem de çocuklarım takip ediliyoruz. Deyim yerindeyse sürekli gözaltındayım. Beni ıstıraptan kurtarın'' diyerek beraatini istedi. Tutuksuz sanık Ayfer Çapan da Gürbüz Çapan'ın eski eşi olması nedeniyle yargılandığını savunarak, suçlamaları reddetti. Diğer sanıklar da ifadelerinde suçlamaları kabul etmediler. Duruşma, mağdurların dinlenilmesi ile devam ediyor. Bu arada, İstanbul DGM'ye gelen bu davanın gıyabi tutuklu sanıkları Esenyurt Belediyesi Meclis üyeleri Ali Aksu ile Hıdır Güler, İstanbul Nöbetçi 1 No'lu DGM Yedek Hakimliği'nde tutukluluklarının vicahiye çevrilmesinin ardından cezaevine gönderildi. 
     






</TEXT>
</DOC>
