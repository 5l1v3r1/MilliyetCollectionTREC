<DOC>
<DOCNO> 99778 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/03/spor/ysenay.html </URL>
<DATE> 2002/08/03/ </DATE>
<TIME>  </TIME>
<AUTHOR> ERDOĞAN ŞENAY  </AUTHOR>
<HEADLINE>
Fenerbahçe hazır gibi 
</HEADLINE>
<TEXT>

     Fenerbahçe, şöhreti ve kalitesi mazide kalmış Kızılyıldız önünde gelecek haftalar adına oldukça hazırlıklı bir takım resmini çizmekteydi. 
     Önce takımın saha yaygınlığını, oyunu sahiplenme, rakibe pres ve tek top oynama ciddiyetini geçmiş sezonlarla kıyaslarsak, dün hayli farklı ve göz alıcıydı doğrusu... Ortega’nın gerilere gelip, top çıkarma ve rakip çıkışları önleme çalışkanlığı da Arjantinli yıldızın yeni forması ve seyircisine büyük cesaret ve ümit veriyordu Yugoslav takımı önündeki kolay imtihanda... Ayrıca Ortega’nın gol bölgelerine ustaca sokuluşları ve top kullanmadaki sihirli maharetleri de Fenerbahçe’nin bu yıl kendi sahasında büyük futbol cambazlıkları seyredeceğini de işaretliyordu sanki... 
     Revivo, şimdiden bir şarkı olmuş Fenerbahçe tribünleri adına adeta... Topu sol ayağına aldığı zaman, bir de karşı kale açısını iyi kestirebilmişse eğer, kestiği topa daha yoldayken "Goool" diyerek ayağa fırlayabilirsiniz... Ayrıca çizgi kenarlarına usulca kayıp, rakip markörünü ustaca uyutması da Revivo’nun çok iyi izlenmesi gereken bir başka özelliği bence... Yani Revivo - Ortega top alış verişleri bu yıl çokça maçta ayağa kaldırır Fenerbahçe tribünlerini. 
     Sol kulvarda Cem Karaca yine bu yılın en akılcı transferi bizce... Takipçiliği, presteki titizliği ve ters kanatlara attığı uzun ve keskin paslar bu oyuncunun sol kulvardaki formayı kimselere bırakmayacağını gösteriyor... Johnson, Fenerbahçe’ye geldiği ilk yıldan beri yeri tartışılmayacak tek adam... Ganalı oyuncunun varlığı Sarı - Lacivertli formada hem defansın, hem hücum düşüncelerinin garanti belgesi demektir bizce... 
     "Yani hiç mi sorun yok Fener’de" diye sorarsanız, geçen sezon başlangıcı adına "çok azalmış" derim ben de... Bir kere Ceyhun’u çizgide oynatmak donanımlı bir orta saha adamını yanlış yere sürgü etmekten hiç farklı değildi dün... Rakiplerin yan top çıkarmalarında, özellikle de kornerlerde ön ve arka direk nöbetçileriyle kadame adamlarının görev dağınıklılığını işaretlemek isterim... Bir de Ümit Özat ile Mustafa Doğan’ın arkasına atılan toplarda çok kimse titriyor tribünlerde... Özetlersek, yedekleri de kaliteli ve sayısı da çokça olan Fener’in kadrosunu son ciddi hazırlık maçında çok olumlu gördüğümüze göre, gelecek hafta Trabzon’a oldukça korkusuz bir şekilde taşınabiliriz demektir. 
     
     



 SPOR 



























</TEXT>
</DOC>
