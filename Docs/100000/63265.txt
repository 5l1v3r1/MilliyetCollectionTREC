<DOC>
<DOCNO> 63265 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/20/son/sondun05.html </URL>
<DATE> 2002/01/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Krizdeki İngiliz sağlık sistemi, hastalarını Türkiye'ye gönderiyor 
</HEADLINE>
<TEXT>

     İngiltere'de ulusal sağlık sistemi, içinde bulunduğu krizi aşabilmek ve bekleme listesini kısaltabilmek için Türkiye, Malta, Yunanistan ve Tunus gibi ülkelere de hasta göndermeyi planlıyor. 
     The Sunday Telegraph Gazetesi, Sağlık Bakanlığı yetkililerinin bazı Akdeniz ülkelerindeki hastanelerden ''indirimli paket fiyat'' alınması için bir aracı firmayla görüşmeler başlattıklarını yazdı. 
     Gazete, geçen ay Yunanistan'a 25 bin hasta gönderilmesiyle ilgili çalışmalar yapıldığının bizzat Sağlık Bakanlığı yetkilileri tarafından açıklandığını anımsattı. 
     Bu açıklama sırasında diğer bazı Akdeniz ülkelerine hasta gönderilmesi seçeneği üzerinde durulduğunu belirten gazete, bu ülkelerin başında Türkiye, Tunus ve Malta'nın geldiğini belirtti. 
     Gazeteye göre, bu ülkeler dışında İsviçre, İsveç, Lüksemburg, Portekiz ve Fransa seçenekleri üzerinde de duruluyor. 
     






</TEXT>
</DOC>
