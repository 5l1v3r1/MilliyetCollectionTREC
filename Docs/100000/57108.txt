<DOC>
<DOCNO> 57108 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/14/siyaset/siy02.html </URL>
<DATE> 2001/12/14/ </DATE>
<TIME>  </TIME>
<AUTHOR>  </AUTHOR>
<HEADLINE>
İşte YÖK’ün demokrasisi 
</HEADLINE>
<TEXT>
13 oy alan hoca ilk sırada 
YÖK’ün Sezer’e sunacağı rektör adayları listesinde, İstanbul Üniversitesi’nde 13 oy alan Prof. Uçak birinci, 1268 oy alan Alemdaroğlu ikinci oldu 
     YILDIZ YAZICIOĞLU Ankara 

     Yüksek Öğretim Genel Kurulu, Cumhurbaşkanı Ahmet Necdet Sezer’in seçimine sunulacak olan 3 kişilik İstanbul Üniversitesi rektör adayları listesinde öğretim üyelerinin tercihlerini dikkate almadı. Üniversitedeki seçimlerde sadece 13 oy almasına karşın Prof. Dr. Dinçer Uçak’ı birinci sıraya yerleştirdi. YÖK, Anadolu Üniversitesi’nde ise seçim sonuçlarına uygun sıralama yaptı. 
     Kurul, YÖK Başkanı Prof. Dr. Kemal Gürüz başkanlığında dün 4 saat süren bir toplantıyla İstanbul ve Anadolu üniversitelerindeki rektör seçimlerini değerlendirdi. 
     Sezer’e sunulacak ilk üç rektör adayının yer alacağı listeleri oluşturan kurul, İstanbul Üniversitesi’nde rektörlük görevini sürdüren ve türban karşıtı uygulamalarıyla tanınan Prof. Dr. Kemal Alemdaroğlu’nu, seçimlerde 1268 oyla birinci olmasına karşın ikinci sıraya yerleştirdi. 
     Öğretim Üyeleri Derneği ve Alemdaroğlu yönetimine muhalif olanlarca desteklenen Prof. Dr. Mesut Parlak’a da, üniversitede 886 oy alarak ikinci olmasına karşın YÖK listesinin son sırası uygun görüldü. 
     Sezer’in atadığı ve Gürüz’e muhalif olarak bilinen kurul üyeleri, Alemdaroğlu aleyhine oy kullandılar. 
     Sezer’in, önüne gelen listede Uçak ile Alemdaroğlu arasında seçim yapması bekleniyor. Kurul, Anadolu Üniversitesi aday listesinde ise seçim sonuçlarına uydu. En çok oyu alan ve halen rektörlük görevini yürüten Prof. Engin Ataç ilk sıraya yerleştirildi. Toplantıda Alemdaroğlu’na muhalif bir üyenin "Onu rektör yapmanız için benim cesedimi çiğnemeniz gerekir" diye konuştuğu öne sürüldü. 
     



 SİYASET 















</TEXT>
</DOC>
