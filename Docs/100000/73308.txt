<DOC>
<DOCNO> 73308 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/18/son/sontur16.html </URL>
<DATE> 2002/03/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Prof. Ercan "İstanbul'da 8 yada daha büyük deprem olmaz" 
</HEADLINE>
<TEXT>

     Jeofizik Kurumu Başkanı İTÜ Maden Fakültesi Jeofizik Mühendisliği Bölümü öğretim üyesi Prof. Dr. Ahmet Ercan, ''deprem üzerine yapılan asılsız açıklamaların durdurulmasını'' isteyerek, ''Ne İstanbul'da ne de Türkiye'de 8 ya da daha büyük bir deprem olmamıştır'' dedi. 
     Prof. Dr. Ercan, yaptığı yazılı açıklamada, ''İstanbul'da depremin ne zaman olacağı'' konusunda yapılmış bir jeofizik araştırma bulunmadığını belirterek, ''Konunun uzmanı olmayan bilim adamlarının, 'İstanbul'da çok büyük bir deprem olacağını, 1-2 milyon kişinin öleceğini' söylemesi ve hatta zaman vermesinin hiçbir bilimsel dayanağı yoktur'' dedi. 
     İstanbul'un, sanıldığı gibi dünya ölçeğinde birinci derece deprem kuşağı içinde olmadığını vurgulayan Prof. Dr. Ercan, ''Ne İstanbul'da ne de Türkiye'de 8 ya da daha büyük bir deprem olmamıştır. Olsa idi birinci derece deprem bölgesi olurdu. Türkiye'deki bütün depremler 8'den daha küçüktür. Kaldı ki, İstanbul toprağının yaklaşık yüzde 65'i 
     depreme çok dayanıklıdır'' şeklinde konuştu. 
     Prof. Dr. Ercan, tarihi yapıların bütün depremlerin ayakta kalmış tanıkları olduğunu da ifade ederek, ''Bu bize İstanbul'da depremin felaket olmadığını göstermektedir. Deprem üzerine yapılan asılsız açıklamalar durdurulmalıdır'' dedi. 
     İstanbul'da binaların kalitesinin iyi olmadığına dikkat çeken Prof. Dr. Ercan, ''Yapılması gereken planlama dahilinde bunların yüzde 8'inin güçlendirilmesi, önemli yapılara deprem sönümleyicileri koymak, kötü yapıları yıkıp yapmak ve araç parkı ile yolları yeraltına almaktır'' dedi. 
     






</TEXT>
</DOC>
