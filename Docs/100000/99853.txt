<DOC>
<DOCNO> 99853 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/03/son/sontur13.html </URL>
<DATE> 2002/08/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Çiller, DYP marşının sözlerini kendisi yazdı... 
</HEADLINE>
<TEXT>

     DYP Genel Başkanı Tansu Çiller, partisinin bir kez daha ''AB'yi kuyudan çekip çıkardığını'' bildirdi. 
     Çiller, sözlerini ünlü piyanist Mehveş Emeç ile birlikte yazdığı, müziği de yine Emeç'e ait olan ''Doğru Yol Marşı''nın Maslak Park Orman'da yapılan tanıtım programına katıldı. 
     Çiller, burada yaptığı konuşmada, Kırat'ın milletin bağrından çıktığını ve her zaman her köklü değişikliğe mührünü bastığını söyledi. 
     Demokrat Parti'nden bu yana değişim denince akla Kırat'ın geldiğini anlatan Çiller, Mehveş Emeç'in de kendilerini çok iyi anladığını ifade etti. 
     Çiller, ''Çünkü bu dava, milletin bağrından çıkan bir davadır. Anadolu'nun, Trakya'nın, ailenin ve ailenin geleceği için herkesi kucaklayan bir dava. Çünkü bu dava, zor zamanlarda herkes kaçtığında 'biz buradayız' diyen bir davadır'' diye konuştu. 
     Kırat'ın bugün her zamankinden daha fazla inançlı olduğunu vurgulayan Çiller, ''Her hizmetin altında, Türkiye'de demokrasi adına ne varsa, çeşmesinde, barajında, akarsuyunda, yolun altında hep Kırat'ın mührü vardır'' dedi. 
     Konuşmasında kadınlar ile gençlere de seslenen Çiller, şunları söyledi 
     ''Ailenizin geleceği için tutunuz elimi ki Kırat şahlansın. Kırat şahlandıkça, her zaman kaderi bir olmuştur Türkiye ile. Ne zaman Kırat şahlansa Türkiye şahlanmıştır, milletimiz şahlanmıştır. Onun için bir kez daha hep birlikte, inançla, ileriye bakarak diyoruz ki, şahlansın Türkiyem.'' DYP'lilerden Türkiye'nin her yanına koşarak milleti kucaklamalarını da isteyen Tansu Çiller, ''Türkiye'nin kurtuluşu sizin, Kırat'ın elinde. Çare birlikte, çözüm DYP'de'' dedi. 
     Mehveş Emeç de, 2 aylık bir çalışma sonucu hazırlanan marşın DYP'ye yakıştığını ifade ederek, bunun Türkiye'yi ''şahlandırmasını'' diledi. 
     Konuşmasından sonra Çiller, yanına aldığı partili gençler ve çocuklarla birlikte marşı söyledi. 
     ''Oy Doğruyol, Doğruyol Sensiz bu iş olmuyor, Millet bekler Çiller'i Haydi Türkiyem ileri'' dizeleriyle başlayan ve seçim kampanyasında kullanılacağı belirtilen ''Doğru Yol Marşı''nda, ''Oy Doğruyol, Doğruyol Sensiz bu iş olmuyor Hep adalet, iş, aş ver Haydi Çiller ana gel'' deniliyor. 
     Öte yandan DYP İstanbul İl Başkanı Süleyman Soylu, seçim kampanyalarında ayrıca, ''Bir Başkadır Benim Memleketim'' adlı şarkıyı partilerine uyarlanmış şekilde kullanacaklarını bildirdi. 
     
     SORULARI YANITLADI... 
     Bu arada basın mensuplarının sorularını yanıtlayan DYP Genel Başkanı Çiller, AB Uyum Yasa Teklifi'nin TBMM'de kabul edilmesini nasıl değerlendirdiğine ilişkin bir soru üzerine, ''DYP, bir kez daha AB'yi kuyudan çekip çıkardı'' diye konuştu. 
     ''MHP'nin idam konusundaki tavrı, sizi seçimde zorlar mı '' şeklindeki soruya ise Çiller, ''3.5 yıldır neredeydiler Defalarca söylemiştik bunu, defalarca...'' karşılığını verdi. 
     





</TEXT>
</DOC>
