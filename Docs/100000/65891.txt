<DOC>
<DOCNO> 65891 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/04/son/sontur05.html </URL>
<DATE> 2002/02/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Kemal Derviş "Artık krizi aştığımızı söyleyebiliriz" 
</HEADLINE>
<TEXT>

     Ekonomiden sorumlu Devlet Bakanı Kemal Derviş, ''Türk ekonomisinin ekim ayından sonra en kötü dönemi geride bıraktığını ve bunda yapılan reformların büyük rol oynadığını'' söyledi. Bakan Derviş, ''Artık krizi aştığımızı söyleyebiliriz'' diye konuştu. 
     Dışişleri Bakanı İsmail Cem ise ''Türkiye'de seçim havası bulunmadığını'' belirttikten sonra, ''önümüzdeki 2 yıl içinde Baku-Ceyhan boru hattının gerçekleşmesi konusunda ciddi ilerlemeler kaydedilir, AB de Türkiye'ye tam üyelik müzakereleri için bir tarih verirse, yabancı yatırımcıların Türkiye'ye çok daha fazla ilgi duyacaklarını, bunun da halen iş başında bulunan koalisyonun yeni bir seçimden başarıyla çıkma şansını arttıracağını'' ifade etti. 
     Türkiye, New York'ta devam etmekte olan Dünya Ekonomik Forumu'nda ekonomik ve siyasal genel görünümü açısından masaya yatırıldı. Bu amaçla pazar gecesi Waldorf Astoria otelinde düzenlenen ''Türkiye'nin Görünümü'' konulu yemekli toplantıya 40 dolayında Türk işadamı ile 30'dan fazla yabancı yatırımcı katıldı. Toplantıda Dışişleri Bakanı 
     İsmail Cem Türk dış politikası, Kemal Derviş ise ekonomiyle ilgili konularda bilgi verdiler. 
     
     Özel sektör de kendini reforme etsin 
     Konuşmasında ''Türkiye'nin sık sık Arjantin'le kıyaslandığını'' hatırlatan ve ''yapılan yardımların Türkiye'nin stratejik konumundan kaynaklandığının söylendiğine'' dikkat çeken Bakan Kemal Derviş, ''Türkiye'nin stratejik önemi olduğu dogrudur ama bunun kadar önemli bir diğer husus da Türkiye'nin içerde uyguladığı programın inandırıcı ve ciddi bir program olmasıdır'' dedi. 
     ''Önümüzdeki yıl yüzde 3-4'lük bir ekonomik büyümenin mümkün görüldüğünü'' kaydeden Derviş, ''Bunun Türkiye gibi bir ülke için yeterli sayılamayacağını ve arttırılmasına çalışacaklarını'' belirtti. 
     ''Kamu sektörünün gerekli reformları yaptığını'' hatırlatan Bakan, ''özel sektörün de kendisini reforme etmesi zamanının geldiğine inanıyorum'' dedi. 
     
     Türkiye önemli gelişmelerin merkezinde 
     Dışişleri Bakanı İsmail Cem de, ''Türkiye'nin çok önemli gelişmelerin merkezinde yer aldığına'' değindiği konuşmasında, ''Orta Asya'yı batıya bağlayan petrol yollarının Türkiye üzerinden geçtiğini, terörle mücadele konusunda uzmanlaşmış olması nedeniyle de Batılılar'ın Türkiye'nin görüşlerine değer verdiklerini'' kaydetti. 
     ''AB ile ilişkilerimizi ileri götürmeye verdiğimiz önemi'' de vurgulayan Bakan Cem, ''Türkiye'nin mücadele ettiği terör örgütlerinin henüz AB terör listesinde yer almamasını'' eleştirdi. Bakan Cem Kıbrıs'ta çözüm için çaba gösterdiğimizi, ayrıca Rusya dahil tüm komşularımızla iyi ilişkiler geliştirmeye önem verdiğimizi de söyledi. 
     
     Türkiye'de gördüklerimden çok etkilendim 
     Toplantıya katılan ABD Hazine Müsteşarı John Taylor ise ''Türkiye'de gerçekleştirilen reformların çok etkileyici olduğunu'' vurguladıktan sonra ''Türkiye'de gördüklerimden çok etkilendim'' diye konuştu. 
     Özelleştirme çabalarına hız verilmesi tavsiyesinde de bulunan Amerikalı Müsteşar, ''bu sayede daha fazla yabancı yatırımcının Türkiye'ye çekileceğine'' işaret etti. Taylor, ''Türkiye'nin daha iyi bir vergi yasasına ihtiyacı bulunduğunun'' da altını çizdi. 
     Merkez Bankası Başkanı Süreyya Serdengeçti de yaptığı konuşmada ''2002 yılı içinde enflasyonun yüzde 35'lerde tutulacağını, ancak 3 yıl sonunda tek rakamlı düzeye indirileceğini'' öne sürdü. 
     Toplantıyı yöneten Prof. Victor Halberstadt ise kapanış konuşmasında, ''Türkiye'nin iyi bir rüzgar yakaladığını'' vurguladı ve ''Türkiye'ye çok gelir giderim hiç bu kadar iyimser bir hava görmedim'' dedi. 
     ''Türkiye'nin Görünümü'' konulu toplantıya yabancı yatırımcı, uzman ve işadamının yanı sıra AK Parti enel Recep Başkanı Tayyip Erdoğan, DSP Adana Milletvekili Tayyibe Gülek ve çok sayıda Türk işadamı da katıldı. 
     






</TEXT>
</DOC>
