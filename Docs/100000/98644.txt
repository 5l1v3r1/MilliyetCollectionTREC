<DOC>
<DOCNO> 98644 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/29/son/sondun11.html </URL>
<DATE> 2002/07/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Focus dergisi, Cem Özdemir'in politikada çekilmesini yorumladı... 
</HEADLINE>
<TEXT>

     Alman Focus dergisi, Birlik 90 Yeşiller Partisi Federal Meclis milletvekili Cem Özdemir'in politikadan çekilme kararına geniş yer verdi. 
     Dergide, ''Dışarı atıldı'' başlığıyla verilen haberde, halkla ilişkiler danışmanı Moritz Hunzinger'den vergi borçlarını ödemek amacıyla düşük faizle özel kredi alan Özdemir'in, politikadan çekilme kararının, genel seçimler öncesinde partisine de zarar verdiği belirtildi. 
     Özdemir'in, bazı havayolu şirketleri tarafından milletvekillerine iş uçuşları için verilen bedava uçuş hakkından 27 Aralık 2001 ve 6 Temmuz 2002 tarihleri arasında kız arkadaşı Pia Castro ile arkadaşı Ali Haydar Berkpınar'ı yararlandırdığı kaydedildi. 
     Özdemir'e duyulan güvenin ülke çapında büyük ölçüde sarsıldığı ifade edilen haberde, çok sayıda öfkeli vatandaşın Özdemir'in özel internet sayfasına e-mail gönderdiği de belirtildi. 
     Dışişleri Bakanı Joschka Fischer'in, Hunzinger'den son olarak 1996 yılında bağış kabul ettiği, durumunun Özdemir'e göre daha rahat olduğu ifade edilen haberde, Birlik 90 Yeşiller Partisi Federal Meclis Grubu başkanı Rezzo Schlauch'un, Özdemir'in Hunzinger'den kredi aldığını 2 yıldan bu yana bildiği ve bu parayı topluca geri ödemesi için Özdemir'e öneride bulunduğu bildirildi. 
     Almanya eski Savunma Bakanı Rudolf Scharping de, Hunzinger'den özel bir hesaba bağış kabul ettiğinin ortaya çıkmasından sonra Başbakan Gerhard Schröder tarafından görevden alınmıştı. 
     





</TEXT>
</DOC>
