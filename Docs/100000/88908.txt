<DOC>
<DOCNO> 88908 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/10/guncel/agun.html </URL>
<DATE> 2002/06/10/ </DATE>
<TIME>  </TIME>
<AUTHOR>  </AUTHOR>
<HEADLINE>
İstanbul’da kuduz alarmı 
</HEADLINE>
<TEXT>

Havaların ısınmasıyla İstanbul’daki kuduz vakaları da arttı. Hastanelerde her gün 10-15 kişiye kuduz aşısı yapılıyor... 
     AYŞEGÜL AYDOĞAN İstanbul 

     Yaz mevsimiyle beraber köpek ısırma vakaları da artmaya başladı. En çok kuduz aşısının yapıldığı Haseki ve SSK Okmeydanı hastanelerinde bir günde yapılan aşı sayısı 15 - 20’den aşağıya düşmüyor. İstanbul’da Beykoz, Şile, Maltepe ve Pendik bölgelerinde kuduz vakalarının daha yoğun görüldüğüne dikkat çeken İl Sağlık Müdürü Osman Karaaslan, "Başta Haseki Hastanesi Kuduz Tedavi Merkezi olmak üzere pekçok devlet hastanesinde sosyal güvencesi olmayanlara ücretsiz aşı yapılıyor" dedi. 
     
     Eczanelerde 50 milyon TL 
     Kuduz aşısı eczanelerde yaklaşık 50 milyon liraya satılıyor. Özel hastaneler ise hastaya dışarıdan aşı aldırıp yapıyor. Takibin gerektiği durumlarda hasta, devlet hastanelerine yönlendiriliyor. Gerektiğinde, özellikle başa yakın ısırıklarda, aşının yanısıra serum da uygulanıyor. Haseki Hastanesi yetkilileri, kendilerine başvuranların bazı günler 30 - 40 kişiye ulaştığını belirtiyor. 
     

</TEXT>
</DOC>
