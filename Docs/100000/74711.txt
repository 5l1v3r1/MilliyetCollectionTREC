<DOC>
<DOCNO> 74711 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/26/son/sonspo01.html </URL>
<DATE> 2002/03/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Yılmaz ''Fenerliler'in pankart tepkisi yumuşak ve demokratikti'' 
</HEADLINE>
<TEXT>

     Devlet Bakanı ve Başbakan Yardımcısı Mesut Yılmaz, Fenerbahçeli taraftarların geçen hafta tribünlerde açtığı ''Mesut Bey Sandıkta Görüşürüz'' yazılı pankartta, kendisini rahatsız edecek hiçbir unsur görmediğini belirterek, ''Çok yumuşak ve demokratik bir tepkiydi hiç kızmadım'' dedi. 
     Mesut Yılmaz, bu gece CNN Türk Televizyonu'nda yayınlanan Fun Club programına katılarak, futbolla ilgili soruları yanıtladı. 
     Fenerbahçeli taraftarların kendisiyle ilgili açtıkları pankarttan daha sonra haberinin olduğunu belirten Yılmaz, ''Pankartla ilgili olarak Aziz Yıldırım, beni aradı ve kulüp yönetiminin üzgün olduğunu söyledi'' diye konuştu. 
     Kulüp tercihlerinin siyasal tercihler üzerinde etkisi olduğuna inanmadığını ve bunların ayrı şeyler olduğunu vurgulayan Yılmaz, siyasi alanlarda aleyhine daha sert pankartlar açıldığını ve bunlara hiç müdahale etmediğini, kendisi de statda olsa bu pankarta müdahale ettirmeyeceğini bildirdi. 
     Yılmaz, bu konuda şunları kaydetti 
     ''Galatasaray'ın Trabzonspor ile yapacağı maçın ertelenmesi kararının, benim siyasi baskımla verildiği sanılarak bu pankart açılmış olabilir. Ben Futbol Federasyonu'nun özerk bir kuruluş olmasına önayak olan kişilerden biriyim ve bunun doğru olduğuna inanıyorum. Siyasilerin de federasyonun yetkisine girecek işlere burunlarını sokmamaları gerektiğini düşünüyorum. Ben şimdiye kadar böyle bir olaya sebebiyet vermedim. Böyle olduğu halde bazıları tersini düşünüyor.'' Yılmaz, kendisinin de federasyon başkası olması durumunda Trabzonspor-Galatasaray maçının ertelenmesi yönünde karar alacağını vurgulayarak, ''Trabzonspor maçını oynansaydı ve sakatlıklar ortaya çıksaydı Galatasaray, Barcelona karşısına daha kötü durumda çıkacaktı. 
     Rakiplerimiz maçlarını erteletmiyor ama onların kadroları bir hayli geniş'' dedi. 
     
     "Federasyon kimseyi kendine karıştırmasın" 

     Futbol Federasyonu'nun özerk yapısı nedeniyle hiçkimseyi kendisine karıştırmama durumunda olduğunu ifade eden Yılmaz, sözlerini şöyle sürdürdü 
     ''Bana bazı takımlar konusunda destek talebi gelse de dikkate almayıp federasyona iletmedim. Kulüplerden genel talepler gelirse onlarla ilgilenirim. Ben bugüne kadar ne Galatasaray ne Rizespor için talepte bulunmadım. Ayrıca Rizespor-Galatasaray maçlarının berabere bitmesini isterim. Maça gittiğimde de siyasi kimliğim kapıda kalır maçları taraftar gibi izlemek isterim. O nedenle eğer bir konuğum yoksa şeref tribününe gitmem normal tribünden izlerim.'' Yılmaz, Ankara'da mecliste ve diğer devlet toplantılarında futbolun arasıra günmede geldiğini ve konuşulduğunu özellikle de önemli maçların meclisin çalışmalarını etkilediğine değinirken, Türk Silahlı Kuvvetleri'nde komutanların çoğunun Fenerbahçeli olduğunu, onlarla zaman zaman futbol sohbetleri yaptıklarını kaydetti. 
     Eskiden Fenerbahçe taraftarlarının fazla olduğunu, yeni kuşağın yüzde 90'ının ise aldığı başarılar nedeniyle Galatasaraylı olduğunu gözlediğini vurgulayan Yılmaz, Galatasaray ve Türk futbolunun başarısında merhum Cumhurbaşkanı Özal ve ANAP'ın katkısı olduğuna da değindi. 
     Yılmaz, ''Eski yıllarda kulüp ve milli takım olarak Avrupa'da yaptığımız maçlardan hep boynu bükük ayrılıyorduk. Ben de alınan bu kötü sonuçları içime sindiremiyordum. 1980'lere kadar futbolumuzda hep geçici ve tesadüfi başarılar elde edildi. Ancak daha sonra sorunları merhum Turgut Özal ve ANAP iyi gördü ve birçok çim saha ve tesisler yapıldı, başarılı futbolcular yetişti. Galatasaray'ın bu başarısının temelinde Jupp Derwall'in, ardından Mustafa Denizli ve Fatih Terim gibi teknik adamların büyük katkısı vardır. Ayrıca kombiyo rejimindeki değişikliğinin de yabancıların Türkiye'ye gelmesi açısından büyük faydası oldu'' diye konuştu. 
     
     "Galatasaray AB'ye çoktan girdi" 

     Galatasaray'ın elde ettiği başarılarla Türkiye'nin milyarlarca dolar verse yaptıramayacağı propagandayı dünyada gerçekleştirdiğini vurgulayan Yılmaz, ''Galatasaray, UEFA Kupası şampiyonu olmadan AB'ye girmişti. Çünkü Türkiye'nin haritada yerini bilmeyen yabancılar Galatasaray'ı tanıyorlardı'' dedi. 
     Yılmaz, Roma-Galatasaray maçında çıkan olaylarla ilgili olarak da verdiği cezalarda UEFA'nın dürüst davrandığını, İtalyan polisinin ise çok kötü bir sınav verdiğini belirterek, ''İtalyanlar hem çok kötü bir ceza aldılar hem kupadan elendiler'' diye konuştu. 
     Galatasaray Teknik Direktörü Mircea Lucescu ile de iyi bir dostluğu bulunduğunu ifade eden Yılmaz, kendisiyle telefonda ve yüzyüze görüştüklerini ve daha çok Lucescu'nun kendisini aradığını söyledi. 
     Yılmaz, Fatih Terim'le de dost olduklarını belirterek, ''Milan, bu sezon Terim'e büyük bir haksızlık yaptı. Çok sabırsız ve tahammülsüz davrandılar ve hiçbir tölerans göstermediler. Terim, İtalya'da her takımda başarılı olur. Terim ve Lucescu, birbirlerini tamamlayıcıdır. 
     İkisinin karşılaştırılması yanlış'' diye konuştu. 
     Fatih Akyel'in Fenerbahçe'ye transferi konusunda gelen talep üzerine Galatasaray kulübünü arayarak temasta bulunduğunu ifade ederek, Galatasaraylı milli futbolcu Hasan Şaş'la ilgili değerlendirmesinde ise ''Türkiye'de onun yeteğinde çok az futbolcu var. Ancak kollektif futbol konusunda daha yolkatetmesi gerekiyor'' ifadesini kullandı. 
     ''Kimse siyaseti futbola sokmaya çalışmasın ve futbol, birtakım ilkel duyguların kamufle edildiği alan olmasın'' diyen Mesut Yılmaz, ligdeki son durumla ilgili olarak da şu yorumu yaptı 
     ''3 ay önce Beşiktaş şampiyon olur demiştim. Ama onlar yakaladıkları trendi sürdüremediler. Şu anda Galatasaray lider ama Fenerbahçe ve Beşiktaş da iyi durumda. Galatasaray'da bir yönetim değişikliği oldu. Onlar da gerekli tedbirleri alıp takımdaki eksikler tamamlanırsa ve Avrupa şokunu atlatırlarsa 3 takım son haftaya kadar şampiyonluk yarışını sürdürür.'' 
     






</TEXT>
</DOC>
