<DOC>
<DOCNO> 70280 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/01/son/sontur09.html </URL>
<DATE> 2002/03/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Alman turistin bu yıl da tercihi Türkiye 
</HEADLINE>
<TEXT>

     Alman turistin her yıl olduğu gibi bu yıl da tercihinin yine Türkiye olacağı belirtildi. 
     Öger Tur Danışmanı Hüseyin Baraner, Alman Araştırma Merkezi BAT tarafından yapılan araştırmada, bu yıl Almanların yüzde 24'ünün tatile çıkmayı düşünmediğini, tatile çıkmak isteyenlerin yüzde 15'inin İspanya, yüzde 8'inin İtalya, yüzde 7'sinin Avusturya, yüzde 6'sının Türkiye, yüzde 4'ünün Yunanistan, yüzde 3'ünün ise Fransa'ya gideceğinin, yüzde 29'unun ise tatile çıkıp çıkmama konusunda henüz karar vermediğinin belirlendiğini kaydetti. 
     
     40 milyon Alman tatil yapacak 

     Baraner, araştırma sonuçlarına göre, 40 milyon Almanın bu yıl tatile çıkmayı şimdiden planlandığının anlaşıldığını belirterek, şunları söyledi 
     ''Bu yıl 40 milyon Alman turist, yurt dışında tatil yapacak. 18 milyon Alman ise tatile çıkıp çıkmama konusunda kararsız. Bu kararsızların büyük bölümü tatilini Türkiye'de geçirmeye karar verecektir. Türkiye'nin yüzde 6 olan payı yüzde 8'e yükselecektir. 
     Özellikle Mart ayında Türkiye'nin Almanya'da başlatacağı reklamlar çok etkili olacaktır. Türkiye'ye 2002 yılı içinde 12 milyon turist gelecektir. Bunun 3 milyonunu Almanlar teşkil edecektir.'' 
     
     Euro'ya geçiş etkiledi 

     ABD'de geçen yıl meydana gelen terör olayı sonrası uçağa binme korkusunun Almanya'da aşıldığına dikkati çeken Baraner, Almanya'nın euro'ya geçmesinin Avrupa'da suni kriz yarattığını söyledi. Birçok Avrupalının, sadece euro'dan dolayı daha fazla para ödediğine inandığını ifade eden Baraner, ''Bu yüzden tatil için çekimserler. 
     Ancak Nisan ayından itibaren satışlar başlayacak'' diye konuştu. 
     
     Alman turist son dakikayı bekleyecek 

     Hüseyin Baraner, Nisan ayından itibaren özellikle İspanya, Tunus ve Mısır'ın Avrupa piyasalarında ''Last Minute'' satış kampanyasına başlayacaklarına dikkati çekerek, şöyle konuştu 
     ''Turizmde özellikle Nisan, Mayıs ve Haziran aylarında kıyasıya bir rekabet yaşanacak. Türkiye buna hazırlıklı olmalı. Ancak Türkiye turizmde, eskisine oranla çok güçlü. Bu yıl turizmde en başarılı ülkelerden biri Türkiye olacak. 
     Almanlara yönelik satışlar kısa vadeli olacak. Almanlar eskiden olduğu gibi aylar öncesinde rezervasyon yaptırmıyorlar. Tatil için son dakikayı bekliyor. Bundan kimse tedirgin olmamalı. Türkiye, bu yıl çok iyi bir sezon geçirecek. Bunda en büyük etken Türk kökenli tur operatörleri ile Türk uçak şirketleridir. Bunların önemi bu yıl daha çok ön plana çıkacaktır.'' 
     






</TEXT>
</DOC>
