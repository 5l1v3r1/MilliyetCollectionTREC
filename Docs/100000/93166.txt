<DOC>
<DOCNO> 93166 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/01/son/sonspo20.html </URL>
<DATE> 2002/07/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Fatih Akyel, Milli Takım'da en fazla top kapan futbolcu oldu 
</HEADLINE>
<TEXT>

     17. Dünya Kupası finallerinde 3. olarak büyük bir başarıya imza atan A milliler, kupa sonrasında yapılan takım ve bireysel istatistiklerde de ön plana çıktı. Ay yıldızlı ekip takım istatistiklerinde genelde 3. sırada, ev sahibi ülkelerden Güney Kore de tüm istatistiklerde ilk sırada yer aldı. 
     Türkiye, kupada yaptığı toplam 7 maçta, kaptığı 355 topla bu dalda ilk sırada yer aldı. Ev sahibi ülkelerden ve büyük bir sürpriz yaparak 4. olan Güney Kore, 356 adet top kaptırmayla ilk sırada bulunurken, bu 
     ülkeyi 318 ile Brezilya ve 309 ile de A Milli Takım izledi. 
     -PASLAR- Milliler, Güney Kore'nin 2 bin 348 kısa pasla birinci durumda bulunduğu kategoride, yaptıkları 2 bin 247 kısa pasla ev sahibi ülkeyi izledi. 
     Uzun pasta Almanya'nın 903 ile ilk sırada bulunduğu dalda, Güney Kore 894 ile ikinci ve Türkiye de 846 pasla da üçüncü sırada kendilerine yer buldu. 
     -MAÇ BAŞINA GOLLER- Türk Milli Takımı, yaptığı toplam 7 maçta rakip ağları 10 kez havalandırırken, yakaladığı 1.43'lük gol ortalamasıyla da 10. sırada yer aldı. İlk sıradaki Brezilya 2.57 ve 2. durumdaki Almanya ile İspanya'nın ise 2 gol ortalamaları bulunuyor. 
     Suudi Arabistan, finallerde Almanya karşısında en farklı yenilgiyi 8-0 ile alırken, maç başına en çok golü kalesinde gören ekip oldu. 
     Suudiler, toplam 12 gol yerken, maç başına 4 gol ortalamasıyla şampiyonayı tamamladı. 
     Kupanın finalinde, Brezilya'ya 2-0 yitiren Alman Milli Takımı, 0.43 ile maç başına en az gol yiyen ekip oldu. A Milli Takım, bu 
     kategoride filelerinde gördüğü 6 gol ve 0.86'lik ortalamayla 7. sırada yer aldı. -KÖŞE ATIŞLARI- Ev sahibi ülkelerden Güney Kore kullandığı köşe atışıyla bu kategoride ilk sırada bulunurken, Türkiye 39 ile üçüncü durumda kaldı. -FAULLER- En çok faul yapılan takımlar arasında finalde Brezilya'ya yitiren Almanya 138 ile ilk sırada. Bu ülkeyi, ev sahibi ülkelerden Güney Kore 125 ikinci ve Türkiye 115 üçüncü olarak izledi. Türk Milli Takımı, yaptığı 119 faulle de en çok faul yapan takımlar arasında 3. sırada kendisine yer buldu. -BİREYSEL İSTATİSTİKLER- Kupanın ev sahibi ülkelerinden Güney Kore'de, Moon Jae Lee ve Chong Gug Song, 687 dakikayla kupada en fazla sahada kalan ilk sıradaki futbolcular oldu. Güney Kore'nin 1 maçı altın golle, 1 maçı da penaltı atışlarıyla sonuçlandı. Milli Takımlar Teknik Direktörü Şenol Güneş'in, Dünya Kupası finallerindeki tüm maçlarda yer verdiği Fatih Akyel, sahada kaldığı 634 dakikayla ev sahibi oyuncuları 2. olarak izledi. -TOP KAPTIRMA- Bu kategoride, 59 kez topu rakibe kaptıran A Milli Takım futbolcularından Hasan Şaş ile Yıldıray Baştürk kupa klasmanında 2. sırada yer aldılar. Kupada büyük bir başarıya imza atan Güney Kore'de futbolcular, istatistiklerde genelde ilk sıralarda yer aldı. Bu istatistikte, ev sahibi ülkeden Hyeon Ki Seol, 79 kez kaptırdığı topla ilk durumda. -ASİSTLER- Kupanın finalinde Brezilya'ya yenilen Almanya'da, orta alan oyuncusu Michael Ballack, yaptığı 4 asistle bu kategoride birinciliği elde etti. Türk Milli Takımı'ndan Hasan Şaş da bu dalda attığı 2 gol pasıyla 6. oldu. -OFSAYT- Türkiye'nin çeyrek finalde ''Altın gol'' ile kupanın dışında bıraktığı Afrika temsilcisi Senegal'de El Hadji Diouf, 16 kez ofsayta düşerken, A Milli Takım'ın golcüsü Hakan Şükür, 6 kez ofsaytta kalarak, 7. sırada yer aldı. -SERBEST VURUŞLAR- Ev sahibi ülkelerden Güney Kore'ye ''Altın gol'' ile boyun eğen İtalya'da Francesco Totti, kullandığı 11 serbest vuruşla bu kategoride ilk sırada kendisine yer buldu. Türk Milli Takımı'nın genç futbolcusu Emre Belözoğlu da 4 kez kullandığı serbest atışla bu dalda 11. sırada. -TOP KAPMA- Güney Koreli Chang Gug Song 57 ile en fazla top kapan futbolcu oldu. Milli futbolculardan Fatih Akyel 48 top kapmayla 6., Tugay 44 ile 8., Emre Belözoğlu 40 ile 11. ve Ergün 39 ile 12. sırada yer aldı. 
     





</TEXT>
</DOC>
