<DOC>
<DOCNO> 67329 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/13/ekonomi/eko02.html </URL>
<DATE> 2002/02/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Bankacı çiftçi olacak 
</HEADLINE>
<TEXT>

Önal Başka kurumlara atanacak 16 bin bankacının çoğu ziraat mühendisi. Bunları Tarım Bakanlığı’na göndereceğiz 
     ANKARA Milliyet 

     Devlet Personel Başkanlığı’ndan sorumlu Devlet Bakanı Recep Önal, temmuz ayına kadar diğer kamu kurumlarına nakli yapılacak 16 bin kamu bankası personelinin atamalarında aile bütünlüğüne özen gösterdiklerini belirtti. 
     Personel yerleştirme ve nakil işlemleri konusunda bir basın toplantısı düzenleyen Önal, banka çalışanları arasında en çok ziraat mühendislerinin bulunduğunu söyledi. Bu mühendislerin kendi alanlarında çalışmadığını ifade eden Önal, "Elektrik ve makine mühendislerinden büyük bir talep var. Bunları Bayındırlık ve Köy Hizmetleri’ne gönderme imkanı var. Ziraat mühendislerini de Tarım Bakanlığı’na göndermek zorundayız" dedi. 
     Kamu bankalarından 2002 Temmuz’una kadar, personel nakil planının aylara göre dağılımının yapıldığına işaret eden Önal, genelde Ziraat Bankası’ndan 12 bin, Halk Bankası’ndan da 4 bin olmak üzere personel nakli yapılacağını vurguladı. Önal, atandığı kurumda göreve başlamayan personel hakkında, 557 sayılı kanunun 62 ve 63. maddelerinin uygulanacağını ve bunların atamalarının iptal edilerek, memuriyetten çekilme işlemi yapılacağını belirtti. 
     İlgili bankaların yönetim kurulunca Devlet Personel Başkanlığı’na bildirilecek personelin naklinde, 45 gün içerisinde başka kamu kuruluşlarına atama teklifinin yapılacağını kaydeden Önal, bu kuruluşların da beş gün içerisinde personelin atamasını gerçekleştireceğini bildirdi. Önal, Ziraat ve Halk Bankası’ndan 2001 yılında 1606, 2002 yılında da 36 olmak üzere, toplam 1642 personelin atamasının yapıldığını hatırlattı. 
     
     Atıl personel çıkarılacak 
     Atıl personel için yeni bir bildirim çalışması yapıldığına da değinen Önal, KİT’lerin üç ayda bir personel durumlarını bildireceklerini söyledi. Önal, personel azaltılması çalışmalarının yoğunlukla KİT’lerdeki atıl personelle ilgili olduğunu vurguladı. 
     Boş kadroların iptaline ilişkin Maliye Bakanı Sümer Oral, Devlet Bakanı Faruk Bal ve kendisinden oluşan bir komisyon kurulduğunu hatırlatan Önal, "Teknik komite verimlilik ile ilgili çalışmalar yürütüyor. Konu ayrıca Dünya Bankası ile de ilgilidir" dedi. Önal, teknik komitenin yapacağı çalışmanın, bakanlardan oluşan komisyona gelerek değerlendirileceğini kaydetti. 
     
Sonbahara kadar yeni sınav yok      Bakan Önal, memur alımına dönük yeni bir sınav yapılıp yapılmayacağını ilişkin soruya karşılık, temmuza kadar hiç personel almama düşüncesinde olduklarını bildirdi. Yeni bir sınav için çalışmaları olmadığını, ancak mevzuat ve hukuk açısından bir çalışmaları olacağını ifade eden Önal, en geç sonbaharda bir sınav yapabileceklerini vurguladı. 
     
Hemşirelik ve anestezide açık      Beşinci dönem merkezi yerleştirme öncesinde, atanan personel sayısının 70 bin olduğunu belirten Bakan Önal, işe yerleştirilenlerinin 51 bin 774 olduğunu söyledi. Önal, nakledilen personel sayısının ise 15 bin 950 olduğunu belirtti. Önal, hemşirelik, diş protezi ve anestezi konusunda personel açığı bulunduğuna da dikkati çekti. 
     



 EKONOMİ 
























</TEXT>
</DOC>
