<DOC>
<DOCNO> 56691 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/11/son/sontur25.html </URL>
<DATE> 2001/12/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Evde yalnız bırakılan çocuk alevler arasında kaldı... 
</HEADLINE>
<TEXT>

     Zeytinburnu'nda bir evde çıkan yangında evde yalnız bırakıldıkları belirtilen 2 kardeşten biri öldü, diğeri ağır yaralandı. 
     Seyit Nizam Mahallesi G-33 Sokak üzerindeki 5 katlı binanın bodrum katında Cengiz Doluyurt'a ait dairede öğle saatlerinde yangın çıktı. 
     Yangın kısa sürede büyürken, o sırada aynı binada başka bir dairede misafirlikte olan Sonay Doluyurt, 5 yaşındaki oğlu Sıddık ile 3 yaşındaki Tayfun'un içeride olduklarını bildirdi. 
     Yangın nedeniyle kapıdan içeri giremeyen vatandaşlar, camlardaki demir parmaklıkları çıkararak çocukları kurtarmak için çeşitli yollara başvurdular. 
     Demir parmaklıklar, otomobile bağlanan bir halatla çekilerek sökülürken, olay yerine gelen itfaiye görevlileri de içeri girerek her iki çocuğu da yaralı olarak dışarı çıkardı. 
     Ağır şekilde yandığı öğrenilen Sıddık Doluyurt, hastaneye kaldırılırken yolda öldü. El ve ayaklarında yanıklar olan Tayfun Doluyurt ise Cerrahpaşa Tıp Fakültesi Hastanesi'nde tedavi altına alındı. 
     Bu arada, itfaiyenin çalışmalarıyla söndürülen yangın sonucu daire içinde hasar oluştu. 
     Zeytinburnu İtfaiye grubundan bir yetkili, yangını söndürdükten sonra içeriye girdiklerinde ocak üzerinde bir yemek tenceresi bulunduğunu gördüklerini, sobanın da yanar vaziyette olduğunu kaydetti. 
     






</TEXT>
</DOC>
