<DOC>
<DOCNO> 99982 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/04/son/sontur06.html </URL>
<DATE> 2002/08/04/ </DATE>
<TIME>  </TIME>
<AUTHOR>  </AUTHOR>
<HEADLINE>
"Hastayım" deyip para toplayan genç, iğneyi görünce kaçtı... 
</HEADLINE>
<TEXT>

     Bolu'da sahte epilepsi Sara raporunu gösterip vatandaşları dolandıran genç, polis tarafından hastaneye götürülüp iğne yapılması istenince ''Ben hasta değilim'' diyerek, itirafta bulundu. 
     112 Acil Yardım ekipleri bir ihbar üzerine kalıcı konut alanında bayıldığı belirtilen Mehmet Kalkan'ı 24 , ambulansla hastaneye getirdi. Müşahade altına alınan Mehmet Kalkan'ı, 112 Acil Yardım ekibinde görevli Dr. Yusuf Çakır, 
     tanıdı ve bu kişinin her gün 4-5 defa bayılma numarası yaptığını söyledi, Bunun üzerine hastane polisi, şahsın cebinde bulunan sağlık raporlarını Dr. Yusuf Çakır'a verdi. Ankara Numune Hastanesi'nden 1999 yılında alındığı belirtilen raporda, şahsın epilepsi hastası olduğu belirtilerek, ''Dikkat, hastayı 3 dakikadan fazla konuşturmayın, beyin travması geçirebilir'' ifadelerini gören Dr. Çakır, ''Bu şahıs günün değişik saatlerinde cadde ve sokaklarda bayılma numarası yaparak para topluyor. Rapordaki 3 dakikadan fazla konuşturmayın ifadesi ise, insanların ve polisin gerçeği fark etmesini önlemek için zekice yazılmış bir ifade'' dedi. Daha sonra hastane polisi tarafından ifadesine başvurulan Mehmet Kalkan 24 , polise, ''Bayılmak benim vatandaş olarak en doğal hakkım, istediğim yerde bayılırım'' dedi. Bu ifade üzerine nöbetçi doktor, sara hastalarına uygulanan iğneyi yapmak istediğini belirtince, Mehmet Kalkan, rol yapmaktan vazgeçip, ''Tamam, ben hasta değilim, ama 2 aylık çocuğum hasta'' dedi. Mehmet Kalkan, polis tarafından, kent dışına çıkarılmak üzere jandarma ekiplerine teslim edildi. Bolu Emniyet Müdürlüğü yetkilileri ise ''Epilepsi Çetesi'' adını verdikleri, özellikle Karabük ve Kastamonu'dan gelen 12 kişinin, vatandaşları aynı yöntemlerle dolandırdıklarını belirterek, ''Vatandaşlar böyle durumlarda maddi yardım etmek yerine polisi arasın'' uyarısında bulundular. 
     





</TEXT>
</DOC>
