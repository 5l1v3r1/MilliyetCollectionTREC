<DOC>
<DOCNO> 62627 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/16/son/sontur11.html </URL>
<DATE> 2002/01/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Öncü Türk Birliği'nin Afganistan'a gidişine hava engeli 
</HEADLINE>
<TEXT>

     Afganistan'a gidecek ilk öncü Türk birliğinin hareketi, olumsuz hava koşulları nedeniyle 3 gün ertelendi. 
     Edinilen bilgiye göre, olumsuz hava koşullarının yanı sıra Kabil'deki gerekli ayarlamaların sağlanamaması yüzünden, dün gitmesi gereken birliğin hareketi 18 Ocak Cuma gününe ertelendi. 
     Afganistan'a Cuma günü gidecek öncü Türk birliği, 20 kişiden oluşuyor. Birlik, Ankara Etimesgut Askeri Havalaalanı'ndan kalkacak bir C-130 uçağıyla Afganistan'a gidecek. 
     Komutanlığını Kara Kuvvetleri Plan Yönetim Koordinasyon Daire Başkanı Tuğgeneral Adem Huduti'nin yaptığı öncü ekipte, lojistik, harekat, ikmal, levazım, istihkam subayları bulunacak. Afganistan'a gidecek ekipte, Türk Hava Kuvvetleri'nin Afganistan'daki havaalanlarına teknik destek vermek üzere göndereceği 10 kişilik ikinci heyet de yer alacak. 
     
     Ana birlik Şubat'ta 
     Afganistan'a gidecek öncü ekip, kalınacak yer, lojistik, destek ve çevre güvenliği konularında yapacağı ön çalışmalarını 25 Ocak'a kadar tamamlayacak. Bu çalışmanın tamamlanmasının hemen ardından, 261 kişilik Türk birliği de en geç 15 günlük bir süre içinde Afganistan'a gidecek. 
     Edinilen bilgiye göre, Mamak'taki Barış Tugayı'nın askerlerinden oluşan bu birliğin intikalinin, Şubat ayının ilk 10 günü içinde olması bekleniyor. 
     
     Sayı artabilir 
     Uluslararası Güvenlik Yardım Kuvveti bünyesi altında bir albay komutasında olacak 261 kişilik birlik, Türkiye'nin mali destek bulması halinde bin askere çıkabilecek. 
     Bu sayının, Başbakan Bülent Ecevit'in ABD gezisi sırasında Washington'dan destek alması halinde artabileceği belirtiliyor. 
     Ankara, Afganistan'daki uluslararası karargaha da 6 Türk subayını gönderecek. Türkiye, bir süreden beri 6 subayını koordine için Kabil'de tutuyordu. 
     






</TEXT>
</DOC>
