<DOC>
<DOCNO> 55007 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/01/spor/spo08.html </URL>
<DATE> 2001/12/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Dünya’nın gözü Pusan’da 
</HEADLINE>
<TEXT>

Dünya Kupası’nın kura çekimi bugün yapılacak, rakipler ortaya çıkacak 
     2002 Dünya Kupası’nda Türkiye ile birlikte 32 finalistin rakipleri, Güney Kore’nin Pusan kentinde bugün TSİ 12.00’de çekilecek kurayla belirlenecek. Kurayı TRT 1 naklen verecek. Dört torbadan gelecek takımlarla dörderli sekiz grubun oluşacağı kuraya Türkiye, seribaşı olmayan diğer 11 Avrupa takımıyla birlikte ikinci torbadan girecek. En fazla iki Avrupa takımı aynı grupta yer alabilecek. Finalistler, iki ev sahibi Japonya ve G.Kore’ye dengeli olarak dağıtılacak. 
     KURADA önce sekiz seribaşı, ardından sekiz Avrupa takımı gruplara girecek. Geri kalan üç Avrupa takımı, Avrupa’dan iki takımın bulunmadığı üç gruba dahil olacak. Üçüncü torbadaki beş takım ile son torbadan sekiz takımın da girmesiyle kura tamamlanacak. Elemelerde aynı grupta yer alan takımlar finallerde de eşleşebilecek. 2002 Dünya Kupası, 31 Mayıs - 30 Haziran tarihlerinde G.Kore ve Japonya’daki 20 stadda düzenlenecek. 
     
     32 takım dört torba 
     KURADA 32 finalist, dört torbaya ayrılacak. Dörderli sekiz grubun oluşacağı kurada torbalar şöyle 1.TORBA Seribaşları Fransa, G.Kore, Japonya, Brezilya, Arjantin, İtalya, Almanya, İspanya, 2.TORBA Belçika, Hırvatistan, Danimarka, İngiltere, S.İrlanda, Polonya, Portekiz, Rusya, Slovenya, İsveç, TÜRKİYE, 3.TORBA Ekvator, Paraguay, Uruguay, Çin, Suudi Arabistan, 4.TORBA Kamerun, Nijerya, Senegal, Güney Afrika, Tunus, Kostarika, Meksika, ABD. 
     
     Şampiyona iltimas yok 
     FIFA, 2002’den itibaren şampiyonların otomotik finallere katılabilme hakkını kaldırdı. Bundan sonra Dünya Kupası’nı kazanacak takımlar, elemelere de girecek. 
     
     Hakemlere reklam izni 
     FUTBOL hakemleri de takımlar gibi reklam taşıyacak. FIFA’nın Pusan’daki toplantısında ulusal ve uluslararası kulüp maçlarında hakemlerin formalarının kollarında 200 santimetre karelik bir alanda reklam taşıyabilecekleri karara bağlandı. 
     
     Beckham tanıttı 
     DÜNYA Kupası’nda kullanılacak Adidas’ın yeni topu "Fevernova"yı, İngiliz futbol yıldızı David Beckham tanıttı. Beckham’ın yer aldığı video görüntüleriyle desteklenen tanıtımda yetkililer, içinde gaz dolu küçük bilyeler bulunan topların futbol için en elverişlisi olduğunu ifade ettiler. 
     



 SPOR 

























</TEXT>
</DOC>
