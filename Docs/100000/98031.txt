<DOC>
<DOCNO> 98031 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/25/son/sontur33.html </URL>
<DATE> 2002/07/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Vural Öger de Yeni Türkiye Partisi yolunda... 
</HEADLINE>
<TEXT>

     Almanya'da kurulu Öger Tur'un sahibi Vural Öger, Yeni Türkiye Partisi YTP Genel Başkanı İsmail Cem'i ziyaret ederek, destek verdi. 
     Cem, TBMM'de gerçekleşen görüşmede yaptığı konuşmada, Öger'in çalışmalarından övgüyle söz ederek, Türkiye'nin tanıtımına önemli katkı sağlayan insanların başında geldiğini söyledi. Cem, ''Kendisi desteğini partimize getirmek düşüncesindedir. Ziyaretimize geldi, bunları konuştuk'' dedi. 
     YTP'nin yenileşmeyi temsil ettiğini, Türkiye'nin dünyaya, dünyanın Türkiye'ye açılmasını istediklerini anlatan Cem, siyasi alanda yapacakları işleri Vural Öger'in kendi alanında yaptığını söyledi. İsmail Cem, ''Sayın Öger'in Yeni Türkiye'ye çok büyük katkısı olacağına, deneyimleriyle bizlere çok şey katacağına inanıyorum'' şeklinde konuştu. 
     Vural Öger ise İsmail Cem'in kitaplarını okuduğunu ve Dışişleri Bakanlığı dönemindeki çalışmalarını yakından bildiğini belirterek, Ankara'ya gelip YTP hakkında bilgi almak istediğini söyledi. 
     ''Türkiye'nin yeni ufuklara açılması, Türkiye'yi Avrupa'ya ve dünyaya açacak karoların oluşması lazım'' diyen Öger, sadece Türkiye'yi sevmenin yetmediğini, ülke için birçok şey yapılması gerektiğini kaydetti. Vural Öger, ''Türkiye'nin geleceğini Avrupa Birliği üyeliğinde görüyorum. Onların kurallarına uyarsanız sizi de onlardan biri olarak görürler'' dedi. 
     Vural Öger'in, kısa bir süre sonra YTP'ye katılarak partide görev üstleneceği belirtildi. 
     





</TEXT>
</DOC>
