<DOC>
<DOCNO> 67697 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/14/son/sontur25.html </URL>
<DATE> 2002/02/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Pearson "ABD'nin güçlü bir Türkiye'yi ihtiyacı var" 
</HEADLINE>
<TEXT>

     ABD'nin Ankara Büyükelçisi Robert Pearson, ABD'nin güçlü bir Türkiye'ye her zaman ihtiyacı olduğunu belirterek, "Çünkü bu tehlikeli ortamda bu görevi bir tek Türkiye gerçekleştirebilir" dedi. Pearson, 2004 yılına kadar tekstil kotaları konusunda büyük değişiklik beklenmemesi gerektiğini belirtirken, ABD'nin Türkiye ekonomisinin düzelme döneminden çıkıp, artık büyüme dönemine geçmesini istediğini kaydetti. 
     ABD Büyükelçisi Pearson, TOBB ve Yabancı Sermaye Derneği'nin YASED ortaklaşa düzenlediği "Yatırım Ortamının İyileştirilmesi ve Türkiye İçin Tanıtım Modeli" konulu toplantıya katılarak bir konuşma yaptı. Pearson, 26-27 Şubat'ta yapılacak "Türkiye-ABD Ekonomik Komitesi" toplantısında ele alınacak konuları, "Türkiye Ekonomik Programı", "İkili Ticaretin Güçlendirilmesi", "Türkiye'deki Yatırım Ortamının İyileştirilmesi" olarak açıkladı. 
     Türkiye'nin reform programının toplantıda ele alınacağını kaydeden Pearson, "Türkiye'nin bu hedeflere ulaşması zaman alacak. Ancak bu reformlar Türkiye'nin ekonomisini güçlendirecek ve yabancı finans kuruluşları tarafından bu program destekleniyor. Bu programın başarısı Türkiye'nin dünyaya tam olarak entegrasyonunu sağlayacak. Türkiye'deki reform programı önemli bir noktaya geldi. IMF bu yıl için 14.7 milyar doların 9.3 milyar dolarını aktardı. Bu noktada 
     Türkiye'nin dış şoklara karşı tedbirini alması gerekiyor" diye konuştu. 
     Programın şuanki göstergelerine göre Türkiye'nin iyileşme yolunda olduğunu, ancak hala aşması gereken yapısal engeller bulunduğunu ifade eden Pearson, "Türkiye reformların uygulanması konusunda hep başarılı oldu. Ancak ABD, Türkiye'nin bu düzelme döneminden büyüme dönemine geçmesini istiyor. ABD'nin Türkiye'nin reform programı için geleceğe yönelik düşünceleri geçmişe göre çok daha iyi. 
     Uluslararası finans kuruluşları Türkiye'yi destekliyor. 
     Bütün bu işaretleri dikkate alırsak uzun vadeli sürdürülebilir bir büyüme gelişebilir ve enflasyon düşebilir" görüşünü savundu. 
     Türkiye ile Washington arasında uzun zamandır pazarlığı yapılan tekstil kotaları konusunda da değerlendirmede bulunan Pearson, Türkiye'nin 2001 yılında 37 kategoriden sadece 8'i için ürün gönderdiğini ve kotaların yalnızca yüzde 16'sını doldurduğuna dikkat çekti. 2004 yılına kadar tekstil kotaları konusunda büyük bir değişiklik beklenmemesi gerektiğini ifade eden Pearson, "Böyle bir değişiklik olduğunda ABD'de yıllık 100 bin istihdam kaybı olacaktır. 
     Tekstil konusunda kotaları korumamızın nedeni buna dayanmaktadır" dedi. Türkiye'nin Avrupa Birliği ülkeleriyle kotalar konusunda eşit muamele gördüğünü savunan Pearson, "Hatta bazı ürünlerde Türkiye AB ülkelerine göre daha iyi muamele görüyor. Tek farklılık tekstil kotalarında" diye konuştu. Pearson, çözüm olarak ise Türkiye'nin şu ana kadar ürün sunmadığı alanlara açılması tavsiyesinde bulundu. 
     Pearson buna karşın Türkiye'nin tekstil kotasındaki durumunun tekrar değerlendirilmesi gerektiğini vurgulayarak ticari boyutun sürekli gelişmesi için Türkiye'nin tarifesiz olarak ABD pazarına girmesi gerektiğini dile getirdi. 
     
     Afganistan'ın yapılandırılmasında çalışalım 
     Afganistan'ın yeniden yapılandırılması konusuna da değinen Pearson, Türkiye'nin Orta Asya ile Afganistan'a yakınlığına işaret etti. Pearson, "Bu durum beraber ortak girişimlere başlamamız için fırsat yaratıyor. Eğer siz de istiyorsanız beraber ortak yatırımlara girebiliriz" diye konuştu. 
     
     Bürokratik engeller kalkmalı 
     ABD'li yatırımcıların Türkiye'ye daha fazla yatırım yapmaları için bazı koşullar gerektiğini kaydeden Pearson, Türk işçilerinin son derece çalışkan olduğunu, Türk üst düzey yöneticilerinin ise yetenek değerlendirmesinde dünyada 8'inci sırada yeraldığına dikkat çekerek, "Öyleyse neden 
     Türkiye'ye daha fazla yabancı yatırım yapılmıyor. Bakanlar Kurulu'nda yabancı yatırımcıların önünün açılması için çalışmalar yapılıyor. Burada Türkiye ne kadar başarılı olursa, yabancı yatırımcılar için Türkiye de o kadar cazip olacaktır" diye konuştu. 
     
     ABD'nin güçlü Türkiye'ye her zaman ihtiyacı var" 
     Konuşmasında Türkiye'nin bulunduğu bölgedeki istikrarsız durumu da değerlendiren Pearson, şöyle konuştu 
     "Türkiye ABD için güçlü bir ortak, güçlü bir müttefiktir. ABD'nin güçlü bir Türkiye'ye her zaman ihtiyacı var. Çünkü bu tehlikeli ortamda bu görevi bir tek Türkiye gerçekleştirebilir." Dinleyicilerin sorularını da yanıtlayan Pearson, bir soru üzerine geçen hafta Savunma Bakanı Sabahattin Çakmakoğlu'yla görüştüğünü, Çakmakoğlu'na savunma alanında ABD'li firmaların Türkiye'deki yükümlülüklerini sağlayamadığını belirttiğini söyledi. Pearson, "Eğer bu yükümlülükler daha uygun olsaydı savunma dışında da Türkiye'deki ihracata destek verebiliriz, buna sevinirdik. 
     Başka alanlarda da milyarlarca dolar kullandırabilirdik" diye konuştu. 
     






</TEXT>
</DOC>
