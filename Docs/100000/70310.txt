<DOC>
<DOCNO> 70310 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/02/ekonomi/eko04.html </URL>
<DATE> 2002/03/02/ </DATE>
<TIME>  </TIME>
<AUTHOR>  </AUTHOR>
<HEADLINE>
POAŞ iyi gidiyor Tüpraş mayısta 
</HEADLINE>
<TEXT>

ÖİB Başkanı Bayar, POAŞ’ın halka arzına talebin umut verici olduğunu, oranın yüzde 15’ten 25’e çıkabileceğini söyledi 
     ANKARA Milliyet 

     Özelleştirme İdaresi ÖİB Başkanı Uğur Bayar, Petrol Ofisi POAŞ hisse senetlerinin halka arzı için yapılan ön talep toplama işleminde ilk iki günlük sonuçların "Fevkalade umut verici" olduğunu söyledi. Bayar, düzenlediği basın toplantısında, talebin yüksek seyretmesi halinde yüzde 15 olarak planlanan halka arzın yüzde 25’e çekilebileceğini belirtti. 
     İlk halka arz olması bakımından piyasaların test edilmesinde POAŞ’ın özelleştirilmesinin önemli olduğunu kaydeden Bayar, "Piyasalar umutlanmak için iyi projeleri bekliyor, iyi projeler de piyasanın düzelmesini bekliyor. Dolayısıyla piyasalara moral vermek bakımından bir mesuliyetimiz olduğunu düşünerek bu proje ile devam ediyoruz. İnşallah sonuçları da ülkemiz için hayırlı olur" diye konuştu. 
     
     Road - show başlıyor 
     Pazar günü ÖİB yetkilileri ve POAŞ yönetimi ile uluslararası road show’a tanıtım toplantısı çıkılacağını bildiren Bayar, sözlerini şöyle bitirdi 
     "Milano’dan başlayarak, Zürih’e, Roterdam’a, Frankfurt’a gidilecek. Frankfurt’ta hem fonlarla, hem de önemli Türk finans çevreleriyle görüşülecek. Oradan İskoçya - Edinburg’a, Londra’ya, Dublin’e gidilecek ve tekrar Londra’ya dönülecek. Bunlar bir hafta içinde olacak. İkinci hafta ise Amerika road -show’una çıkılacak ve New York, Boston, San Fransisko, Şikago gibi daha henüz programı tam ortaya çıkmamış merkezler ziyaret edilecek. 
     
Tüpraş’a yatırımcı yönetici      Tüpraş’ın halka arzının mayıs ayında bitirilerek kamu payının yüzde 51’in altına düşürüleceğini kaydeden Bayar şunları söyledi 
     "İlk defa bir kamu şirketinin halka arzla kamu payı yüzde 51’in altına düşürülmüş olacak ve ilk defa Türkiye’de bir kamu şirketinde uygulanıyor olacak" dedi. Şirketin 29 Mart’ta yapılacak ilk genel kurulunda halen halka açık bulunan yüzde 34 hisesinin iki üye ile temsil edilmesine imkan tanınacağını bildiren Bayar, "Dolayısı ile belki de ilk defa halka açık devlet şirketinde, halka açık hisseler, hisseleri elinde tutan kişilerce temsil edilebilecek" dedi. 
     Tüpraş’ta 3. halka arzdan sonra bu oranın yüzde 51’in üzerine çıkacağını böylece üç üye ile temsil edileceğini belirten Bayar, daha sonra bunun dört üyeye çıkacağını belirtti. 
     



 EKONOMİ 
















</TEXT>
</DOC>
