<DOC>
<DOCNO> 59443 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/28/son/sondun07.html </URL>
<DATE> 2001/12/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Yeni Afgan yönetiminden "bombardımanı durdurun" çağrısı 
</HEADLINE>
<TEXT>

     Afganistan'daki yeni geçici yönetim, Taliban ve El Kaide'nin sınırda kalan barınaklarının hemen hemen tamamının imha edilmesi dolayısıyla, Amerikan bombardımanının en kısa sürede durdurulması talebinde bulundu. 
     Afganistan Savunma Bakanlığı sözcülerinden Muhammed Habil, ''Taliban ve El Kaide'nin kalan güçleri sayı olarak birkaç tane ve belki de en fazla üç gün içinde yok edilebilecek kadar... Bunların da halledilmesinden sonra bombardımana devam etmeye gerek yok'' dedi. 
     Bakanlık sözcüsü Habil, ''Bu hedefe ulaşıldıktan sonra ABD'nin bombardımanı durdurmasını talep ediyoruz. ABD, Afgan Savunma Bakanlığı'nın ve yerel komutanların onayı olmadan istediği zaman Afganistan'ı bombalayamaz'' diye konuştu. 
     Bir aşiret lideri, dün yeni yönetimin başkanı Hamid Karzai'nin ABD'den doğu bölgesindeki hava saldırılarını durdurmasını isteyeceğini açıklamıştı. Amerikan uçaklarının, geçen hafta Paktia bölgesinde, Karzai hükümetinin yemin törenine katılmak için Kabil'e giden Afgan ileri gelenlerinin bulunduğu konvoyu, El Kaide güçleri bulunduğu zannıyla bombalaması sonucu yaklaşık 65 kişi ölmüştü. 
     






</TEXT>
</DOC>
