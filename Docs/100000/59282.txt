<DOC>
<DOCNO> 59282 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/27/son/sondun23.html </URL>
<DATE> 2001/12/27/ </DATE>
<TIME>  </TIME>
<AUTHOR>  </AUTHOR>
<HEADLINE>
İsviçre tarihiyle yüzleşiyor... İsviçre-Nazi işbirliği... 
</HEADLINE>
<TEXT>

     İkinci Dünya Savaşı sırasında İsviçre'nin Nazilerle işbirliğini ve soykırım sürecindeki rolünü incelemek üzere, 1996 yılında araştırmalarına başlayan tarihçiler komisyonu, 25 bağımsız çalışmayı içeren raporunu tamamlayarak, hükümete teslim etti. 
     30 tarihçiden kurulu komisyonun başkanlığını yapan Jean-Francois 
     Bergier, raporda yer alan bulguların İsviçre tarihinin imajını değiştireceğini, ancak Nazi Almanyasıyla kurduğu ortaya çıkan yakın ekonomik ve siyasi işbirliğinin, ülkenin genel imajına zarar vermeyeceğini belirtti. Hükümetin bu komisyonu tarihi gerçeklerin ortaya çıkarılması için kurduğunu söyleyen Bergier, ''En kötüsü tarihimizi reddetmektir. Artık İsviçre halkı kendi tarihiyle yüzleşmeye hazır'' dedi. 
     Raporun bazı bölümlerini 5 yıl süresince zaman zaman kamuoyuna açıklayan komisyon, dönemin hükümetinin Almanya ile kurduğu ekonomik ilişkilerin ülkenin tarafsızlığını ihlal ettiğini belirtirken, Nazilerin büyük Yahudi soykırımı yaptıkları İkinci Dünya Savaşı'nın devamını mümkün kılan bu işbirliğinde, İsviçre endüstri kuruluşlarının da önemli bir yeri olduğunu bildirmişti. 
     Almanya için savaş malzemesi üreten şirketlere karşılıksız krediler verilmesi, ülkeden savaş malzemesi geçişine göz yumulması, altın alımının kontrol edilmemesi, Ciba, Sandoz, Roche ve Nestle gibi İsviçre şirketlerinin ''arileştirme'' politikası çerçevesinde Yahudi yönetici ve işçileri işten çıkarıp Almanları istihdam etmeleri, Almanya'ya büyük enerji desteği verilmesi, İsviçre'nin savaşın devamı için yaptığı en önemli katkılar olarak gösterilmişti. 
     
     Halk, işbirliğine reddetme eğiliminde 
     Son dönemde İsviçre'de meydana gelen birçok olumsuzlukla, halkın rapora ilgisinin azaldığını söyleyen Bergier, tarih kitaplarının 50 yılda bir değiştirilmesine karşın, ortaya çıkarılan son bulguların kısa sürede tarih kitaplarına konulacağını umduklarını belirtti. 
     Ancak, İsvçire'nin İkinci Dünya Savaşı'ndaki rolünü inceleyen Lozan Üniversitesi profesörlerinden Hans-Ulrich Jost, rapora ilginin azalmasının nedeninin, Swissair'in iflası ya da Zug kantonundaki parlemento baskınından kaynaklanmadığını belirterek, bunun ülkenin savaş sırasındaki rolüyle yüzleşmeye hazır olmamasından kaynaklandığını söyledi. Jost, ''Halkta raporun bulgularını tamamıyla reddetme eğilimi ve İsviçre'nin tarafsızlığına inanma eğilimi var'' dedi. 
     Hükümet tarafından 1996 yılında kurulan komisyondaki 30 tarihçinin 5 yıldır hazırlık çalışmalarını sürdürdüğü, bazı bölümlerini de 
     kamuoyuna açıkladığı raporun hazırlanması 13 milyon dolara mal oldu. 
     500 sayfalık rapor, Mart ayında 4 dilde basılıp yayımlanacak. 
     






</TEXT>
</DOC>
