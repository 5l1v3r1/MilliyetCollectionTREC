<DOC>
<DOCNO> 51457 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/09/son/soneko10.html </URL>
<DATE> 2001/11/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Ekim ayında en çok külçe altın kazandırdı... 
</HEADLINE>
<TEXT>

     Finansal yatırım araçları arasında Ekim ayında, aylık ve yıllık bazda en yüksek getiriyi külçe altın sağladı. 
     Ekim ayı itibarıyla, toptan eşya fiyatları endeksine göre, külçe altının yüzde 2.4, yıllık bazda da yüzde 38.4 getirisi oldu. 
     Devlet İstatistik Enstitüsü DİE verilerine göre, tüketici fiyatları endeksi TÜFE ile indirgendiğinde külçe altının reel getirisi, Ekim'de aylık bazda yüzde 3, yıllık bazda da yüzde 50.8 düzeyinde gerçekleşti. 
     Toptan eşya fiyatları endeksi TEFE ile indirgendiğinde bir aylık sürede dolar yüzde 1.5, mark yüzde 0.9'luk reel getiri sağlarken, banka mevduatı brüt yüzde 1.7'lik, borsa indeksi yüzde 3.8'lik düşüşle tasarrufçuları zarara uğrattı. 
     TEFE'ye göre, yıllık bazda, yüzde 37.9 ile mark ve yüzde 30.2 ile dolar külçe altını izledi. Yıllık bazda borsa endeksi yatırımcısına yüzde 63.2, mevduat faizi de brüt olarak yüzde 27.5 zarar ettirdi. 
     TÜFE'ye göre de külçe altını yüzde 50.2 ile mark, yüzde 41.9 ile dolar izlerken, borsa endeksi yüzde 59.9, mevduat faizi brüt yüzde 21 zarar ettirdi. 
     






</TEXT>
</DOC>
