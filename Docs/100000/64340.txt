<DOC>
<DOCNO> 64340 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/26/son/sontur19.html </URL>
<DATE> 2002/01/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Melih Gökçek'e göre belediyeler sosyal patlamayı önlemiş 
</HEADLINE>
<TEXT>

     Ankara Büyükşehir Belediye Başkanı Melih Gökçek, Türkiye'nin tarihinin en büyük ekonomik krizini yaşadığını savunarak, ''Bugün Türkiye'de sosyal patlama yoksa bu belediyelerin başarısıdır'' dedi. 
     Gökçek, yeni siyasi oluşumu başlatma çalışmaları çerçevesinde Çankırı'da, Büyük Otel toplantı salonunda yaklaşık 200 kişiyle biraraya geldi. 
     Gökçek, toplantıda, Türkiye'nin, tarihinin en büyük ekonomik krizini yaşadığını savunarak, bu dönemde hırsızlıkların, intiharların ve ahlaki çöküntünün yoğun olarak görüldüğünü öne sürdü. 
     Gökçek, TCK'nın ''Suça kapalı tahrik'' başlıklı 312. maddesinde yapılacak değişikliğe de değinerek, bu yasa ile hortum veya bir bakanlıkta yapılan yolsuzlukları ifade etmenin suç ve cezasının da 1 yıldan 3 yıla kadar hapis olacağını söyledi. ''İstibdat döneminden daha kötü günler yaşıyoruz'' diyen Gökçek, şöyle devam etti 
     ''Bu bizim son demokratik konuşmamız olabilir. Bundan sonra köyünüzde veya herhangi bir yerde Bayındırlık Bakanlığı'nda ne oluyor dediğinizde 1 yıldan 3 yıla kadar cezaya çarptırılırsınız. 
     Aman dikkatli olun. Onlar bizlerin kendilerine bağlı bir tebaa olarak, her şeye boyun eğip yaşamamızı istiyorlar.'' Hükümeti oluşturan üç partinin toplam oyunun kamuoyu araştırmalarına göre yüzde 8 civarında olduğunu, buna rağmen hükümetin gitmemek için direndiğini savunan Gökçek, ''Bankaları kurtarmak için her türlü destek veriliyor, ama Anadolu'ya hiçbir şey verilmiyor. 
     Hükümet tüm icraatlarıyla sınıfta kaldı. Bundan sonra sizden oy isteyenlerden somut projeler isteyin. Yapacağını vaat ettiği hizmetleri nasıl gerçekleştireceklerini, kaynağını nereden bulacaklarını sorun. Boş laf üretmekle bir yere varılmaz'' dedi. 
     
     Yeni oluşum 
     Türkiye'de sosyal patlama olmamasının en büyük nedeninin belediyelerin fakir insanlara yönelik yaptığı yardımlar olduğunu savunan Gökçek, ''Şu an için en önemli iş, insanların karınlarını doyurmaktır. Bu sıkıntılar karşısında yeni bir siyasi oluşuma ihtiyaç duyulmaktadır'' diye konuştu. 
     Gökçek, yeni oluşumun herkesi toparlayan, herkesi kucaklayan, milli birlik ve beraberliği temin edebilecek bir organizasyon olması gerektiğini belirtti. 
     Melih Gökçek, hükümetin yeni kurulan partileri seçimlere sokmamak için yeni Seçim Yasası hazırlığı içinde olduğunu öne sürerek, bu yasadan etkilenmemek için tedbirleri şimdiden aldıklarını, bu nedenle kesin karar vermemekle birlikte siyasi hareketlerini Demokrat Parti çatısı altında sürdürmeyi planladıklarını anlattı. 
     Türkiye'de iş yapabilmek için tek başına iktidara gelmenin zaruret olduğunu kaydeden Gökçek, ''Yüzde 21 oy alacaksak iktidara gelmeyelim. 
     Herkes tek başına iktidar için, sevsin veya sevmesin bu harekete destek vermelidir'' dedi. 
     






</TEXT>
</DOC>
