<DOC>
<DOCNO> 87446 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/02/guncel/gun07.html </URL>
<DATE> 2002/06/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Organ bağışına engel, tepkiler 
</HEADLINE>
<TEXT>

     SELMA KUNAR ANTALYA, DHA 

     AKDENİZ ÜNİVERSİTESİ Tıp Fakültesi Organ Nakli Eğitim, Araştırma ve Uygulama Merkezi’nin araştırmasında, organ bağışına dinin değil "sosyal tepki" endişesinin engel olduğu ortaya çıktı. 
     Araştırmaya katılanların yüzde 39’u sosyal tepkiden çekindiklerini, yüzde 20’si ise ölen yakınının vücut bütünlüğünün bozulacağı gerekçesiyle organ bağışında bulunmaktan kaçındıklarını söyledi. Deneklerin yüzde 11’i hastane personeline tepki nedeniyle, yüzde 6’sı ise başka milletlerden insanlara takılacağı düşüncesiyle bağışa sıcak bakmadığını belirtti. 
     
     Zenginlere verilirse korkusu 
     Organ bağışına sıcak bakmayanların yüzde 8’i kararın ağır bir sorumluluk olduğunu, yüzde 6’sı ise organların zengin kişilere verilebileceği endişesine dile getirdi. Yüzde 3’ü ise ölen kişinin sağlığında böyle bir istekte bulunmamasını gerekçe gösterdi. Ankette beyin ölümü gerçekleşen yakınının yeniden canlanacağını sananların oranı yüzde 2 çıktı. Araştırmada, hasta yakınlarının hiçbiri "din" faktörünü gerekçe göstermedi. Bazı hasta yakınları, "Kendime, Gitti, annesinin, babasının organlarını sattı’ dedirtmem" dedi. 
     



 GÜNCEL 




















</TEXT>
</DOC>
