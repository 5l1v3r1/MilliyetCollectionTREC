<DOC>
<DOCNO> 98886 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/30/son/soneko17.html </URL>
<DATE> 2002/07/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Brezilya, IMF ile anlaşma imzalıyor 
</HEADLINE>
<TEXT>

     Brezilya Maliye Bakanı Pedro Malan, Uluslararası Para Fonu IMF ile ülkenin para birimini güçlendirmeye yardım edebilecek bir anlaşmanın yakında imzalanacağını açıkladı. 
     Malan, Globo TV şebekesinde canlı yayınlanan mülakatında, 'ülke için iyi olacak bir anlaşmaya yakında varacağız'' dedi, ancak, spekülasyon olmaması için vaktini belirtmedi. Brezilya'nın IMF paketindeki 15 milyar dolarlık kredinin yanısıra, 10 milyar daha ek kredi alması bekleniyor. 
     Bu arada, ABD Hazine Bakanı Paul O'Neill hafta sonundaki açıklamasında, Brezilya ile Arjantin'e gelecek ayki ziyaretinde bu iki ülkeye yeni kurtarıcı kredi paketi sunmayacağını bildirdi. 
     Bu iki ülkenin ABD'nin önemli dostları ve müttefikleri olduğunu, fakat, para beklememeleri gerektiğini belirten O'Neill, verilen yardım paralarının yerinde kullanılmasını garantileyici politikaların uygulanmasının, yardımların İsviçre'deki banka hesaplarına aktarılmamasının kritik önemi haiz olduğunu iletti. 
     Brezilya Merkez Bankası Başkanı Arminio Fraga da, ABD Hazine Bakanı O'Neill ile Washington'daki görüşmesinde, Brezilya'nın gelecekteki anlaşmada desteklenmek isteneceği izlenimi edindiğini söyledi. 
     
     BREZİLYA REAL'İ DÜN EN KÖTÜ DÜŞÜŞÜNÜ KAYDETTİ 
     Brezilya real'i dün en yüksek oranlı değer kaybını kaydedince, Güney Amerika'nın bu en büyük ekonomisinde Arjantin tarzı erime endişesi gündeme geldi. 
     Merkez Bankası'nın piyasalara dolar satarak müdahale etmesinden önce, ABD doları bir ara yüzde 8.4 değer kazanarak 3.19 real'den 3.29 real'e çıktı. ABD doları Cuma günü 3.01 real'den kapanmıştı. 
     Şirketlerin borçlarını çevirmede zorlanmaları, dolara talebin artması, piyasalara güven eksikliği, kredilerin pahalanması real'e değer kaybediyor. 
     





</TEXT>
</DOC>
