<DOC>
<DOCNO> 73813 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/21/son/soneko16.html </URL>
<DATE> 2002/03/21/ </DATE>
<TIME>  </TIME>
<AUTHOR>  </AUTHOR>
<HEADLINE>
MHP'li Duran ''Sezer, ekstrem bir grubun dilini konuşuyor'' 
</HEADLINE>
<TEXT>

     Cumhurbaşkanı Ahmet Necdet Sezer'in, Türkçe hatası yapıldığı gerekçesiyle bir kere daha görüşülmek üzere iade ettiği Emlak Vergisinde değişiklik öngören yasa, TBMM Plan ve Bütçe Komisyonu'nda iade gerekçeleri doğrultusunda değiştirilerek kabul edildi. 
     Yasa üzerinde söz alan MHP Çankırı Milletvekili Hakkı Duran, Türkiye'de dil konusunda bir uzlaşmaya varılması gerektiğini belirterek, ''Bu yasayı dili yüzünden veto eden Cumhurbaşkanı'nın diline bakın. Kendisi ekstrem bir grubun dilini kullanıyor. Cumhur'un dilini kullanmıyor'' diye konuştu. 
     SP Sakarya Milletvekili Cevat Ayhan da Cumhurbaşkanı Ahmet Necdet Sezer'in kullandığı dili eleştirerek, ''Sayın Cumhurbaşkanı koşut 
     diyor. Ben okuyan bir insanım ama anlamıyorum bu koşut ne '' dedi. 
     AK Parti Bursa Milletvekili Altan Karapaşaoğlu da yasaların dilinin çoğu zaman vatandaş tarafından anlaşılmadığını ifade ederek, 10 yılda bir güncelleştirilerek yasaların dilinin değiştirilmesini önerdi. 
     Daha sonra ANAP İstanbul Milletvekili Aydın Ayaydın ve DSP Bartın Milletvekili Cafer Tufan Yazıcıoğlu'nun önergesiyle yasada iadeye konu olan ''beyan dışı'' ifadesi ''bildirim dışı'' olarak, ''bildirimde bulunulmadığının'' ifadesi de ''bildirim dışı bırakıldığından'' şeklinde değiştirildi. 
     






</TEXT>
</DOC>
