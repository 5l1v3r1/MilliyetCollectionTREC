<DOC>
<DOCNO> 93871 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/05/son/sondun16.html </URL>
<DATE> 2002/07/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Blair, oğullarına özel ders aldırdı... İngilizler buna çok kızdı.. 
</HEADLINE>
<TEXT>

     İngiltere Başbakanı Tony Blair'in oğullarının Londra'nın en iyi okullarından biri kabul edilen Westminister'de okurken, bir yandan da okuldaki öğretmenlerden özel ders aldıkları ortaya çıktı ve olay gazete manşetlerine ''Başbakan'ın ikiyüzlülüğü'' olarak yansıdı. 
     Muhalefet liderleri, Başbakan'ın, ''düzelteceğine ve kaliteyi yükselteceğine'' söz vererek ikinci kez seçim kazandığı eğitim sisteminde hiçbir şey yapmadığının en büyük kanıtını, kendi oğullarını sisteme emanet etmeyip, özel derslerle desteklemek gereğini duymasının oluşturduğunu öne sürdüler. ''Sisteme güvensizliği bu kadar yüksek olan'' Başbakan'ın halka ''eğitim sisteminin eksiklerinin giderildiğini'' söylemesini, ''ikiyüzlülük'' olarak niteleyen muhalefet liderleri, Blair'in daha önce de karma aşıyla ilgili tartışmalar sırasında kendi oğlu Leo ile ilgili aynı tutumu sergilediğini hatırlattılar. 
     Blair'in oğullarının özel ders aldığını ortaya çıkartan Spectator dergisi, 18 yaşındaki Euan ile 16 yaşındaki Nicky'nin derslerine destek için, okuldaki öğretmenlerden özel ders aldıklarını yazarken, özel derslerin çocukların üniversiteye hazırlanıyor olmaları nedeniyle yoğunlaştırıldığını iddia etti. 
     Dergi, Blair'in oğullarının İngiltere'de liseyi bitiren çocuklara uygulanan bir tür bitirme sınavı niteliğindeki ''A Level'' adı verilen sınavlarda yüksek ortalamalar tutturmalarının sağlanmasına çalışıldığını da savundu. Dergiye göre, böylece Blair oğullarının iyi birer üniversitede yerlerini garanti etmelerini sağlamaya çalışıyor. 
     Başbakanlık sözcülüğü de olayı yalanlamadı. Sözcü, Blair'in bu kez, oğullarıyla ilgili haber yazan basını yetkili komisyona şikayet etmeyi düşünmediğini de bildirdi. Sözcü, Blairlerin oğullarının eğitiminin, aileyi ilgilendiren bir problem olduğunu ve bu konudaki ayrıntıların başka sorunlarla ilintilendirilmemesi gerektiğini söylemekle yetindi. 
     

     
</TEXT>
</DOC>
