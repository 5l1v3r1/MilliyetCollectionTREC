<DOC>
<DOCNO> 85939 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/24/son/sonspo14.html </URL>
<DATE> 2002/05/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Aybaba "Kulüplerin bazen radikal kararlar vermesi gerekir" 
</HEADLINE>
<TEXT>

     Trabzonspor Teknik Direktörü Samet Aybaba, çok ünlü ve çok paralı oyuncu almanın çözüm olmadığını söyledi. 
     Samet Aybaba, Trabzonspor seyircisinin, Trabzon halkının ve tüm camianının hep birlikte hareket etmesi gerektiğini ifade ederek, ''Trabzonspor'un geçmişini bir kenara bırakıp gelecek için sağlıklı mesajlar vermeliyiz. Trabzonspor'un yaşadığı her kötü sonuçtan sonra taraftarı bunun altında kalıyor'' dedi. 
     Trabzonspor camiasına yeniden eski günlerindeki heyecanları ve başarıları yaşatmak istediklerini de kaydeden Aybaba, şunları söyledi 
     ''Çok şöhretli ve çok paralı oyuncu almak çözüm değil. Bunu yıllardır büyük takımlarda görüyoruz. Bunun için de disiplinli ve işini seven oyunculara önem veriyoruz. Hiçbir teknik adam ve yönetim laf olsun diye futbolcu almaz. Düşünüyoruz, taşınıyoruz, hangi transfer daha sağlıklı, ondan sonra karar veriyoruz. Türkiye'de çıkış yapması gereken ama yapamayan oyuncular var, onlara şans verelim diyoruz.'' Trabzonspor'un bünyesinde yıldız oyuncuların yer aldığını, fakat bu oyunculara 2-3 tane daha yıldız oyuncu katmayı düşündüklerini belirten Aybaba, ''Trabzonspor'da Gökdeniz ve Aurelio yıldız değil mi Ama bu futbolcularımızın yanına düşündüğümüz 2-3 tane oyuncuyla temasımız var. Trabzon'da herkes futbola endeksli olduğu için isimleri verip, insanları hayal kırıklığına uğratmak bence en büyük yanlış'' dedi. 
     Kulüplerin bazı dönemlerde bazı radikal kararlar alması gerektiğini de ifade eden Aybaba, ''Trabzonspor'un almış olduğu bu kararlardan Hami ve Osman da belki etkilendi. Ama bundan sonra da bazı futbolcular etkilenebilir. İşini yapmayan, disiplinli olmayan, takımı için canını dişine takmayan, bu takımda yer alamaz. Herkesin Trabzonspor için elini taşın altına koyması gerekir'' diye konuştu. 
     
     TRANFER EDİLMESİ DÜŞÜNÜLEN FUTBOLCULAR 
     Aybaba, Murat Sözkesen işinin büyük oranda bittiğini ifade ederek, Murat Sözkesen olayını fazla abartmaya gerek duymadığını bildirdi. 
     Trabzonspor'un kaleci arayışlarını sürdürdüğünü dile getiren Aybaba, Beşiktaş'ta geçen yıl görev yapmış olan Asper ile ilgilendiklerini, bunun yanında 3-4 kaleciyle daha görüşme halinde olduklarını anlattı. 
     Mehmet Yılmaz'ın iyi bir oyuncu olduğunu da vurgulayan Aybaba, bu oyuncuyu yakından izlediklerini, Baidoo'nun transferinde ise sorun yaşandığını sözlerine ekledi. 
     





</TEXT>
</DOC>
