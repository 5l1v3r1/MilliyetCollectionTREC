<DOC>
<DOCNO> 60747 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/05/son/sontur09.html </URL>
<DATE> 2002/01/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Cezaevi firarilerinin yakalanmasına çalışılıyor 
</HEADLINE>
<TEXT>

     Bayrampaşa Cezaevi'nden firar eden 3 tutuklu ve hükümlünün yakalanması amacıyla operasyonlar sürdürülüyor. 
     Cezaevinde gasp ve hırsızlık suçlarından yatan Necmettin Kızıl ile Hayrettin Alp ve Tamer Demir, C Blok tuvaletinden, gece saatlerinde çatıya çıktılar. 
     Daha sonra bahçe duvarına tırmanıp telleri aşan Kızıl, Alp ve Demir firar etti. 
     Yetkililer, cezaevinden çıktıktan sonra bir taksiyle binerek uzaklaştıkları ileri sürülen bu kişilerin yakalanması amacıyla operasyonların sürdürüldüğünü bildirdiler. 
     
     Biri sabıkalı gaspçı 

     Firar edenlerden Hayrettin Alp, Etiler'de kızıyla birlikte yolda yürüyen Leyla Sağesen'in çantasının gasp edilip yaralanmasına yol açtığı iddiasıyla yargılanmıştı. 
     10 Ağustos 1999 akşamı meydana gelen olayda, Sağesen'in çantasını gasp edip yaralanmasına yol açan 3 kişiden biri olan Alp, İstanbul 2.Ağır Ceza Mahkemesi'nde 10 Nisan 2001 günü yapılan duruşmada, 13 yıl 9 ay ağır hapis cezasına çarptırılmıştı. 
     






</TEXT>
</DOC>
