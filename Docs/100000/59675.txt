<DOC>
<DOCNO> 59675 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/30/siyaset/asiy.html </URL>
<DATE> 2001/12/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Cumhurbaşkanı’ndan bir ilk daha... 
</HEADLINE>
<TEXT>
Sezer’den hayata dönüş 
Sezer, Sincar F Tipi Cezaevin’de 168 gün ölüm orucu yaparak Wernicke Korsakoff hastalığına yakalanan Erdal Doğan’ın cezasını affetti 
     ERSAN ATAR Ankara 

     Ölüm oruçlarının sona erdirilmesi için eylemcilerin aileleri ve sivil toplum örgütlerinin girişimleri sürerken Cumhurbaşkanı Ahmet Necdet Sezer eylemlere katılan ve cezası 6 aylığına ertelenen bir hükümlünün cezasını affetti. 
     Ankara 1 No’lu DGM’nin "DHKPC üyesi olmak" ve "patlayıcı madde patlatmakötan toplam 18 yıl 20 gün hapse mahkum ettiği Erdal Doğan ölüm orucu eylemlerine katıldı. Sincan F Tipi Cezaevi’nde tutulan ve Wernicke Korsafkoff hastalığına yakalanan Doğan’ın cezası eylemin 168. gününde 6 aylığına ertelendi. Bu süreç içinde Adli Tıp, Doğan’ı sağlık kontrolünden geçirdi ve "iyileşmediği, bunun için de affının uygun olacağı" yönünde görüş bildirdi. 
     
     Bakanlık başvurdu 
     Adli Tıp’ın önerisini dikkate alan Adalet Bakanlığı, Cumhurbaşkanlığı’na yazı yazarak Sezer’den, kendisine tanınan af yetkisini bu hükümlü için kullanmasını istedi. 
     Sezer, Doğan’ın cezasının 6 aylık erteleme süresinin dolmasına bir hafta kala öneriye olur vererek Doğan’ı affetti. Cumhurbaşkanı’nın bu kararı, Resmi Gazete’nin dünkü sayısında yayımlandı. 
     
     Yeni bir yol açılmış oldu 
     Ölüm orucu eylemi sürecinde pekçok tutuklu ve hükümlünün cezası 6 aylığına ertelendi. Tahliye edilen tutuklu ve hükümlüler 6 ayın sonunda cezalarının infazı mümkün olacak şekilde iyileşmiş olurlarsa yeniden cezaevine konulacaklardı. Ancak Cumhurbaşkanı’nın son kararı bu konuda farklı bir gelişme olarak nitelendirildi. Buna göre cezaları 6 aylığına ertelenen ve cezasının infazı mümkün olmayacak şekilde sürekli hasta olan ölüm orucu eylemcilerinin tamamının affının yolu da açılmış oldu. 
     



 SİYASET 












</TEXT>
</DOC>
