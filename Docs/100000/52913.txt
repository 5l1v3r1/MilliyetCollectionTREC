<DOC>
<DOCNO> 52913 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/18/yazar/zbirand.html </URL>
<DATE> 2001/11/18/ </DATE>
<TIME>  </TIME>
<AUTHOR> M. Ali BİRAND  </AUTHOR>
<HEADLINE>
AB raporunu küçümsemeyelim... 
</HEADLINE>
<TEXT>

     Avrupa Birliği’nin yürütme organı sayılan AB Komisyonu her yıl bu tarihte bir rapor hazırlar. Raporda, tam üyeliğe aday olan ülkelerin siyasi ve ekonomik açıdan Kopenhag Kriterleri’ne ne oranda uyum sağladıklarını inceler. 
     Kopenhag Kriterleri son derece önemlidir. Zira aday bir ülke bu kriterlere uymadığı taktirde, katılma müzakereleri dahi başlatılamıyor. 
     Şimdiye kadar ki raporlarla, yeni çıkan rapor karşılaştırıldığı taktirde, bu defakinin "olumlu" sonuç verdiğini rahatlıkla söyleyebiliriz. 
     Türkiye çok uzun bir yoldan geliyor. 
     PKK terörü ile mücadele yıllarında ister istemez uygulamaya sokulan anti demokratik yasalar, ülkenin demokratik sistemini yaraladı. İnsan haklarının önemli bölümü askıya alındı. Olağanüstü durumların zorladığı olağanüstü önlemler uygulandı. 
     PKK terörünün bitişi herkesi rahatlattı. Türkiye de yavaş yavaş normale dönmeye başladı. Anayasa’sında son derece önemli değişiklikler yaptı. Bunları da AB için değil, kendi toplumunun beklentilerini karşılamak amacıyla gerçekleştirdi. 
     İşte böyle bir ortamda, AB Komisyonu’nun raporu çok ilginç noktaları içeriyor. Her şeyin başında, AB Komisyonu’nun kullandığı cümleler dikkati çekiyor. 
     Türkiye’yi kırmamak dürtüsüyle, değerlendirmeler tarafsız bir üslupla yapılmış, yapıcı olmaya çalışılmış. 
     Anayasa değişiklikleri övülüyor. 
     Ancak bir de uyarıda bulunuluyor 
     Şimdi sıra uygulamada... Bu uyarıyı bizler de yapıyoruz. 
     Mesut Yılmaz raporu değerlendirirken yaptığı açıklamada da aynı noktalara değindi "Biz de şimdi uygulamanın üstüne gideceğiz... Daha çok adım atmamız gerektiğini biliyoruz" dedi. 
     Raporda, işkence başta olmak üzere, insan hakları konusunda beklenen ilerlemelerin henüz gerektiği noktaya varamadığının da altı çiziliyor. 
     Mesut Yılmaz bu konuda da "Bu eleştiriler maalesef doğrudur" diyerek, raporun tarafsızlığını kabul etti. 
     İlerleme raporlarında şimdiye kadar sürekli olarak Türk ekonomisi iyi not alırdı. Bu defa, yaşadığımız krizin etkileri rapora da yansımış. Ekonomik reformlarda geri kaldığımız belirtiliyor. 
     Bu da doğru. 
     Türkiye, elinden geldiğince kendini toparlamaya çalışıyor. Kolay değil, ancak eninde sonunda başarmak zorundayız. 
     
     Geriye Kıbrıs ve Avrupa Ordusu kalıyor 
     Raporda benim en çok dikkatimi çeken nokta, Kıbrıs ve AGSP Avrupa Güvenlik ve Savunma Politikası yani Avrupa Ordusu konusuna önemli bir yer verilmesi. 
     Genişlemeden Sorumlu Komiser Verheugen de rapor hakkında konuşurken "Aday bir ülkeye bu tutum yakışmaz" diyerek, Brüksel’deki tepkileri ortaya koydu. 
     Kıbrıs konusu ise, giderek Türkiye’nin önünü kapatan bir unsur olmaya devam ediyor. 
     2002 sonuna kadar bir çözüm bulunamadığı taktirde, Kıbrıs’ın Rum Kesimi’ni kastediyor AB’ye tam üyeliğinin kaçınılmazlığı ortaya çıkıyor. Ancak, Avrupa Birliği’nin de bu konuda çaba harcaması gerektiğine inanıyorum. AB de BM’ye yeni bir paketle ortaya çıkması için baskı yapmalı. Her şeyi Türkiye’nin sırtına yüklememeli. 
     Ben, hem Türk hem de Rum yönetimlerle konuştuktan sonra, tarafların birbirlerinden çok farklı bir noktada olmadıklarını gördüm. 
     Geriye, yemeği pişirecek etkili bir ahçı bulmaya kalıyor. Sadece Denktaş’ı suçlamak ve çözüm için onu zorlamanın hiçbir anlamı yok. 
     Özetle, işler yavaş yavaş rayına oturacak gibi görünüyor. İş ki AB’de 
     bu dansa daha etkili olarak katılsın... 
     
Kinzer’in Türkiye ile ilgili doğruları...      Stephen Kinzer 1996-2000 yılları arasında New York Times’ın Türkiye muhabirliğini yaptı. Sadece Türkiye’yi değil, Kafkaslar ve Orta Asya’yı da izledi. New York Times’ın ilk devamlı muhabiri oldu ve Türkiye penceresini Amerika’ya açtı. 
     Kimi yazılarını resmi yetkililerimiz ve resmi yetkili gibi düşünenlerimiz yadırgadılar, hatta eleştirdiler. Oysa Kinzer, son derece zeki ve bilgili yapısı sayesinde olaylara çok farklı bakmasını bildi. Türkiye’yi, birçoğumuzdan daha sağlıklı şekilde değerlendirdi. Bölgede gerçek bir güç olabilmesi için neler yapması gerektiğini gördü ve eleştirilerini o yönde geliştirdi. Yani, doğruları söyleyen "gerçek bir dost" gibi davrandı. 
     Batının temel değerlerini demokrasi, insan hakları gibi ön planda tuttu. Türkiye’deki uygulama çarpıklıklarına dikkat çekti. "Canım, insan hakları veya demokrasi Türkiye için lükstür. Stratejik önemi ve batının çıkarlarını koruyor ya, gerisini görmezden gelelim" diyen nice batılı yazarın aksine, Türk halkının da bu değerleri hakettiğini düşünerek hareket etti. İşte bu açıdan da bence gerçekten bu ülkeye sempatiyle bakan bir gazeteciydi. 
     Bir süre önce Amerika’da piyasaya çıkan kitabında da aynı çizgileri işliyor. "Ay ve Yıldız-İki Dünya Arasındaki Türkiye" adlı kitabı, sadece yabancıya değil, bize de Türkiye’yi öğretiyor. Ancak bu Türkiye, okul kitaplarındaki sloganların dışındaki gerçek bir Türkiye. 
     Türk toplumuna sempatiyle bakan bir yabancının gözüyle görünen Türkiye. 
     Kinzer, Türk toplumunun geçmişini doğru dürüst, tüm gerçekleriyle bilmediğini, ortalama bir Avrupalı’nın kendi ülkesinin geçmişiyle ilgili bilgisinin çok gerisinde kaldığını söylüyor. 
     Doğru değil mi Kinzer, Türkiye’nin 2000’li yıllara açılırken, geçmişiyle tanışması ve hesaplaşması gerektiğini söylüyor. 
     Doğru değil mi Dost acı söyler. Kinzer de zaman zaman acı doğruları söylüyor. 
     
Yılmaz doğruları söylüyor, ancak...      CNN TÜRK’ün her pazar günü 11 10’da KAFE SİYASET adlı bir programı var. Eğer şimdiye kadar kaçırdınızsa, tavsiye ederim izleyin. 
     CNN TÜRK Ankara Temsilcisi Mete Belovacıklı ile Radikal Gazetesi Ankara Temsilcisi Murat Yetkin her pazar sabahı bir konuğu kahveye davet ediyorlar ve gündemdeki en önemli konuyu tartışıyorlar. Her ikisi de yoğun biçimde güncel olaylar içinde yaşadıklarından dolayı, soruları çok net ve yeni bilgi almaya yönelik oluyor. Akıllı şekilde de tek bir konu üzerinde yoğunlaşıyorlar. Daldan dala Anadolu tipi söyleşi yapmıyorlar. Program, hem cinsleri arasında hemen kendini gösteriverdi. 
     Geçen hafta Mesut Yılmaz konuktu. 
     Mete-Murat ikilisi nefis bir söyleşi yaptılar. 
     Yılmaz da çok iyi bir günündeydi. 
     O çok doğruları söylediği günlerinden birindeydi. Bu kadar büyük bir devlet yapısıyla devam edemeyeceğimizi, çarpıcı örnekleriyle anlattı. Merkezi hükümetteki yetkilerin yerel yönetimlere aktarılmadığı sürece etkili bir yönetim tarzı oturtulamayacağını, siyasi partiler ve seçim yasalarının nasıl değişmesi gerektiğini çok net biçimde gösterdi. 
     Beni en çok, Köy Hizmetleri’yle ilgili değişikliğin nedenlerini anlatışı etkiledi. Şimdi anladım ve değişikliğin yararlı olacağına inandım. 
     Ne yazık ki çoğunluğumuzdaki izlenim, Mesut Yılmaz’ın kimselerin gösteremediği cesaretle ortaya çıktığı, doğruları ortaya koyduğu ancak sonunu getiremediği şeklindedir. 
     Mesut Yılmaz’ın bizleri yanıltmasını istiyoruz. 
     Her şeye rağmen, bu gerçekleri duymak dahi güzeldi... 
     
Aramızdaki fark giderek artıyor      Batı demokrasilerinde kişiden önce parti ön plandadır. Kurum olarak parti korunur. 
     Bundan dolayı da partiye seçim kaybettiren lider, gerçekten sorumluysa hemen değiştirilir. Herhangi bir bakan veya milletvekili partiye gölge düşürecek bir harekette bulunduğu taktirde, haklı veya haksızlığı ya bir yana bırakılır veya adalete bırakılır. Ancak o kişi mutlaka yerini kaybeder. 
     Biz de ise, tam tersi geçerlidir. 
     Parti değil, lider ön plandadır. 
     Ona dokunulmaz. İstediği kadar seçim kaybetsin, partisini küçültsün yine yerinde kalır. 
     Bir bakan veya milletvekiline gölge düşerse, partinin çıkarı bir yana bırakılır ve "dayanışma" gösterisine girilir. O kişiyi korumak adeta bir prestij olur. Bu çarpıklıklardan kurtulamadığımız sürece de demokrasimiz rayına oturamaz... 
     
     







Siyah beyaz 


Mumcu'yu hiç ciddiye almıyorum 


Tarihin iliklerine işlediği bir yerde beyaz gece 


Öteki ada 2 


Bulgaristan sosyalizme dönecek mi 


Hayatımızın değişmeyenleri ve İş Bankası 


Kadın kaprisi hayatımızın rengidir 


"Çavuş Cemilöden Türkan Şoray’a 


2002'ye girerken güvenoyu 


Piyasalar dediğiniz yalan - dolan 


Deprasyon’ kılavuzu 


Sadece futbolcularımız gol atıyorlar 


Şenol Güneş ve Derviş bir yol ayrımında 


Ordu insanın aklını karıştırıyor 


Kamusal çıkar hologramlanıyor 


</TEXT>
</DOC>
