<DOC>
<DOCNO> 63834 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/23/son/sontur12.html </URL>
<DATE> 2002/01/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Mahkeme MHP'li milletvekilini mahkum etti 
</HEADLINE>
<TEXT>

     Ankara 9. Ağır Ceza Mahkemesi, DYP Şanlıurfa Milletvekili Fevzi Şıhanlıoğlu'nun ölümüyle ilgili olarak açılan davada, MHP İçel Milletvekili Cahit Tekelioğlu'nu 2 yıl 9 ay 10 gün ağır hapis cezasına çarptırırken, MHP Osmaniye Milletvekili Mehmet Kundakçı'nın beraatına karar verdi. 
     Davanın bugünkü karar duruşmasına, Tekelioğlu ve Kundakçı'nın avukatı Kamil Akdoğan ile müdahil avukatları Mustafa Aksoy, Cumhur Tutyol, Celal Tekiner ve Sait Ensari katıldı. 
     Müdahil avukatlarından Mustafa Aksoy'un esas hakkındaki iddialarını dile getirmesinden sonra, sanıklar avukatı Kamil Akdoğan, esas hakkında savunma yaptı. 
     Mahkeme Başkanı Ömer Yılmaz Çamlıbel, verilen kısa aradan sonra, Cahit Tekelioğlu'nun 2 yıl 9 ay 10 gün ağır hapis cezasına mahkum edildiğini bildirdi. 
     Çamlıbel, Kundakçı'nın ise maktule müessir fiilde bulunduğuna ilişkin hiçbir delil ve emare elde edilemediğinden beraatına karar verildiğini açıkladı. 
     Ankara 9. Ağır Ceza Mahkemesi, MHP İçel Milletvekili Cahit Tekelioğlu'nu, önce 10 yıl ağır cezasına mahkum etti, daha sonra, Türk Ceza Kanunu'nun TCK indirim öngören maddelerini uygulayarak, cezasını 2 yıl 9 ay 10 güne indirdi. 
     Mahkeme, Tekelioğlu'nun, ''ağır ve haksız tahrik sonucu müsnet suçu işlediğine'' karar verdi. 
     Mahkeme Heyeti, MHP Osmaniye Milletvekili Kundakçı'nın ise maktul Şıhanlıoğlu'na müessir fiilde bulunduğuna ilişkin hiçbir delil ve emare elde edilemediği gerekçesiyle beraatını kararlaştırdı. 
     Davanın bugünkü karar duruşmasına, Tekelioğlu ile MHP Osmaniye Milletvekili Mehmet Kundakçı'nın avukatı Kamil Akdoğan ile müdahil avukatları Mustafa Aksoy, Cumhur Tutyol, Celal Tekiner ve Sait Ensari katıldı. 
     Müdahil avukatlarından Mustafa Aksoy, esas hakkındaki iddialarında, TBMM'de 31 Ocak 2001 tarihinde içtüzük değişikliği görüşülürken çıkan olaylarda, Şıhanlıoğlu'nun baş ve göğüs bölgelerine aldığı darbeler sonucu kalp krizi geçirerek hayatını kaybettiğini öne sürdü. Adli tıp raporlarında, Şıhanlıoğlu'ndaki yara ve ekimozların darp sonucu meydana geldiğinin belirtildiğini savunan Aksoy, ölümün müessir fiil sonucu meydana geldiğini iddia etti. 
     Aksoy, iktidar ve muhalefet partilerine mensup milletvekillerinin Meclis çalışmalarında, ''tahrik'' unsurunun olamayacağını ileri sürerek, ''Türk adaleti, verdiği kararla Türk demokrasine bir mesaj verecektir. Adalet, bu kararla bir imtihan verecektir'' diye konuştu. 
     Sanıklar avukatı Kamil Akdoğan, esas hakkındaki savunmasında, davanın ''kamu vicdanını rahatlatmak için açıldığını'' söyledi. 
     Akdoğan, müvekkillerinin, maktule yönelik herhangi bir müessir fiili bulunmadığını ifade ederek, beraat talebinde bulundu. 
     Önce 10 yıl hapis 
     Mahkeme Başkanı Ömer Yılmaz Çamlıbel, verilen kısa aradan sonra, Cahit Tekelioğlu'nun, ''katl kastıyla olmayan müessir fiili sonucu Şıhanlıoğlu'nun ölümüne sebebiyet verdiği, ancak ölümün failce bilinmeyen ve daha önceden var olan kalp damar hastalığının neticesi meydana geldiğini'' belirterek, Tekelioğlu'nun, eylemine uyan TCK'nın ''mevsuf adam öldürme'' başlığını taşıyan 450 2. maddesi yollamasıyla ''kastı aşan adam öldürme'' hükmünü içeren 452 2. maddesi uyarınca, ''suçun işleniş şekli ve özelliği, sanığın kişiliği, suç işleme kastı'' dikkate alınarak takdiren 10 yıl ağır hapis cezasına mahkum edildiğini bildirdi. 
     
     Ağır tahrik 

     Çamlıbel, maktul ve bir grup muhalefet milletvekilinin, Anayasa Komisyonu üyelerine ve sanığa yönelik sözlü ve fiili sataşmalarından sonra 8-10 kişilik bir grubun, Tekelioğlu'nun etrafında yoğunlaşarak darp ettikleri esnada, bu saldırıyı def etmek ve korumak maksadıyla kendisine yumrukla vuran maktule aynı şekilde yumrukla vurmak suretiyle mukabele ettiği ve sanığın maruz kaldığı ağır ve haksız tahrik sonucu müsnet suçu işlediği anlaşıldığını kaydederek, cezasının TCK'nın ''kanuni azaltıcı sebep'' başlıklı 51 2. maddesi gereğince cezanın üçte iki oranında indirilerek 3 yıl 4 ay ağır hapse düşürüldüğünü belirtti. 
     Başkan Çamlıbel, TCK'nın ''takdiri azaltıcı sebep'' başlıklı 59. 
     maddesi uyarınca da Tekelioğlu'nun, duruşmadaki hal ve tavrı göz önünde bulundurularak, cezasından altıda bir oranında yapılan indirimle toplam 2 yıl 9 ay 10 gün ağır hapis cezasına mahkum edildiğini açıkladı. 
     Mahkeme Heyeti, MHP Osmaniye Milletvekili Kundakçı'nın ise maktul Şıhanlıoğlu'na müessir fiilde bulunduğuna ilişkin hiçbir delil ve emare elde edilemediği gerekçesiyle beraatına karar verdi. 
     İddianamede, Tekelioğlu ve Kundakçı hakkında TCK'nın 452 2 ve 463. 
     maddeleri uyarınca 6 yıl 8'er aya kadar ağır hapis cezası talep ediliyordu. 
     






</TEXT>
</DOC>
