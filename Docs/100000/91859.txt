<DOC>
<DOCNO> 91859 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/25/ekonomi/eko06.html </URL>
<DATE> 2002/06/25/ </DATE>
<TIME>  </TIME>
<AUTHOR>  </AUTHOR>
<HEADLINE>
YKB yüzde 21.43 düştü borsa 9 binin altına indi 
</HEADLINE>
<TEXT>

Endeks, YKB’nin tabandan işlem görmesi ve AB hazırlık çalışmalarındaki belirsizliğin etkisiyle sekiz ayın en düşük seviyesine gerileyerek 8.984 oldu 
     SONGÜL HATISARU 

     Haftaya satışlarla başlayan İstanbul Borsası, dün yüzde 2.56 değer kaybederek son 8 ayın en düşük seviyesi olan 8,984’e geriledi. Günlük toplam işlem hacmi 150.3 trilyon TL olarak gerçekleşti. 896 trilyonluk zarar açıklayan Yapı ve Kredi Bankası YKB hisselerindeki yoğunlaşan satışlar, endeksin gün içerisinde 8,887 seviyesine kadar gerilemesine neden oldu. 
     Açılışı ile birlikte taban olan YKB hisselerinin günlük değer kaybı yüzde 21.43 olarak gerçekleşirken, Çukurova Grubu’na bağlı hisselerin en fazla işlem gören hisseler sıralamasında başlarda yer aldığı dikkat çekti. Yeniden borçlandırma çalışmalarını tamamlayan Işıklar Ambalaj ise yüzde 17.57 değer kazandı. 
     
     Siyasi belirsizlik bezdirdi 
     21 Haziran’da bilançosu açıklanan ve 24 Haziran’da sırası işleme açılan YKB taban olunca endeks, toparlanamadı. Geçtiğimiz haftayı yüzde 2.58’lik düşüşle kapatan İMKB 100 Endeksi dün de düşüşünü sürdürdü. Başbakan’ın sağlık durumu, 1 Temmuz’da tatile girecek Meclis’in AB kriterleri konusunda yapacağı çalışmalar borsa yatırımcılarının gündemini oluşturmaya devam ediyor. 
     
     Cem, uzlaşma istedi 
     Dünkü düşüşte Dışişleri Bakanı İsmail Cem’in AB uyumunu sağlayacak kriterler konusunda koalisyon partileri arasında ve Meclis’te uzlaşma ihtimalinin zorlaştığı saptaması etkili oldu. Bu arada alternatif piyasalardaki gelişmeler de paranın yönünün borsaya kayıp kaymayacağı açısından önem taşıyor. Hisse senedi yatırımcısının beklemeye çekildiği, varolan yatırımcıların da ellerindeki hisseleri stop loss noktalarından elden çıkardığı gözleniyor. 
     Olası bir çıkışta borsaya girmeyi düşünen yatırımcı sayısının yüksek olduğuna değinen uzmanlar, belirsizliğin getirdiği riski üstlenmek istemeyenlerin fazla olduğunu, olumlu gelişmeler yaşanması halinde borsada fiyatların kısa sürede toparlanabileceğini dile getiriyorlar. 
     



 EKONOMİ 

















</TEXT>
</DOC>
