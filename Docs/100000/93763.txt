<DOC>
<DOCNO> 93763 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/05/dunya/dun02.html </URL>
<DATE> 2002/07/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Fener Rum Patrikhanesi’ne ABD’den isyan 
</HEADLINE>
<TEXT>

     SEMA EMİROĞLU New York 

     ABD’deki Rum Ortodoks kilisesi, daha önce kendisini bağlı kabul ettiği İstanbul’daki Fener Rum Patrikhanesi’nden bağımsız hareket etme yönünde adım attı. 
     Amerikan Rum Ortodoks kilisesinin delegeleri, Los Angeles’ta yaptıkları toplantıda, İstanbul’dan bağımsız karar alma yönünde bir karar üzerinde anlaştılar. Delegeler, İstanbul’daki kiliseye bağlı kalmayı sürdüreceklerini, ancak bu kilisenin, kendi üzerlerinde mutlak bir kontrolü olamayacağını kaydettiler. Bu kararın, Fener Rum Patrikhanesi tarafından da onaylanmasının gerektiği belirtiliyor. 
     
     3 aday gösterecek 
     Önerilen değişiklikler çerçevesinde, ABD’deki Rum Ortodoks din adamları, gelecekte patrikhaneye seçilecek başpiskopos için 3 aday gösterecekler. Amerikan kilisesi, kendi piskoposlarını da kendisi seçecek. 
     Mevcut durumda, Fener Rum Patrikhanesi piskopos ve başpiskoposları atıyor. Patrikhane, düzenli olarak Amerikan kilisesinin önerilerini dikkate alsa da, kararlarında bu önerilere sadık olma gereğini her zaman duymuyor. Amerikan Rum Ortodoks kilisesinin 1.5 milyon üyesi bulunuyor. 
     



 DÜNYA 













</TEXT>
</DOC>
