<DOC>
<DOCNO> 71377 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/07/son/sontur28.html </URL>
<DATE> 2002/03/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Savcı, Leeds'li kurbanların katil zanlıları için ağır hapis istedi 
</HEADLINE>
<TEXT>

     Galatasaray ile Leeds United takımları arasındaki futbol maçı öncesinde, 2 İngiliz taraftarın ölümüyle sonuçlanan olaylara karıştığı gerekçesiyle tutuklu yargılanan 20 sanıktan 8'inin çeşitli ağır hapis cezalarına çarptırılmaları, 12 
     sanığın ise beraatı istendi. 
     Beyoğlu 1. Ağır Ceza Mahkemesi'ndeki duruşmaya, tutuklu sanık Ali Ümit Demir ile tutuksuz sanıklardan Kazım Dalga, Yılmaz Tutuş, Süleyman Gökhan Güven ve Özkan Balcı katıldı. İfadeleri alınamadığı için haklarında gıyabi tutuklama kararı çıkarılan Gökhan Oba, Serkan Gürsoy Hamit Alkaya ile diğer tutuksuz sanıklar ise duruşmaya gelmedi. 
     Sanık avukatı Fuat Akkoyunlu'nun geçen celse olay yerinde keşif yapılması talebini görüşen mahkeme heyeti, bu isteği reddetti. 
     Duruşmada söz verilen müdahil avukatları, sanıkların cezalandırılmasını istediklerini bildirdiler. 
     Davanın geldiği aşamada esasa ilişkin görüşü sorulan Cumhuriyet Savcısı Özkan Sönmez, İstanbul'da UEFA Kupası yarı final müsabakasını izlemek için bulunan ve ''Holigan'' olarak adlandırılan 50-60 kişilik Leeds United taraftarının, 5 Nisan 2000 günü saat 21.00 sıralarında Taksim'deki Türk Hava Yolları Bürosu önünde toplandıklarını, aldıkları alkolün de etkisiyle işyerleri ve araçların camlarını kırdıklarını, Türk parasını yaktıklarını, Türk Bayrağı'nı edep yerlerine sürmek suretiyle tahrik edici davranışlarda bulunduklarını bildirdi. 
     Bu durumu gören Galatasaray taraftarlarının, yürüyüş yapmak ve İngiliz taraftarlara karşılık vermek üzere İstiklal Caddesi'nde toplandıklarını, gerektiğinde kendilerini savunmak düşüncesiyle açık kimliği belirlenemeyen 1 kişinin, Süleyman Gökhan Güven'e yeteri kadar bıçak alması için 10 milyon lira verdiğini anlatan Savcı Sönmez, ''Süleyman Gökhan Güven'in, aldığı bıçaklardan 2'sini sanık Ali Ümit Demir'e, 1 tanesini Ali Baydar'a, 1 tanesini Arap Veysel'e verdiği, 2 tanesini de kendisinde bulundurduğu belirlenmiştir'' dedi. 
     Savcı Sönmez, daha sonra olayı şöyle anlattı 
     ''Tahrik edici davranışlarına devam eden İngiliz taraftarlar ile sanıklar arasında tartışma çıktığı, tartışmanın kavgaya dönüşmesi üzerine Ali Ümit Demir'in, dayısı Süleyman Gökhan Güven'in yaralandığını görünce bıçakla 3 İngiliz taraftara saldırarak vurduğu, aynı şekilde, yakalanamayan sanıklar Ali Baydar ile Arap Veysel'in de bıçakla saldırdıkları, olay yerinde bıçakla yaralanan Christopher Loftus ile Kevin Speight'ın kaldırıldıkları hastanede öldükleri anlaşılmıştır.'' Adli Tıp Kurumu'ndan alınan raporlara göre Speight'ın vücudundaki 2, Loftus'un da 1 bıçak yarasının öldürücü nitelikte olduğunun tespit 
     edildiğini söyleyen Savcı Sönmez, sanık Ali Ümit Demir'den elde edilen bıçak üzerinde, her 2 maktule ait kan lekelerinin bulunduğunun belirlendiği kaydetti. 
     
     Ceza iztemi 
     Bu nedenle tutuklu sanık Ali Ümit Demir'in, ''Birden fazla kişiyle birlikte, hafif tahrik altında, faili belli olmayacak şekilde 2 kişiyi öldürmek'' suçundan 18 ile 30 yıl arasında ağır hapis cezasına çarptırılmasını isteyen Savcı Sönmez, sanık Süleyman Gökhan Güven'e de ''Bu suça iştirak''ten dolayı 9 ile 15 yıl arasında ağır hapis cezası verilmesini talep etti. 
     Sanıklardan Özkan Balcı, Süleyman Aydın, Kazım Dalga, Hasan Altun ve İbrahim Kaygısız'ın da ''Ölümle biten kavgaya dahil olmak'' suçundan 6'şar aya kadar hapis cezasına çarptırılmasını isteyen Savcı Sönmez, sanık Çetin Demirkıran'a ise ''Suç delilini saklamak'' suçundan 3 ay ile 3 yıl arasında hapis cezası verilmesini öngördü. 
     Sanıklardan Zafer Yıldırım, Burak Savucu, Sinan Cem İster, Murat Yahşi, Yılmaz Tutuş, Gökhan Oba, Uğur Yevsükof, Savaş Altay, Hamit Alkaya, Serkan Gürsoy, Umut Özdemir ve Muhammet Erdoğan'ın, suçu işlediklerine yeterli delil elde edilemediğinden beraatlarına karar verilmesini talep eden Savcı Sönmez, açık kimlikleri belirlenemeyen firardaki sanıklar Ali Baydar ve Arap Veysel hakkında ise ''Faili belli olmayacak şekilde kasten adam öldürmek'' suçundan Cumhuriyet Savcılığı'na suç duyurusunda bulunulmasını istedi. 
     Savcılığın görüşüne karşılık ''diyecekleri'' sorulan sanıklar ve avukatları, son savunmalarını hazırlamak için süre istediler. 
     Bu talebi kabul eden mahkeme heyeti, duruşmayı erteledi. 
     






</TEXT>
</DOC>
