<DOC>
<DOCNO> 89838 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/14/son/sondun31.html </URL>
<DATE> 2002/06/14/ </DATE>
<TIME>  </TIME>
<AUTHOR>  </AUTHOR>
<HEADLINE>
AB Yunan beyaz peyniri "feta"yı korumasına aldı 
</HEADLINE>
<TEXT>

     AB Komisyonu, Yunan beyaz peyniri ''feta''nın tescilli marka olarak kabul edilmesini ve Yunanistan'ın belirli bölgeleri dışında, diğer ülkelerde bu isim altında üretimin durdurulmasını önerdi. 
     Komisyon, ''feta'' adı altında beyaz peynir üreten diğer AB ülkelerine, bu ismi değiştirmeleri veya üretimi durdurmaları için 5 yıl süre tanıdı. 
     AB Komisyonu'nun tarımdan sorumlu üyesi Franz Fischler, üretimi belirli coğrafi alanlarda kısıtlı olan kaliteli malların korunmasının önemine değinen bir açıklama yaptı ve ''feta'' peynirinin bu gruba girdiğini, belirli bölgeler dışında ve farklı kurallarla ''feta'' isimli peynir üretmenin, tüketiciyi yanıltmak anlamına geleceğini söyledi. 
     AB Komisyonu, 1992 yılında belirlediği kurallar çerçevesinde, 600 kadar ürünü coğrafi alanları içinde ve tescilli marka olarak koruyor. 
     Yunanistan, 1994 yılında, ''feta'' peynirinin de bu çerçevede himaye altına alınmasını istemişti. 
     Komisyon, Atina'nın talebini 1996'da olumlu karşılamış, ancak Danimarka gibi bazı AB ülkeleri, ''feta''nın tescilli marka olarak himaye altına alınması için gerekli koşulların olmadığını savunmuşlardı. Bu ülkeler, kamuoyunda ''feta'' kelimesinin, genel olarak ''beyaz peynir'' olarak algılandığını belirtiyorlardı. 
     Tartışma, Avrupa Adalet Divanı'na taşınmış, Divan 1999 yılında ''feta''ya yönelik AB himayesini kısmen kaldırarak, diğer ülkelerde bu isimde üretime yeşil ışık yakmıştı. 
     AB Komisyonu uzmanları, ''feta''nın Yunanistan'a ait bir marka olduğu, bazı AB ülkelerinin, inek sütü ve farklı yöntemlerle bu isimde beyaz peynir üretmelerinin yanlışlığı üzerinde mutabakat sağladılar. 
     Buna rağmen AB bünyesinde tartışmalar son bulmayınca, AB Komisyonu, bugünkü kararı ile konuyu bir öneri olarak AB Konseyi'ne sunmak yoluna başvurdu. 
     AB'nin en yüksek karar organı olan AB Konseyi 3 ay içerisinde konuyu ele alarak karara bağlamazsa Komisyon'un önerisi otomatik olarak yürürlüğe girecek. 
     





</TEXT>
</DOC>
