<DOC>
<DOCNO> 87661 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/03/son/sondun15.html </URL>
<DATE> 2002/06/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Kadınlar daha inandırıcı yalan söylüyor 
</HEADLINE>
<TEXT>

     İskoçya'nın Edinburgh kentinde Queen Margaret Ünevirsitesi bilim adamlarının yaptıkları araştırmalar, kadınların hem daha iyi birer konuşmacı olduğunu, hem de daha kolay ve inandırıcı yalan söyleyebildiğini ortaya koydu. Bilim adamları, kadınların ve erkeklerin konuşma sırasında verdikleri araları ve bu kesintileri ortaya koyan ''ııı'', ''ııımmm'' gibi mırıldanmaları sayarak, konuyla ilgili sonuca ulaştıklarını açıkladılar. 
     Araştırmacılara göre, erkekler konuşurken, kadınlara oranla iki kat daha fazla duraklıyor ve kararsızlık sesi kullanıyor. 
     Özellikle yalan söylerken, erkeklerin kelimeler arasında yaptıkları duraklamaların süresinin iyice uzadığını belirten bilim adamları, böylece bir erkeğin yalan söylediğine kolayca karar verilebileceğine dikkat çekiyor. 
     Normal bir konuşma sırasında kelimeler arasına giren duraklama sürelerini de dikkate alan araştırmacılar, bu hesaplamaların da kadınların konuşmalarının daha akıcı olduğunu ortaya koyduğuna dikkat çektiler. 
     Queen Margaret Üniversitesi Dil Bilimi ve Konuşma Araştırmaları Bölümü Bilim adamlarından Dr. Robin Lickley, bu durumu özetlerken şöyle dedi 
     ''Bütün erkekler, kadınlara göre çok daha fazla duraklayarak konuşuyor. Erkeklerin konuşurken kararsız bir tutum içinde oldukları ve çok daha fazla aynı kelimeleri tekrarladıkları görülüyor. Bunu da konuşmalarındaki kesintileri gizleyebilmek için yapıyorlar. Kadınlar ise daha iyi birer konuşmacı. Çocukluklarında da kız çocuklarının daha akıcı konuştukları ve bu durumun ileriki yaşlarda da sürdüğü açık. 
     İş yalana gelince, durum daha açık ortaya çıkıyor. Zira yalan söyleyen biri, konuşması sırasında geniş duraklamalar yapıp ne söyleyeceğine dikkatle karar vermek ister. Bu dikkati artırmak istedikçe konuşmanın akıcılığı iyice azalır, verilen duraklamalar artar. Bu boşlukları doldurmak için de 'ııııı', 'ımmmmmmm' gibi mırıldanmalar kullanılmaya başlanır.'' Araştırmacılara göre erkekler, her 100 kelimede ortalama üç kez duraklıyor. 
     Araştırmacılar, her dilde bu duraklamaları doldurmak üzere bazı sesler bulunduğunu, bunun İngiltere'de ''ummmm'', ''ahh'', İspanya'da ''este'', İsveç'te ''hmm'', Japonya'da ise ''jaa'', ''anoo'' şeklinde ortaya çıktığını da bildiriyor. Çinliler de ''ahhh-aaaaaa'' diyor. 
     





</TEXT>
</DOC>
