<DOC>
<DOCNO> 67653 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/14/son/sonspo04.html </URL>
<DATE> 2002/02/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Derbide 1 trilyon lira ile hasılat rekoru kırılacak 
</HEADLINE>
<TEXT>

     Fenerbahçe ile Galatasaray arasında 16 Şubat Cumartesi günü yapılacak lig maçını Fenerbahçe Şükrü Saraçoğlu Stadı'nda 52 bin biletli seyirci izleyecek ve bu rakam İstanbul için seyirci rekoru olarak kayıtlara geçecek. 
     Karşılaşma için bastırılan 52 bin biletin tamamının satıldığı öğrenildi. 
     
     Rekor İzmir'de 
     Ezeli rakipler arasındaki seyirci rekoru ise 1973 yılında İzmir'de kırıldı. 
     21 Ocak 1973'te İzmir Atatürk Stadı'nda yapılan Gazeteci Hasan Tahsin Kupası maçını 66 bin 701 seyirci izlerken, bu rakam, ezeli rakipler arasındaki bir maçı izleyen seyirci sayısındaki rekor olarak tarihe geçti. 
     
     Lig tarihinin seyirci rekoru 
     Birinci Futbol Ligi'nin 43 yıllık geçmişinde kayıtlara geçen seyirci rekoru da Fenerbahçe'ye ait bulunuyor. 
     1988-89 sezonunda, 30 Ocak 1989'da İzmir Atatürk Stadı'nda Altay ile Fenerbahçe arasında yapılan lig maçını 66 bin 200 biletli seyirci izlemiş ve sarı-lacivertli takımın 3-0 kazandığı maç, ligde seyirci rekorunun kırıldığı karşılaşma olarak kayıtlara geçmişti. 
     
     14 kişinin izlediği maç 
     Fenerbahçe ile Galatasaray arasındaki maçlarda en az seyirci 17 Kasım 1922'deki karşılaşmaya geldi. 
     İttihat Spor Sahası'nda şiddetli yağmur altında yapılan ve hakem Fethi Tahsin Başaran'ın şemsiyeyle yönetmek zorunda kaldığı maçı, tamamı biletsiz 14 kişi izledi. 
     
     Hasılat rekoru 
     Haftanın derbi maçında İstanbul için seyirci rekorunun yanı sıra, hasılat rekoru da kırılacak. 
     Maç için bastırılan biletlerin tamamının bitmesiyle elde edilen yaklaşık 1 trilyon liralık gişe hasılatı, Türkiye tarihinde spor müsabakalarında elde edilen en yüksek hasılat olarak kayıtlara geçecek. 
     






</TEXT>
</DOC>
