<DOC>
<DOCNO> 78971 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/18/ekonomi/eko01.html </URL>
<DATE> 2002/04/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Dövizde 3.5 milyar dolarlık çözülme 
</HEADLINE>
<TEXT>

Doların düşüşte fren tutmaması, döviz hesaplarının son üç ayda 3.5 milyar dolarlık azalmasına neden olurken Türk Lirası mevduatında hızlı artış oldu 
     HARUN GÜREK Ankara 

     Merkez Bankası’nın alım ihalelerine ve ekonomi yetkililerinin uyarılarına rağmen dövizdeki çözülme sürüyor. Üç ayda döviz hesaplarında 3.5 milyar dolarlık bir azalma olurken, Türk Lirası TL mevduatı 8 katrilyon liranın üzerinde arttı. Parasını dövizde tutanların kaybı, kurlardaki düşüş nedeniyle 4 - 5 katrilyon lirayı buldu. 
     
     11 Eylül dövize kaydırdı 
     Merkez Bankası verilerine göre, yurtdışındaki işçilerin döviz hesapları dahil bankalardaki toplam döviz hesapları, 11 Eylül terör saldırılarının ardından geçen yıl sonunda 57 milyar 925 milyon dolara yükseldi. Bu rakam, geçtiğimiz 29 Mart itibariyle 3 milyar 242 milyon dolar azalarak, 54 milyar 683 milyon dolara indi. 
     İşçi dövizleri dışındaki döviz tevdiat hesapları ise 31 Aralık 2001 tarihinde en yüksek düzeyine ulaşarak 47 milyar 118 milyon dolara çıktı. 
     Bu hesapların miktarı 29 Mart’ta 43 milyar 526 milyon dolara düştü. Aradan geçen üç aylık süredeki azalma, 3 milyar 522 milyon doları buldu. 
     
     Çözülme yurtiçinden 
     Döviz hesaplarındaki en yüksek azalma, yurtiçinde yerleşik vatandaşların hesaplarında meydana geldi. Yurtiçi döviz hesapları, üç ayda 2 milyar 256 milyon dolar azalarak, 41 milyar 486 milyon dolara geriledi. 
     Yurtdışında ikamet edenlerin döviz hesapları en yüksek seviyesine ulaştığı 31 Ekim 2001’e göre, 1.4 milyar dolar azalışla, 1 milyar 526 milyon dolara düşerken bankalararası döviz hesaplarında benzer bir düşüş yaşandı. Bu hesaplar yine en yüksek seviyesinde olduğu geçtiğimiz ekim sonunda 1 milyar 926 milyon dolarken, 29 Mart’ta 557 milyon dolara indi. 
     
TL mevduatı arttı      TL bazında hazırlanan döviz tevdiat hesapları istatistiklerine göre, terör saldırılarından sonra, 28 Eylül 2001 tarihinde 60 katrilyon 807 trilyon lira olan döviz hesapları, geçtiğimiz ay sonunda 54 katrilyon 777 trilyon liraya düştü. Terör saldırılarından sonra dolar kurunun 1 milyon 650 bin liraya ulaşmasından kaynaklanan bu durum, kurun düşüşü ile tersine seyir izledi. 
     
     Hesap miktarı 47.3 katrilyon 
     Kurların 1 milyon 300 bin liranın altına inmesi nedeniyle döviz hesaplarındaki azalma 10.1 katrilyon liraya ulaştı. Kurdaki düşüş nedeniyle, parasını dövizde tutanların kaybı 4 - 5 milyar dolar arasında hesaplanıyor. Bu arada, TL mevduat hesaplarında ise büyük bir artış meydana geldi. Bankalardaki TL mevduatı, 28 Eylül 2001 tarihindeki düzeyi dikkate alındığında aradan geçen sürede 8 katrilyon 60 trilyon lira artarak, 47 katrilyon 334 trilyon liraya yükseldi. 
     



 EKONOMİ 


















</TEXT>
</DOC>
