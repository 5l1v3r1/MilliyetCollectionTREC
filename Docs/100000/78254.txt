<DOC>
<DOCNO> 78254 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/14/guncel/gun09.html </URL>
<DATE> 2002/04/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Her yerde Filistin mitingi 
</HEADLINE>
<TEXT>

YAVRUSUNU BOMBACI YAPTI      Dünyanın birçok yerinde düzenlenen İsrail karşıtı protesto gösterileri, ilginç görüntülere sahne oluyor. İşte bunlardan biri de Almanya’nın başkenti Berlin’de yaşandı. Filistinli bir babanın, gösteriye getirdiği çocuğuna intihar komandosu süsü vermek için beline dinamit bağlaması tüyler ürpertti. Aralarında Türklerin de bulunduğu on binlerce kişi dün Berlin’deki Alexanderplatz Meydanı’nda toplandıktan sonra İsrail’in Filistin politikasını kınadı. Daha sonra ABD Büyükelçiliği önünde Amerika ve İsrail aleyhtarı sloganlar atan protestocular, yakınlarındaki İngiltere Büyükelçiliği’ni de taşladı. 
     
SP’DEN ÇOLUKLU-ÇOCUKLU MİTİNG      ASLI ÖKTENER İstanbul 

     Saadet Partisi İstanbul İl Başkanlığı tarafından düzenlenen "Filistin Halkıyla Dayanışma" mitingine katılan yaklaşık 10 bin kişi, İsrail’i protesto etti. Haremlik-selamlık mitinge, küçük yaştaki çocukların da getirilmesi dikkat çekti. Çağlayan Meydanı’nda geniş güvenlik önlemleri altında yapılan mitingde, türbanlı ve kara çarşaflı kadınlar çoğunluktaydı. Sloganlarla İsrail’i protesto eden kalabalıktan bazı kişilerin İBDA-C işaretleri yaptığı görüldü. ABD ve İsrail bayraklarının yakıldığı miting başladıktan 1 saat sonra alana gelen Recai Kutan ve SP milletvekillerinin konuşmalarının ardından kalabalık dağıldı. 
     
REVİVO’YA BÜYÜK AYIP      DHA 

     Kayseri’deki sivil toplum örgütleri ve siyasi partilerin düzenlediği yaklaşık 2 bin 500 kişinin katıldığı "Filistin Halkı ile Dayanışma" mitingine gölge düştü. 20 yaşlarında başörtülü bir kız, Fenerbahçe’nin İsrailli oyuncusu Türk dostu Haim Revivo’yu protesto amacıyla mitinge "Revivo defol" yazılı formayla geldi. Genç kız, "Revivo’yu İsrailli olduğu için protesto ediyorum" derken forma, öfkeli gençlerce yakıldıktan sonra ayaklar altında parçalandı. Bu utanç manzaralarıyla akıllara kaydolan miting olaysız bitti. 
     



 GÜNCEL 























</TEXT>
</DOC>
