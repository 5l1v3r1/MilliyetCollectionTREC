<DOC>
<DOCNO> 72628 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/14/son/sontur18.html </URL>
<DATE> 2002/03/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Shakira ''Kendimi banyoda ve sahnede rahat hissediyorum'' 
</HEADLINE>
<TEXT>

     Dünyaca ünlü Kolombiyalı pop starı Shakira, ''Ben kaderimin şarkı söylemek olduğunu biliyordum. Tıpkı bir köpeğin kaderinin havlamak olduğunu bildiğim gibi'' dedi. 
     Sanatçı, Swissotel'de düzenlediği basın toplantısında, uzun süredir Türkiye'ye gelmek istediğini belirterek, nihayet bu hayalini gerçekleştirmekten mutlu olduğunu anlattı. 
     Bir gazetecinin sorusu üzerine çocukluğunda Arap müziği dinleyerek büyüdüğünü dile getiren Shakira, Türk sanatçılardan kimseyi tanımadığını ama Türkiye'den ayrılırken, yanında birkaç Türk sanatçının albümünü de götürmeyi umduğunu söyledi. 
     Hem Lübnan hem de Kolombiya kültürünün etkisiyle büyüdüğünü vurgulayan Shakira, ''Tıpkı Lübnan dağlarından alınıp Kolombiya kırlarına bırakılmış bir çiçek gibi'' benzetmesini yaparken, ''Toplantıya geç kalmanız Doğulu yanınızın ağır bastığını mı gösteriyor '' sorusu üzerine, gazetecilerden özür diledi. 
     ''İlk albümünüzü 13 yaşında çıkardınız. O yaşta bu cesareti nasıl gösterdiniz '' sorusu üzerine Shakira, ''Ben kendi kaderimin şarkı söylemek olduğunu biliyordum. Tıpkı bir köpeğin kaderinin havlamak olduğunu bildiğim gibi'' dedi. 
     
     Güzellik iç güzelliğidir 

     Sanatçı, bir güzellik yarışmasında sahne alacağı hatırlatılarak, ''size göre güzellik nedir '' sorusunun yöneltilmesi üzerine, ''iç güzelliğidir'' yanıtını verirken, ''albümünün Arjantin'de sansüre uğradığı'' yolundaki haberlerin hatırlatılması üzerine de, ''Bu sadece küçük bir plak mağazasının reklamı için yaptığı bir girişimdi. Albümüm tüm ülkede çok iyi satıyor'' diye konuştu. 
     Bir gazetecinin ''eski Arjantin Cumhurbaşkanı'nın oğlu Antonio De la Rua ile ilişkiniz nedeniyle bu ülkede tepki gördüğünüz doğru mu 
     sorusunu ise Shakira yerine yanıtlayan Sony Music Türkiye Genel Müdürü Melih Ayraçman, ''Albümünün 1 numarada olması Arjantin halkının gösterdiği ilgiyi de kanıtlıyor. İlişkisinin negatif değil, tam aksine pozitif etkisi var albümlerine'' dedi. Sahnedeyken başka birine dönüşmediğini, sadece kendini daha özgür hissettiğini belirten Shakira, ''Kendimi çok rahat hissettiğim iki yerden birisi sahne, diğeri banyo'' diye konuştu. Bir soru üzerine kendisini Arjantin'in yeni Evita Peron'u olarak görmediğini, çünkü tarihteki önemli kişilere büyük saygısı olduğu için böyle bir karşılaştırma yapamayacağını anlattı. Basın toplantısının ardından, Melih Ayraçman, sanatçıya, son albümü ''Laundry Service''in Türkiye'deki başarısından dolayı platin plak ödülü sundu. Christina Aquilera ve Jennifer Lopez gibi diğer Latin kökenli şarkıcıları kendisine rakip görüp görmediğinin sorulması üzerine Kolombiyalı star, ''Benim tek rakibim Shakira'' diye konuştu. Sanatçı, bu akşam Lütfi Kırdar Uluslararası Kongre ve Sergi Sarayı'nda yapılacak olan ''Miss Turkey 2002'' güzellik yarışmasında sahneye çıkacak. 
     






</TEXT>
</DOC>
