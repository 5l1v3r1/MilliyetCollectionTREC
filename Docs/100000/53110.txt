<DOC>
<DOCNO> 53110 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/19/son/sontur19.html </URL>
<DATE> 2001/11/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Taşar'dan Erkan Mumcu'ya taş... 
</HEADLINE>
<TEXT>

     Turizm Bakanı Mustafa Taşar, ''Başbakan ile 2 yıla yakın aynı kabinede görev yapmış bir arkadaşın kabineden ayrıldıktan sonra Başbakan ile ilgili olarak söylediği sözleri şık bulmadığımı ifade etmek istiyorum'' dedi. 
     Taşar, Lütfi Kırdar Uluslararası Kongre ve Sergi Sarayı'nda gerçekleştirilen İstanbul Konseyi Turizm Komitesi Toplantısı'nda gazetecilerin sorularını yanıtladı. 
     Taşar, ANAP Genel Başkan Yardımcısı Erkan Mumcu'nun, söylediklerinin içeriğinden mi yoksa üslubundan dolayı mı eleştirildiği'' yolundaki soru üzerine şöyle dedi 
     ''Dün de söyledim bunu, MKYK'da kararlaştırdığımız hususlar bellidir. Bunlar hepimizi bağlar ve başta Genel Başkanımız olmak üzere büyük kongrenin görev vermiş olduğu MKYK üyeleri olarak bu kurulda alınan kararları uygulamak zorundayız. Üslubumuzu da, tavrımızı da, söylemlerimizi de o kararlar doğrultusunda yapmak zorundayız. Her aklına geleni herkes her yerde söylerse, bunun adı demokrasi olmaz, başıbozuk bir rejim olur.'' Mumcu'nun ''partide konuşulanları farklı bir üslupla söyleyip söylemediği'' yolundaki bir soru üzerine de Taşar, partide konuşulan ve konuşulmayan şeyler olduğunu, bunları tek tek ''tashih'' etmeye lüzum olmadığını kaydetti. 
     Taşar, ''MKYK'da ne karar alındığını, hangi kararların açıklanması gerektiğini Erkan Bey de, biz de biliyoruz. Başbakan ile 2 yıla yakın aynı kabinede görev yapmış bir arkadaşın kabineden ayrıldıktan sonra Başbakan ile ilgili olarak söylediği sözleri şık bulmadığımı ifade etmek istiyorum'' diye konuştu. 
     
     Başka çağrışımlar gündeme gelir 
     Köykent projesiyle ilgili ANAP'ın görüşünün bulunup bulunmadığına yönelik bir soruya da Taşar, şu cevabı verdi 
     ''Bizim herşeyle ilgili görüşümüz var. Parti olarak görüşümüzü ayrı bir parti olmanın gereği olarak, ama üslubu içerisinde açıklamaya devam ederiz. Ancak bir de koalisyon olmanın getirdiği koalisyon adabı var. Bunu da hükümet protokolüyle belirlemişiz, bunun doğrultusunda faaliyetlerimizi devam ettirmek zorundayız. Bunun aksi tavırlar başka çağrışımları gündeme getirir. O çağrışımlara hazır isek, onları getirecek sözleri de söyleyebiliriz.'' Taşar, başka bir soru üzerine de, ''Sorduğunuzda söylüyoruz arkadaşımızın sözleri kişiseldir ve tamamen kendisini bağlar. Ben parti yöneticisi olarak diyorum ki partiyi bağlamaz. Partinin görüşü olup olmadığını partide göreceğiz'' dedi. 
     






</TEXT>
</DOC>
