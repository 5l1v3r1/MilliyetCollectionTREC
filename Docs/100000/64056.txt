<DOC>
<DOCNO> 64056 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/25/guncel/gun03.html </URL>
<DATE> 2002/01/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Deprem oyuncağına 750 milyar gitti 
</HEADLINE>
<TEXT>
Sokağa atılan milyarlar 
İGDAŞ’ın kamu binalarına taktığı vanaların uygunluk raporunun olmadığı, depremde ise çalışmadığı ortaya çıktı 
     ŞENOL DEMİRCİ İstanbul 

     İGDAŞ’ın, deprem anında gazı kesmesi için kendi bütçesinden kamu binalarına taktığı vanaların oyuncaktan farksız olduğu ortaya çıktı. "Duyar" marka deprem sensörlerinin TSE ve İGDAŞ yeterlilik belgesi olmadığı, İTÜ’den istenen uygunluk raporunu da alamadığı anlaşıldı. Raporlara göre, Marmara depreminde yüzde 78’i çalışmayan sensörlerin takılmasının sürdüğü, İGDAŞ’ın da yaklaşık 750 milyar lirayı "sokağa attığı" kaydedildi. 
     Cihazların takılması için, halen İGDAŞ soruşturması nedeniyle cezaevinde bulunan dönemin Genel Müdürü Fuat Şengül ile Genel Müdür Yardımcısı Fatih Dönmez, Mart 1998’de tavsiye kararı aldı. Vefa Elektronik’le 3441 cihazın öncelikli olarak kamu binalarına takılması için anlaşmaya varıldı. Her cihaz için de İGDAŞ’ın kasasından 165 dolar, toplam olarak da 567 bin 765 dolar yaklaşık 750 milyar lira çıktı. 
     
     Sumen altında... 
     Deprem vanalarıyla ilgili İGDAŞ İnceleme Kurulu Üyesi muhakkik A. Aziz Ergün ve İBB İştirakleri Denetim Koordinatörü muhakkik Hamza Albayrak tarafından hazınlanan rapora göre, İstanbul’daki çeşitli yapılara takılan cihazların hiçbir teknik uygunluk raporu olmadığı dile getirildi. Raporda, yolsuzluğa adı karışan İGDAŞ yöneticilerinin iş akitlerinin feshi ve Cumhuriyet Başsavcılığı’na sevki istenirken, bu konuda herhangi bir girişimde bulunulmadığı öğrenildi. 
     
     Gazı kesti, akademi dondu 
     Hazırlanan rapora göre kapının sertçe kapanması, yoldan ağır vasıtanın geçmesi gibi durumlarda bile otomatik olarak doğalgaz brülörünün elektriğini kesen cihazlar, aboneleri çileden çıkarıyor. Sorunlar üzerine söktürülen ya da devre dışı bırakılan bu aletler, OFF ve ON konumunda da çalışmaya devam ediyor. Harp Akademileri’ne takılan cihaz yanlış bağlanınca, tüm akademi, gaz geçişi sağlanamadığı için soğukta kaldı. Şişli’deki Atatürk Müzesi’ne takılan aletse, yol çalışmalarında kırıcı olarak kullanılan kompresörün sarsıntısı nedeniyle sürekli alarm konumuna girdi, bu nedenle de müzede ısıtma sağlanamadı. 
     



 GÜNCEL 

























</TEXT>
</DOC>
