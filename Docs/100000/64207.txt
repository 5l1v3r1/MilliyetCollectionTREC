<DOC>
<DOCNO> 64207 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/26/ekonomi/eko01.html </URL>
<DATE> 2002/01/26/ </DATE>
<TIME>  </TIME>
<AUTHOR>  </AUTHOR>
<HEADLINE>
TÜSİAD’a üç eleştiri 
</HEADLINE>
<TEXT>

Yolsuzluğa bulaşmış üyelere disiplin cezası uygulamaktan kaçınmayalım’ TÜSİAD’ı olumsuz etkileyecek tartışmalı raporlara markamızı koymamalıyız’ 
     EKONOMİ SERVİSİ 

     Türk Sanayicileri ve İşadamları Derneği’nin TÜSİAD 32’nci Genel Kurulu bazı üyelerin eleştirilerine sahne oldu. 
     Koç Holding Stratejik Planlama Grubu Başkanı ve TÜSİAD üyesi Mehmet Ali Berkman TÜSİAD’ın yolsuzluklara bulaşan üyelerle ilgili tutumunu, politik çıkışlarını ve hazırladığı raporları eleştirdi. Berkman, TÜSİAD Genel Kurulu’nda yaptığı konuşmada yolsuzluğa bulaşmış üyeler için disiplin cezalarından kaçınılmamasını istedi. TÜSİAD’ın son dönemde yayınlarının hızla arttığına işaret eden Berkman, "Ancak son yıllarda yoğunlukla tartışmalı siyasi konular, medyada sansasyonel yankı buluyor. Bununla beraber çok defa kamuoyunda olumsuz değerlendirmeler alıyoruz" dedi. 
     
     İtibarımız zedeleniyor’ 
     Berkman, TÜSİAD’ın haksız rekabet, vergi adaletsizliği, karapara aklama, hakim olduğu gücü şantaj aracı olarak kullanmak, kamu yönetiminde etik ilkelere uygun davranış, kendilerinin de yenilemiş olduğu ahlaki davranış ilkelerine uyulmasını titizlikle izlemesi gerektiğini kaydetti. Berkman, şöyle dedi 
     "TÜSİAD’ı olumsuz etkileyecek tartışmalı raporlara markımızı koymamalıyız. Yolsuzluğa bulaşmış üyeler için disiplin cezalarının uygulanmasından kaçınmamalıyız. Yeni üye alınırken, ince eleyip sık dokumalıyız, kamuoyu nezdinde itibarımızı zedeleyen en önemli hususlardan bir tanesi bu. Bugün yine medyada birtakım olaylar var, okumuşsunuzdur." Berkman, ayrıca toplumun büyük kesiminde kabul görmeyen politik konuların da öne çıkarılmaması gerektiğini dile getirdi. 
     
     Koç ve Sabancı yoktu 
     TÜSİAD üyesi Bedirhan Çelik de TİSK ve TÜSİAD arasında istenmeyen bazı açıklamalar olduğunu hatırlattı. Çelik, "İKV ile ilişkimiz olmayacak mı TİSK ile beraber çalışılmayacak mı Aradaki buzları eritmemiz gerekir" dedi. 
     160 üyenin izlediği genel kurula TÜSİAD’ın kurucu ve eski başkanlarından Rahmi Koç ile Sakıp Sabancı katılmadı. Koç ve Sabancı ailelerinden Mustafa Koç, Ali ve Ömer Koç, Erol, Güler ve Ali Sabancı’nın da toplantıya katılmadıkları dikkat çekti. Koç ailesi üyelerinin yurtdışında olduğu, Sakıp Sabancı’nın ise programının yoğun olduğu bildirildi. 
     
ÖZİLHAN’DAN YANIT      Yargısız infaz yapamayız’ 
     TÜSİAD Başkanı Tuncay Özilhan, disiplin konularıyla ilgili olarak "Mesele sümen altına atılmış değil. Gerek Yönetim Kurulu’nda, gerekse Haysiyet Divanı ile bu konuyu takip ediyoruz" dedi. Özilhan, "Avukatlarımızla savcılıktaki dosyaları inceleyerek işi takip ediyoruz. Yargısız infaz yapmak istemiyoruz. TÜSİAD’ın gücünden dolayı yapmış olduğu bir adımın mahkemeleri etkileyebileceğini düşünüyoruz" dedi. 
     
     Üyeleri referansla alıyoruz’ 
     Üyelerin TÜSİAD’a referansla alındığını hatırlatan Özilhan, herhangi bir problem yaşanması halinde Yönetim Kurulu ve Haysiyet Divanı gibi mekanizmaların çalıştığını belirtti. Özilhan gazetecilerin sorusu üzerine cinayet suçundan kardeşiyle birlikte gözlem altına alınan Cemal Kölük’ün TÜSİAD’a üye olup olmadığını bilmediğini belirtti ve "Üyemiz ise gerekli adımları atacağız" dedi. 
     
     TOBB’la yakınlaşma önemli’ 
     Özilhan, "Yeni dönemde TİSK ile işbirliğine devam ederek çalışmalar yapacağız. Aynı şekilde İKV ile de çalışmalarımıza başlıyoruz" dedi. Son dönemde TOBB ile çok yakın diyalogları olduğunu belirten Özilhan, "TOBB’la Washington’da, DEİK ile de birçok konuda beraber çalışma imkanını yaratacağız. Güçlerimizi birleştireceğiz" diye konuştu. 
     



 EKONOMİ 















</TEXT>
</DOC>
