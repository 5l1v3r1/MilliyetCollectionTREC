<DOC>
<DOCNO> 98907 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/30/son/soneko38.html </URL>
<DATE> 2002/07/30/ </DATE>
<TIME>  </TIME>
<AUTHOR>  </AUTHOR>
<HEADLINE>
TÜSİAD "İş Güvencesi Yasası, İş Yasası'ndan ayrılmamalı"... 
</HEADLINE>
<TEXT>

     Türk Sanayicileri ve İşadamları Derneği TÜSİAD , İş Güvencesi Yasası'nın İş Yasası'ndan ayrı olarak ele alınmasının doğru bir yaklaşım olmadığını savundu. 
     TÜSİAD yaptığı yazılı açıklamada, Meclis Genel Kurulu'nda önümüzdeki günlerde görüşülmesi beklenen AB uyum paketine dahil edilen İş Güvencesi Yasa Taslağı'nın, İş Yasası'ndan ayrı olarak ele alınmasının çalışma ortamını iyileştireceğine dair kuşkuları bulunduğunu bildirdi. 
     Açıklamada, ''İş Yasası'nda gerekli değişiklikler yapılmadan sadece İş Güvencesi Yasası'nın değiştirilmesi, mevcut istihdam yüklerini ağırlaştırarak ve işgücü piyasasının esnekliğini daha da azaltarak, özel sektörün yatırım ve üretim kabiliyetini olumsuz yönde etkileyecek niteliktedir'' denildi. 
     Yapılması gerekenin, çalışma hayatı ile ilgili hukuk düzeninin bir bütün olarak ele alınması ve gelişmelere uyarlanması olduğu belirtilen açıklamada, şu görüşlere yer verildi 
     ''İstihdamın geliştirilmesine ihtiyaç duyulan ülkemizde, tam tersine etki yapacak olan İş Güvencesi Yasa Taslağı'nın tek başına ele alınması yerine, çalışma hayatı ile ilgili hukuk düzenini içeren İş Yasası tüm kesimler tarafından saydam bir şekilde tartışılarak değerlendirilmeli ve böylelikle Türkiye'nin çağdaş ve dinamik iş yasalarına sahip olması sağlanmalıdır. 
     Bu yaklaşımla İş Güvencesi Yasa Taslağı'nın, İş Yasası çağdaş bir anlayışla ele alınmadan önce yasalaşması doğru olmayacaktır.'' 
     





</TEXT>
</DOC>
