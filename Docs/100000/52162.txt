<DOC>
<DOCNO> 52162 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/14/guncel/gun05.html </URL>
<DATE> 2001/11/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Hafızalar zayıflıyor 
</HEADLINE>
<TEXT>

Emekli büyükelçiler, askeri uçak alımındaki rüşvet iddialarının baş aktöründe anlaşamadı. Eralp, kendisini yanılmakla suçlayan Elekdağ’a yanıt verdi Konu yoruma açık ama... 
     İSTANBUL Milliyet 

     Emekli büyükelçi Yalım Eralp'in önceki gün askeri uçak alımında rüşvet iddialarını içeren mektupla ilgili açıklamasıyla başlayan tartışma sürüyor. Eralp, tarifin dönemin Hava Kuvvetleri Komutanı Orgeneral Tahsin Şahinkaya'ya uyduğunu açıklamış, ancak dün emekli büyükelçi Şükrü Elekdağ, böyle bir şey olmadığını belirtmişti. Eralp dün de konuştu ve "Hafızalar zayıflıyor" dedi. 
     Eralp, verdiği ilk röportajda şunları söylemişti "O tarihte Washington'da Büyükelçilik Müsteşarı olarak görev yapıyordum. ABD'liler Kongre'de bana, 'Sizinkiler olayı kasten manipüle edip rüşvetle F-16 yerine F-18'i almaya gayret ediyorlar' demeye getirdiler. Bilgilerde falanca askeri kişilerin otelde buluşmaları, rüşvet aldıkları gibi ayrıntılar da vardı. Öyle bir tarif yapılıyordu ki, zamanın Hava Kuvvetleri Komutanı Tahsin Şahinkaya sonucu çıkıyordu." 
     Dönemin Washington Büyükelçisi Şükrü Elekdağ ise rüşvet iddialarını doğrulamış ancak Şahinkaya'nın tarif edilmediğini belirterek, "Firmanın başkanı, 'Biz F -18'lerin tercih edileceği konusunda kuşkular taşıyoruz. Çünkü bir Türk işadamı bize, 8 - 9 milyon dolar bir rüşvet verilmezse, iş Ankara'da saptırılabilir' dedi. Herhangi bir isim veya belge vermeyeceklerini söyledi. Kesinlikle Şahinkaya'yı tarif eden bir açıklamada bulunmadı" diye konuşmuştu. 
     Dönemin Cumhurbaşkanı Kenan Evren de rüşvet iddialarını içeren mektubu doğrulamış, ancak evrakta isim olmadığı için işleme koymadıklarını söylemişti. Evren, ayrıca Şahinkaya'nın F -18 uçağını istediğini belirtmişti. 
     Bu açıklamalar üzerine Eralp, bu konuda polemiğe girmek istemediğini belirterek, "Hafızalar zayıflıyor. Bu konu yoruma açık, ne anladığınıza, nasıl önem verdiğinize bağlı. Sanıyorum Şükrü Bey zamanında Mehmet Ali Birand'a bazı özel şeyler anlatmış. Şükrü Bey'in verdiği beyanat ile gazetesinde yazdığı yazı arasında da farklılıklar var" dedi. 
     
     Bilmediklerim olabilir’ 
     Eralp, elinde kanıt olmadığını belirterek, şunları söyledi "Bütün bu bilgiler, bir nevi bütün yolların Şahinkaya Paşa'ya gittiğini gösteriyor izlenimini aldım. Şükrü Bey'in bahsettiği işadamını bilmiyorum. Belki benim dışımda Şükrü Bey ilave konuşmalar yapmış olabilir, büyükelçinin hakkı... Ayrıca Evren Paşa'nın beyanatında Şahinkaya'nın F-18'leri istediğini de ilk defa öğreniyorum." 
     



 GÜNCEL 

























</TEXT>
</DOC>
