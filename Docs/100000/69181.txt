<DOC>
<DOCNO> 69181 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/23/son/sontur16.html </URL>
<DATE> 2002/02/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Bahçeli'den koalisyon ortaklarına ilginç mesaj.. 
</HEADLINE>
<TEXT>

     MHP Genel Başkanı ve Başbakan Yardımcısı Devlet Bahçeli, terörün kökü tam anlamıyla kazınmadan ve PKK'nın siyasallaşma süreci hızla sürerken "terör suçlarını da kapsayacak" biçimde idam cezasının kaldırılmasına karşı olduklarını bir kez daha yineledi. Bahçeli, Anayasa'ya uyum yasaları ve idam cezasının kaldırılmasında olduğu gibi ortakların ayrı düştükleri konuların listesinin artması durumunda "koalisyonun da buna paralel bir şekil alacağını" belirtti. 
     Bahçeli, partililerle bayramlaştıktan sonra gazetecilerin gündemde yer alan idam cezasının kaldırılması konusunda MHP'nin tavrıyla ilgili sorularını yanıtladı. 
     Bahçeli, Avrupa Birliği AB ülkelerinde idam cezalarının kaldırıldığını, Arnavutluk'un da idam cezasını kaldırmak için çaba harcadığını anımsattı. Dünyanın birçok ülkesinde idam cezasının bulunmadığını, bazı ülkelerde ise idam cezasının devam ettiğini vurgulayan Bahçeli, Türk kamuoyunda da idam cezasının kaldırılması yönünde bir eğilim bulunduğuna işaret etti. 
     Bahçeli, Türkiye'de bütün siyasi partilerin ve sivil toplum örgütlerinin, idam cezasının kaldırılması konusunda görüş birliğinde olduğunu belirtti. 
     1984 yılından bu yana kesinleşmiş idam cezalarının 
     TBMM'de bekletildiğine dikkat çeken Bahçeli, "TBMM bu idamları onaylamamıştır" diye konuştu. 
     
     MHP'nin tavrı değişmez 

     MHP olarak "savaş, yakın savaş tehdidi ve terörist suçlar dışında" idam cezalarının kaldırılması yönündeki anayasa değişikliğini desteklediklerini anlatan Bahçeli, "Terör suçları kapsamını dışarda tutabilecek idam cezasının kaldırılması eylemi Anayasa değişikliğine paralel olarak Meclis'te görüşülebilir. Ancak, hala Türkiye'de terörün kökü kazınmadan, PKK'nın siyasallaşma süreci hızla devam ederken bunu gündeme taşımayı doğru bulmuyoruz. Eğer TBMM'ye konu gelirse MHP olarak terör suçlarında idam cezasının kaldırılması yönünde olumlu oy kullanmayacağız" dedi. 
     
     Dayatmayı kabul edemeyiz 

     Bahçeli, Abdullah Öcalan'ın kapsam dışı tutulması durumunda tavırlarının ne olacağı yönündeki soruyu da "Terör suçları kapsamı dışında zaten Anayasa'da ifade bulmuştur. 
     Anayasaya uygun olarak Türk Ceza Kanunu'nda, Askeri Ceza Kanunu'nda ve diğer kanunlardaki idam cezalarının kaldırılması gerekir. Anayasa değişikliği bunu öngörmektedir. Ancak, Anayasa'da henüz daha terör suçlarına idam cezasının kaldırılması yönünde bir hüküm bulunmazken, böyle bir dayatmayı MHP olarak kabul edemeyiz" sözleriyle yanıtladı. 
     
     Ortaklara mesaj 

     Devlet Bahçeli, bu konuyu gündeme getirenlerin koalisyon ortakları olduğu, uyum yasalarında olduğu gibi idam konusunda da ortakların ayrı düşmesinin "koalisyonu" yaralayıp yaralamayacağının sorulması üzerine, MHP'nin uzlaşma sağlanamayan konularda istikrar için ortaklarına "TBMM'de uzlaşmayı bulma" olanağı sağladığını ve partisinin böylece uzlaşılmayan konuları "hükümet sorunu haline" getirmemeye çaba harcadığını söyledi. 
     Bahçeli, uyum yasalarında bu tavrı sergilediklerini, idam cezasında da TBMM'de bulunan partilerin uzlaşması durumunda bir şey söyleyemeyeceklerini, ancak o aşamada da MHP'nin tavrının değişmeyeceğini söyledi. 
     Anlaşmazlık konularının artması durumunda hükümetteki konumlarını değerlendirip değerlendirmeyeceğinin sorulması üzerine Bahçeli, "Tabii, her konu bu şekle dönüştüğü takdirde, o zaman koalisyonun şekle paralel olarak bir şekil alması da tabii olur" dedi. 
     
     Rahşan Ecevit'e yanıt yok 

     Bahçeli, DSP Genel Başkan Yardımcısı Rahşan Ecevit'in, MHP'ye yönelik sözleriyle ilgili soruyu ise yanıtsız bıraktı. Bahçeli, "Bu konulara girmiyoruz, ülkemizin bu şartları içinde böyle konuları tartışmaya açmayı da doğru bulmuyoruz" dedi. 
     Devlet Bahçeli, gazeticilerle bayramlaşma sırasında da ısrarlı sorular üzerine idam cezasının kaldırılması ve Kürtçe dil eğitimini gündeme getirenleri bildiğini, ancak söylemeyeceğini vurguladı. 
     Kürtçe dil eğitimenine karşı olduklarını yineleyen Bahçeli, idam cezasının kaldırılması konusunun bugünlerde yeniden gündeme gelmesinde Öcalan dosyasının bu ay içinde Avrupa İnsan Hakları Mahkemesi'nde görüşülecek olmasının da etkisi olduğu mesajını verdi. 
     
</TEXT>
</DOC>
