<DOC>
<DOCNO> 75272 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/29/son/sondun10.html </URL>
<DATE> 2002/03/29/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD Rum Ortodoks kilisesiyle Fener Patrikhanesinin arası açıldı 
</HEADLINE>
<TEXT>

     ABD'de görev yapacak Rum Ortodoks başpiskoposunun atanması konusunda başgösteren bir anlaşmazlık, Amerikan Rum Ortodoks kilisesi ile Fener Patrikhanesi'ni karşı karşıya getirdi. Sorunun kökeninde, Amerikan kilisesinin Fener Patrikhanesi karşısında daha fazla bağımsız olmak istemesinin yattığı bildiriliyor. 
     New York Times gazetesinde çıkan habere göre, Fener Patrikhanesi Amerikan kilisesinden, konuyla ilgili olarak kilise kurallarında yapılmak istenen değişiklik hakkında ne düşündüklerini 2 hafta içinde bildirmelerini istedi. Amerikan kilisesi ise konunun 30 Haziran-4 Temmuz arasında Los Angeles'ta yapılacak kilise mensupları toplantısında tartışılmasında ısrar ediyor. 
     Haberde, ABD Rum Ortodoks kilisesinin, Fener Patrikhanesi karşısında daha fazla otonomi istediği, özellikle de başpiskopos seçiminde kendi tercihlerinin gözönüne alınmasını talep ettiği kaydedildi. 
     Kilise kaynakları, kurallarda yapılmak istenen değişikliğe rağmen başpiskopos atama yetkisinin yine Fener patrikhanesine bırakıldığına dikkati çektiler. Buna karşılık Amerikan kilisesi sinodu, konseyin de görüşünü alarak Fener Patrikhanesi'ne, başpiskopos seçilebilecek 3 adayın ismini bildirecek. Fener Patrikhanesi'nin, Amerikan Rum Ortodoks kilisesinin başına kimin geçeceğini bu 3 aday arasından belirlemesi öngörülüyor. Diğer piskoposların ise ABD sinodunca belirlenmesi öngörüldü. Ancak Fener Patrikhanesi'nin bu öneriyi reddettiği New York Times gazetesi tarafından belirtildi. Gazete, patrikhanenin herhangi bir karşı öneri getirip getirmediği noktasına ise haberinde yer vermedi. 
     






</TEXT>
</DOC>
