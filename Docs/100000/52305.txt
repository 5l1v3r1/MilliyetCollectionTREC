<DOC>
<DOCNO> 52305 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/14/son/sontur07.html </URL>
<DATE> 2001/11/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Üniversitelerin yabancı dil bölümleri öğrencisiz kaldı 
</HEADLINE>
<TEXT>

     Bazı üniversitelerin okuyacak öğrenci bulunamayan Almanca ve Fransızca bölümlerine, gelecek öğretim yılından itibaren öğrenci alınmaması kararlaştırıldı. 
     Atatürk, Cumhuriyet, Yüzüncü Yıl, Zonguldak Karaelmas, Hacettepe, Ondokuz Mayıs, Dicle ve Selçuk üniversitelerinin yabancı dil ile yabancı dil öğretmenlik programları için ayrılan kontenjanlar dolmadı. 
     Bunun üzerine, Yükseköğretim Kurulu YÖK , söz konusu bölümlere gelecek öğretim yılından itibaren öğrenci alınmamasını, mevcut öğrencilere bölüm değiştirme hakkı verilmesini, bölüm değiştirmek istemeyenlerin de mezun oluncaya kadar kayıtlı oldukları bölümlerde öğrenimlerine devam etmelerini öngören karar aldı. 
     Bu çerçevede, Atatürk Üniversitesi Fen Edebiyat Fakültesi Fransız Dili ve Edebiyatı ile Alman Dili ve Edebiyatı, Cumhuriyet Üniversitesi Fen Edebiyat Fakültesi Fransız Dili ve Edebiyatı ile Alman Dili ve Edebiyatı, Zonguldak Karaelmas Üniversitesi Devrek Fen Edebiyat Fakültesi Fransız Dili ve Edebiyatı, Selçuk Üniversitesi Fen Edebiyat Fakültesi Fransız Dili ve Edebiyatı, Hacettepe Üniversitesi Eğitim Fakültesi Fransızca Öğretmenliği, Ondokuz Mayıs Üniversitesi Eğitim Fakültesi Fransızca Öğretmenliği, Dicle Üniversitesi Eğitim Fakültesi Almanca Öğretmenliği programlarına gelecek öğretim yılından itibaren öğrenci alınmayacak. 
     Hacettepe, Ondokuz Mayıs, Atatürk, Cumhuriyet ve Yüzüncü Yıl üniversitelerinin söz konusu bölümlerine, geçen ay yapılan 2002-ÖSS Ek Yerleştirme sırasında da öğrenci yerleştirilmedi. 
     
     2 öğrencili bölüm 
     YÖK, ayrıca, 50 kişilik kontenjan ayırdığı Atatürk Üniversitesi Fen Edebiyat Fakültesi Alman Dili ve Edebiyatı bölümüne, bu öğretim yılında sadece 2 öğrencinin kayıt yaptırması nedeniyle gelecek öğretim yılından itibaren öğrenci alınmamasını kararlaştırdı. Kayıt yaptıran 2 öğrenciye, aynı üniversitenin Kazım Karabekir Eğitim Fakültesi'ndeki Almanca Öğretmenliği programına devam edebilme hakkı tanındı. Eğer öğrenciler istemezlerse mezun oluncaya kadar mevcut bölümlerinde öğrenimlerini sürdürecekler. 
     2001-ÖSS Ek Yerleştirme sırasında kontenjan verilmeyen Alman Dili 
     ve Edebiyatı Bölümü'ne gelecek öğretim yılından itibaren öğrenci alınmayacak. 
     
     Selçuk Üniversitesi 
     Bu arada, 2001-2002 öğretim yılı için 40 kişilik kontenjan ayrılan Selçuk Üniversitesi Fen-Edebiyat Fakültesi Alman Dili ve Edebiyatı bölümüne de çok az öğrencinin kayıt yaptırması nedeniyle bu bölümdeki öğrencilerin Eğitim Fakültesi Almanca Öğretmenliği programına devam edebilecekleri bildirildi. Bölüm değiştirmek istemeyen öğrenciler ise aynı bölümde mezun oluncaya kadar öğrenimlerini sürdürecekler. 
     2001-ÖSS Ek Yerleştirme'de kontenjan verilmeyen bu bölüme de gelecek 
     öğretim yılından itibaren öğrenci kabul edilmeyecek. 
     
     Tercih edilmeyen bölümler 
     Öte yandan, adayların tercih etmemeleri nedeniyle öğrencisi azaldığı için 2001-ÖSS Ek Yerleştirme sırasında öğrenci alınmayan diğer bazı programlar da şöyle 
     - Ankara Üniversitesi Dil ve Tarih Coğrafya Fakültesi'nin Fars Dili ve Edebiyatı, Hungaroloji, Leh Dili ve Edebiyatı ile Urdu Dili ve Edebiyatı bölümleri, - Atatürk ile Dicle üniversiteleri Fen-Edebiyat fakültelerinin Arap Dili ve Edebiyatı bölümleri, - Erciyes Üniversitesi Fen Edebiyat Fakültesi Kore Dili ve Edebiyatı Bölümü, - Selçuk Üniversitesi Fen Edebiyat Fakültesi Fars Dili ve Edebiyatı Bölümü, - Mersin Üniversitesi Fen-Edebiyat Fakültesi Mütercim-Tercümanlık Fransızca Bölümü. 
     
     Almanca ve Fransızca öğretmen alınmıyor 
     Bu arada, Almanca ve Fransızca öğretmenlik bölümlerine öğrenci alınmaması kararırın, Milli Eğitim Bakanlığı'nın MEB bu branşlarda ihtiyacı olmaması nedeniyle artık alacağı öğretmen sayısını azaltmasından kaynaklandığı bildirildi. MEB, son 7-8 yıldır Almanca ve Fransızca branşlarında hiç öğretmen almadı. Buna karşın bu branşlarda öğretmen fazlalığı bulunuyor. MEB, bu branşlardaki fazla öğretmenleri değerlendirmek için, Anadolu Öğretmen liselerinde İngilizce'nin yanı sıra ikinci yabancı dil uygulamasını başlattı. 
     MEB'in Almanca ve Fransızca öğretmenliği branşlarında öğretmen açığı bulunmazken, İngilizce öğretmen açığı ise kapatılamıyor. MEB'in, 2005 yılına kadar 60 bin İngilizce öğretmenine ihtiyacı olduğu 
     bildirildi. İngilizce öğretmeni ihtiyacının karşılanabilmesi için yabancı dille ilgili yükseköğretim programları mezunlarından sözleşmeli öğretmen alıyor. Ayrıca, Anadolu Üniversitesi'nin Açıköğretim Fakültesi'nde ÖSS'den 110 dil puanı alan adaylar için İngilizce Öğretmenliği programı da açıldı. 
     






</TEXT>
</DOC>
