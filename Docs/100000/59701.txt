<DOC>
<DOCNO> 59701 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/30/yazar/bila.html </URL>
<DATE> 2001/12/30/ </DATE>
<TIME>  </TIME>
<AUTHOR> Fikret BİLA  </AUTHOR>
<HEADLINE>
Yılbaşında mali denetim 
</HEADLINE>
<TEXT>

     Televole görüntüleri Türkiye'nin çelişkilerini ortaya koyar ve bu nedenle de sık sık siyasi tartışmalara konu olur. 
     Bir yanda, akşam saatlerinde pazar artıklarından meyve, sebze toplayan emekliler, bir yanda işportacılık yaparak ek gelir sağlamaya çalışan memurlar ve bir yanda da havada uçuşan dolarlar görülür. Arada uçurumlar bulunan iki Türkiye gözler önüne serilir. Gözde eğlence yerlerinde tomar tomar dolar saçanların litrelerce şampanya akıtanların vergi levhalarına baktığınız da ise şaşırırsınız. Bu sahneye gül yaprağı gibi dolar atanlar vergi levhalarında "gariban" görünürler. Bir işçi, bir memur kadar bile vergi ödememiş olurlar. 
     Maliye bir süredir bu tür yerlerdeki denetimlerini yoğunlaştırdı. Paranın nereden gelip nereden gittiğine denetim elamanları bakıyorlar. Eğlence yerlerinde kasaya oturuyorlar. Ciro denetimi yapılarlar. İstanbul, Ankara, İzmir ve Adana'da yapılan bu tür denetimler sonucunda eğlence yerlerinin bildirdikleri gelirle, gerçekte elde ettikleri gelir arasındaki fark çok büyük. Sadece eğlence yerlerinin ciroları değil, dikkat çekecek derecede aşırı para harcayanların mali denetimi de yapılıyor. 
     Maliye Bakanı Sümer Oral, bu uygulamayı yılbaşı gecesinde de sürdürmeyi düşünüyor. Vatandaşı rahatsız etmeden, helal parasıyla eğlenmeye gelmiş insanları geldiğine pişman etmeden, yılbaşı gecesinde mali denetim yapılacak. 
     Oral, eğlence yerlerinin denetimi hakkında şu bilgiyi verdi 
     "Vergi denetimi planlı, programlı ve devamlı yapılan işlemdir. Bütün yıl boyunca özellikle büyük şehirlerde seçilen sektör, bölge ve merkezlerde denetim yapıldı. Denetimler, turizm sezonlarında turizm bölgelerine kaydırıldı. Lokanta, bar, disko, gazino gibi eğlence yerleri özellikle faaliyet gösterdikleri gece saatlerinde denetlendi. Yılbaşı gecesi de yine bu tür işyerlerinin yoğun faaliyette olacağı yerler olduğu için planlı ve programlı biçimde denetlenecektir." 
     Oral, denetimler sırasında vatandaşın rahatsız edilmemesine özen gösterileceğini de vurguluyor 
     "Bu tür denetlemelerin temel amacı vatandaşı rahatsız etmek, güzel saatlerini tatsızlaştırmak katiyen değildir. Temel amaç mükelleflerimizin vergiye uyumunu sağlamaktır. Maliye memurları herkesin eğlendiği saatlerde de görev başında olacaklardır. Kimseyi üzmeden, sıkmadan denetim görevini yapacaklardır. Bunun için seçilmiş ve özel olarak eğitilmişlerdir. Yılbaşı gecesi yapılacak denetimlerin de tarzı ve şekli, mükellef itibariyle, onların vergiye uyum sicillerine göre farklı olacaktır." 
     Oral'ın bu sözlerinden de anlaşılıyor ki, Maliye, yılbaşı eğlencelerinin "kayıt içi" olmasını istiyor. 
     Eğlence yerlerinin ve vatandaşların buna özen göstermesini sağlamaya çalışıyor. 
     
     







Rezervasyon 


Yılbaşında mali denetim 


İyi ki bu dünyaya geldik 


Mücevher kitaplar 


Kırlangıcın öyküsü 


En başarılı okullar .. 


Play it again, Sam 


Süleyman Nazif'ten bugüne uyarlama 


Bir sinema şöleni Yüzüklerin Efendisi 


Güle güle 2001 Sabıkasız girdim, sabıkalı çıkıyorum 


Zürafa burcu için süper bir yıl olacak 


İyimserlik iyi de.. 


Banka kurtarmaktan "bıktık - usandık" 


Demirel’in üniversitesi ve bir gün 


</TEXT>
</DOC>
