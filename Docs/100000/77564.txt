<DOC>
<DOCNO> 77564 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/10/son/sondun47.html </URL>
<DATE> 2002/04/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Hollanda ve BM'in sorumlu tutulduğu Srebrenitsa'da ne olmuştu 
</HEADLINE>
<TEXT>

     Uluslararası Kızılhaç Komitesi'ne göre, Bosna'da Müslümanların yaşadığı Srebrenitsa'da 1995 Temmuz ayında Bosnalı Sırp güçlerce girişilen katliamda 7500'den fazla kişi öldü ya da kayboldu. 
     Srebrenitsa, Bosnalı Sırpların eline geçmesine engel olmak için son bir çabayla BM tarafından 1993 Nisan ayında ''güvenli bölge'' ilan edilmesine ve BM Koruma Gücü'ndeki Hollandalı askerlerin korumasında olmasına rağmen 11 Temmuz 1995'de düştü. 
     Ellerinde yeterince silah bulunmayan Hollandalı askerler, binlerce mülteciyle bölgenin kuzeyindeki BM üssü Potocori'de toplandı. 
     Hollandalılar, Bosnalı Sırplar tarafından askerlik çağındaki erkeklerin halkın geri kalanından ayrılmasına ve bölge dışına çıkarılmasına tanıklık etti. 
     İnsan hakları örgütleri daha sonra birçok görgü tanığına dayanarak, Bosnalı Sırp güçlerin bu erkekleri hemen öldürdüklerini bildirdiler. 
     Dönemin BM Genel Sekreteri Butros Gali tarafından 29 Kasım 1995'te hazırlanan raporda, Bosnalı Sırpların ortaya koyduğu canavarlığın kanıtlarının yadsınamayacağı belirtildi. 
     Bosnalı Sırpların askeri ve siyasi liderleri Radovan Karaciç ile Ratko Mladiç de Lahey'deki mahkeme tarafından insanlık ve savaş suçu işlemekle itham edildi. Bu kişiler tutuklanamadı. 
     Bosna'daki savaşın sona ermesinden bu yana Lahey'deki mahkemenin uzmanları, Bosna'nın kuzeydoğusunda katliam kurbanı 2028 kişinin cesedinin bulunduğu 22 toplu mezar ortaya çıkardılar. Ortaya çıkarılan diğer 30 toplu mezarda da 2571 ceset bulundu. 
     Kızılhaç'a göre, 7500'den fazla Müslüman hala kayıp bulunuyor ve öldürüldükleri kabul ediliyor. 
     Katliamın sorumlularından birisi olarak gösterilen Bosnalı Sırp General Radislav Krstiç'i 2 Ağustos 2001'de 46 yıl hapis cezasına çarptıran Lahey'deki eski Yugoslavya savaş suçları mahkemesi, kararı açıklarken, trajediyi ''soykırım'' olarak niteledi. 
     Lahey'de tutulan Yugoslavya'nın eski Devlet Başkanı Slodoban Miloşeviç, 23 Kasım'da mahkeme tarafından Bosna'daki savaşta özellikle Srebrenitsa'daki katliam için soykırım suçu işlemekle suçlanıyor. 
     BM, Bosna'da çatışmaların başlangıcı olan 1992 Nisan ayından itibaren Bosnalı Sırplar tarafından kuşatma altında tutulan, Bosna'nın kuzeydoğusunda ve Sırbistan sınırına 15 km uzaklıkta bulunan Srebrenitsa'da olup bitenlerin, 2. Dünya Savaşı'ndan bu yana Avrupa'da yaşanan ''en korkunç canavarlıklardan birisi'' olduğunu açıklamıştı. 
     Hollandalı BM askerleri de ülkelerinde, Bosnalı Sırplar karşısında etkisiz kalmak, hatta halkın sınıflandırılmasında işbirliği yapmak ve katliam kanıtlarını yok etmekle suçlandılar. 
     BM Genel Sekreteri Kofi Annan tarafından 15 Kasım 2000'de kamuoyuna açıklanan bir raporda da uluslararası toplum, Srebrenitsa halkının güvenliğini sağlayamamakla suçlandı. 
     Fransız parlamentosunun alt kanadı Ulusal Meclis tarafından hazırlanan ve geçen yıl Kasım ayında kamuoyuna açıklanan bir başka raporda da Sırpların sorumluluğu ortaya koyulurken, Bosna'da BM barış operasyonlarına katılan Fransa'nın da aralarında bulunduğu devletler ve BM suçlandı. 
     






</TEXT>
</DOC>
