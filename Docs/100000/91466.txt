<DOC>
<DOCNO> 91466 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/22/son/sontur08.html </URL>
<DATE> 2002/06/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Uzmanlar uyarıyor İşte sünnette dikkat edilmesi gereken hususlar 
</HEADLINE>
<TEXT>

     Uzmanlar, özellikle yaz aylarında artan sünnet işlemi konusunda aileleri uyararak, bu cerrahi işlemin, mutlaka özel eğitim almış üroloji uzmanları tarafından, steril ortamlarda yapılması gerektiğini belirttiler. 
     Ankara Yüksek İhtisas Eğitim ve Araştırma Hastanesi Üroloji Kliniği'nden Doç. Dr. Ahmet Yazıcıoğlu, A.A muhabirine yaptığı açıklamada, özellikle yaz aylarında artan sünnetin, kimi ülkelerde kültürel ve dinsel, kimi ülkelerde ise tıbbi amaçla yaklaşık 6 bin yıldır yaygın olarak uygulanan, basit ama önemli bir cerrahi müdahale olduğunu söyledi. 
     Doç. Dr. Yazıcıoğlu, sünnet olma oranının, İslam ve Yahudi toplamlarında yüzde 95'in üzerinde iken, ABD'de erkeklerin yaklaşık yüzde 70'inin tıbbi yararları nedeniyle sünnet olduğunu bildirdi. 
     
     YARALARI 
     Yenidoğmuş bebekler ve bebeklerin ilk 3 ayında yapılan sünnet sayesinde, bu çocuklarda idrar yolu enfeksiyonuna yakalanma oranının 10 kat azaldığını ifade eden Doç. Dr. Yazıcıoğlu, sünnet ve bu sayede 
     sağlanan hijyen sayesinde, penis kanseri riskinin 40 kat aşağı çekildiğini de dile getirdi. Cinsel yolla bulaşan hastalıklar açısından sünnetsiz erkeklerin, sünnetli erkeklere göre 5 kat daha fazla risk altında olduğuna işaret eden Doç. Dr. Yazıcıoğlu, sünnet derisinin kesilip çıkarılması ile sünnet derisi darlığı riskinin de tamamen ortadan kalktığını söyledi. Doç. Dr. Yazıcıoğlu, şunları kaydetti ''Bu sayılan yararlarının yanında, eğer uygun şartlarda ve uygun şekilde yapılmazsa sünnetin birçok ciddi komplikasyonları bulunmaktadır. En sık görülen komplikasyon olan kanamayı, iltihaplanma takip etmektedir. Uzun dönemde sünnet derisinin tekrar daralması meydana gelebilir ve yüzde 9 ihtimalle ikinci bir ameliyat gerekebilir. Bunlara ek olarak, penis başının kesilmesi, idrar yolunun zarar görmesi gibi çok daha ciddi komlikasyonlar meydana gelebilmektedir.'' 
     
     STERİL ŞARTLARDA OLMALI 
     Tüm bu komlikasyonlar göz önünde tutulduğunda, bu cerrahi girişimin, özel eğitim almış üroloji uzmanları tarafından, uygun cerrahi teknikle yapılması gerektiğinin altını çizen Doç. Dr. 
     Yazıcoğlu, sünnetin steril şartlarda yapılması gerektiğini de vurguladı. 
     İdrar açıklığının yanlış yerde olması, peniste eğrilik gibi durumlarda sünnetin yapılmamasını öneren Doç. Dr. Yazıcıoğlu, bu gibi durumların ürolog tarafından tespit edilerek, sünnetin uygun zamana ertelenmesi gerektiğini bildirdi. 
     
     YAŞA DİKKAT 
     ''Sünnet, sünnetçi denilen eğitimsiz kişilere bırakılmayacak kadar ciddi bir iştir'' diyen Doç. Dr. Yazıcıoğlu, sünnetin zamanlamasının da çocuğun psikolojik gelişimi için önem taşıdığına dikkati çekti. Doç. Dr. Yazıcıoğlu, ''Bebeğin ilk üç ayında yapılan sünnet, anestezi gerektirmemesi açısından avantajlıdır. 3 yaşına kadar uygun anestezi ile sünnet gerçekleştirilebilir'' diye konuştu. 
     Çocuğun, 3-4 yaşlarında, sünnete bir anlam veremeyeceğini ve çocuğun hatırlayabileceği bir psikolojik travmaya uğrayabileceğini kaydeden Doç. Dr. Yazıcıoğlu, çocuğun sünneti anlayabileceği 5-6 yaşına kadar beklenmesini önerdi. 
     





</TEXT>
</DOC>
