<DOC>
<DOCNO> 66806 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/09/son/sonspo15.html </URL>
<DATE> 2002/02/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe 78 gün sonra "deplasman fobisini" yendi 
</HEADLINE>
<TEXT>

     Ligde bu sezon son yaptığı 4 deplasman maçını da yitiren Fenerbahçe, Yimpaş Yozgatspor karşısında aldığı 2-1'lik galibiyetle 78 gün sonra rakip sahada galip geldi. 
     Sarı-lacivertli takım bu sezon ligde en son deplasman galibiyetini ligin 13. haftasında İzmir'de Göztepe'yi 5-0 yenerek almıştı. 23 Kasım 2001 tarihinde kazandığı Göztepe maçından sonra yaptığı son 4 
     deplasman maçını da yitiren Fenerbahçe, tam 78 gündür deplasmanda gülemiyordu. Fenerbahçe, bu sezonki 7 yenilginin 6'sını deplasmanda yaşarken, 1 yenilgiyi de kendi sahasında ligin 15. haftasında Beşiktaş'a karşı 2-1'le aldı. Fenerbahçe'nin yitirdiği son deplasman maçları şöyle 
2. Hafta İstanbulspor - Fenerbahçe.. 1 - 0 
6. Hafta Galatasaray - Fenerbahçe... 2 - 0 
15. Hafta Trabzonspor - Fenerbahçe... 2 - 1 
17. Hafta Diyarbakırspor - Fenerbahçe 2 - 1 
18. Hafta Samsunspor - Fenerbahçe.... 1 - 0 
20. Hafta Ankaragücü - Fenerbahçe.... 3 - 2 
     
     Lorant ile ilk kez 
     Teknik direktör Mustafa Denizli'nin yönetim kurulu tarafından görevine son verilmesinin ardından sarı-lacivertli takımın başına getirilen Alman çalıştırıcı Werner Lorant, Yimpaş Yozgatspor karşısında alınan 2-1'lik galibiyettle, ilk kez deplasmanda güldü. 
     Alman çalıştırıcı, Fenerbahçe'nin başında çıktığı Samsunspor ve Ankaragücü deplasmanlarından yenilgiyle ayrılmıştı. 
     
     Rapaiç golle tanıştı 
     Sarı-lacivertlilerin Hırvat futbolcusu Milan Rapaiç, bu sezon ilk kez Yimpaş Yozgatspor maçında golle tanıştı Fenerbahçe'nin geçen sezon İtalya'nın Perugia takımından transfer ettiği golcü futbolcu, bu sezon bu maça dek ligde golle buluşamamıştı. 
     Geçen sezon ligde 11 golü bulunan Rapaiç, en son golünü geçen sezonun 32. haftasında deplasmanda Erzurumspor ile yapılan ve sarı-lacivertli takımın 2-1 üstünlüğüyle biten karşılaşmada kaydetmişti. 
     






</TEXT>
</DOC>
