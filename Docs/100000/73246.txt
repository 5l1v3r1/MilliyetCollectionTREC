<DOC>
<DOCNO> 73246 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/18/son/sondun29.html </URL>
<DATE> 2002/03/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Nijeryalı Safiye'nin temyiz davası ertelendi 
</HEADLINE>
<TEXT>

     Zina suçlamasıyla recmedilmesine karar verilen Nijeryalı Safiye Hüseyni Tungar-Tudu'nun, temyiz davası 25 Mart'a ertelendi. 
     Kuzeydeki Sokoto eyaletinde bir şeriat mahkemesi, geçen yıl Ekim ayında zina suçlamasıyla taşlanarak öldürülme cezasına çarptırılan Safiye'nin temyiz davasına bugün baktı. 
     35 yaşındaki Safiye, davanın görüldüğü mahkemeye bir yaşındaki kız çocuğuyla birlikte çıktı. 
     Safiye, kuzeydeki 12 eyaletin iki yıl önce şeriat yasalarını uygulamaya başlamasından sonra taşlanarak öldürülme tehlikesiyle karşı karşıya bulunan ilk kişi. 
     Safiye, 2000 yılında şeriata geçen eyaletlerden biri olan Sokoto'da dul olduğu halde geçen yıl Şubat ayında bir kız çocuğu dünyaya getirdiği için zinayla suçlanıyor. 
     Nijeryalı yetkilileri, Safiye'nin recmedilmesini durdurma konusunda ikna için dünya çapında kampanyalar yürütülüyor. İnsan hakları grupları ve kadın örgütleri, Safiye'nin yargılanmasının adil olmadığını ve cezalandırılmasının barbarca olduğunu belirtiyor. 
     Geçen yıl Aralık ayında Katsina eyaletinde Mellam Sani Rodi adlı kişi şeriat yasalarına göre idam edilen ilk kişi oldu. Rodi, patronunun eşi ve iki çocuğunu bıçaklayarak öldürmekten suçlu bulunmuştu. 
     Kebbi eyaletinde, küçük bir çocukla cinsel ilişkiye girmek suçundan taşlanarak öldürülme cezasına çarptırılan yaşlı bir kişinin, bu cezası henüz uygulanmadı. 
     Zamfara ve Sokoto eyaletlerinde hırsızlık yapan iki kişinin elleri kesilirken, Zamfara'da bir kadına zina suçlamasıyla 100 kırbaç cezası verildi. 
     






</TEXT>
</DOC>
