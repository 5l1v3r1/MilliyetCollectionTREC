<DOC>
<DOCNO> 97475 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/23/son/sondun13.html </URL>
<DATE> 2002/07/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Hırvatistan'da savaş suçlusu, Bosna'da başkanlık adayı... 
</HEADLINE>
<TEXT>

     Bosna-Hersek Seçim Komisyonu, Hırvatistan'da savaş suçlusu olarak yargılanan Boşnak işadamı Fikret Abdiç'in Bosna'daki üçlü başkanlık konseyinin Boşnak başkanlığına adaylığını koymasına izin verdi. 
     Uzun zamandır Bosna tarafından savaş suçu işlediği gerekçesiyle yargılanmak istenen Abdiç'in adaylığını koyması şaşkınlık yarattı, çünkü Seçim Komisyonu Başkanı Lidiya Koraç, Abdiç'in aday olamayacağını belirtmişti. 
     Koraç, daha önce yaptığı açıklamada, Bosna'daki seçim kanunlarına göre savaş suçu işlemekle suçlananlardan sadece kendi rızasıyla teslim olanların aday olabileceğini belirtmiş, bu suçlamayla yakalanan ya da suçlu bulunanların aday olamayacağını ve Abdiç'in yakalandığına dikkati çekmişti. 
     Bununla birlikte 5 Ekim'deki seçimler için aday olan, Hırvat ve Boşnak olmak üzere çifte vatandaşlığa sahip Abdiç'in partisi DNZ'nin, Abdiç'in kendi rızasıyla Hırvat makamlarına teslim olduğunu kanıtlayan belge sunduğu belirtiliyor. 
     Bosna savaşı sırasında, 1993-1995 yıllarında ülkenin kuzeybatısında Hırvatistan sınırına yakın Bihaç kentinde özerklik ilan ederek, Sırp silahlı güçleriyle işbirliği yapan Boşnak işadamı Fikret Abdiç, savaş suçu işlediği gerekçesiyle 19 Temmuz'da Hırvatistan'da mahkemeye çıkmıştı. Abdiç, 121 sivilin ölümü, 400 sivilin yaralanması, muhaliflerini toplama kamplarına yollamakla suçlanıyordu. 
     





</TEXT>
</DOC>
