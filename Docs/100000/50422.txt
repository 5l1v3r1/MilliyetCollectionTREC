<DOC>
<DOCNO> 50422 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/03/son/sontur05.html </URL>
<DATE> 2001/11/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Kuru yük gemisi karaya oturdu 
</HEADLINE>
<TEXT>

     Çatalca açıklarında motoru arızalanan Honduras bayraklı bir kuru yük gemisi, kontrolden çıkarak karaya oturdu. 
     İzmit'ten boş olarak Romanya'nın Köstence Limanı'na giden, Honduras bayraklı ''Lensk 1'' adlı bin 652 grostonluk, 98 metre boyundaki 1967 yılı yapımı kuru yük gemisinin makinesi arızalandı. 
     Karaburun Karacaköy mevkinin yaklaşık 2.5 mil açığında kontrolden çıkarak sürüklenmeye başlayan geminin kaptanı, burada demir attı. Buna rağmen sürüklenmeyi durduramayan kaptan, acil yardım çağrısı yaparak, gemisinin ikiye bölünebileceğini bildirdi. 
     Bunun üzerine, Kıyı Emniyeti ve Gemi Kurtarma İşletmeleri Genel Müdürlüğü'ne ait tahlisiye botları, geminin kaptan dahil 10 mürettebatını kurtarmak için olay yerine hareket etti. 
     Botlar, 7-8 kuvvetinde esen sert poyraz ve dalgalı deniz nedeniyle gemiye ulaşamadı. 
     Bu sırada sürüklenmeyi sürdüren ''Lensk 1'', Karacaköy'ün yaklaşık 300 metre açığında karaya oturdu. 
     Cankurtarma ekipleri, gemiye karadan halat atıp teleferik kurarak mürettebatı kurtarmak için hazırlık yapıyor. 
     






</TEXT>
</DOC>
