<DOC>
<DOCNO> 92307 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/27/guncel/gun02.html </URL>
<DATE> 2002/06/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Vatandaşlık gidebilir 
</HEADLINE>
<TEXT>

İçişleri Bakanlığı, aynı zamanda Ürdün vatandaşı oldukları ortaya çıkan Cem ve Hakan Uzan kardeşler hakkında, izinsiz vatandaşlığa geçmekten inceleme başlattı 
     TOLGA ŞARDAN Ankara 

     İçişleri Bakanlığı, ABD’de ağır suçlamalarla yargılandıkları davada Ürdün vatandaşı oldukları ortaya çıkan Cem ve Hakan Uzan kardeşler hakkında inceleme başlattı. Ürdün vatandaşlığına geçmek için yapılmış bir izin başvurusu kaydına rastlamayan bakanlık, maç tatili olmasına karşın dün Dışişleri Bakanlığı’na yazı göndererek, Ürdün’den bilgi alınmasını istedi. Ürdün vatandaşı olduklarının resmi yazışmalarla kesinleşmesi durumunda Uzanlar’ın Türk vatandaşlıklarının düşürülmesi gündeme gelecek. 
     İçişleri Bakanı Rüştü Kazım Yücelen’in talimatı üzerine, Nüfus ve Vatandaşlık İşleri Genel Müdürlüğü yetkilileri, arşiv kayıtlarında inceleme başlattı. İlk incelemede, Uzan kardeşlerin "Ürdün vatandaşlığına geçmeleri" konusunda bakanlığa herhangi bir bildirimde bulunmadıkları ortaya çıktı. Bu saptama üzerine, İçişleri Bakanlığı, dün öğle saatlerinde Türkiye - Brezilya maçı nedeniyle başlayan idari tatile karşın işlem başlatarak Dışişleri Bakanlığı’na başvurdu. Dışişleri, Amman’dan bilgi almak üzere harekete geçti. 
     Uzanlar’ın Ürdün vatandaşı oldukları kesinleşirse 403 sayılı Vatandaşlık Kanunu’ndaki "izin alınmadan başka ülke vatandaşlığına geçenlerin vatandaşlığı Bakanlar Kurulu’nca kaybettirilir" hükmü işletilebilecek ve Uzan kardeşlerin Türk vatandaşlıkları düşürülebilecek. Uzanlar’ın durumu, tıpkı Merve Kavakçı gibi Bakanlar Kurulu’nda ele alınacak. 
     
     Yücelen Başvuru yok 
     İçişleri Bakanı Rüştü Kazım Yücelen de, Cem ve Hakan Uzan’ın Ürdün vatandaşı olduklarına ilişkin iddialar konusunda, "Nüfus ve Vatandaşlık Genel Müdürlüğü’ne verdiğim talimat sonucunda araştırma yapıldı. Bir dilekçe ve müracaatlarının olmadığını öğrendim" dedi. 
     



 GÜNCEL 



















</TEXT>
</DOC>
