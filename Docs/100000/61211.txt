<DOC>
<DOCNO> 61211 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/08/son/soneko23.html </URL>
<DATE> 2002/01/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Hazine Müsteşarlığı, bugün yılın ilk ihalelerini gerçekleştirdi 
</HEADLINE>
<TEXT>

     Hazine Müsteşarlığı, bugün yılın ilk ihalelerini gerçekleştirdi. 
     Hazine, bugün biri 238 gün, diğeri de 140 gün vadeli olmak üzere iki bono ihalesi düzenledi. 
     Hazine'nin, 238 gün vadeli bono ihalesine toplam 3 katrilyon 420.2 trilyon liralık teklif gelirken, ihalede nominal 2 katrilyon 695.8 trilyon liralık satış gerçekleşti. İhaledeki net satış miktarı da 1 katrilyon 895.8 trilyon lira olarak gerçekleşti. 
     Bu arada bonolar, ''tek fiyat ihale sistemi'' ile ihraç edildi. 
     İhalede bu sistemde gerçekleşen bileşik faiz yüzde 71.34, basit faiz ise yüzde 64.54 oldu. 
     Hazine'nin 140 gün vadeli bono ihalesine ise toplam 1 katrilyon 606.5 trilyon liralık teklif geldi. 
     İhalede nominal 1 katrilyon 501.8 trilyon liralık satış gerçekleşti. İhaledeki net satış miktarı 1 katrilyon 221.9 trilyon lira oldu. 
     Bonolar, ''tek fiyat ihale sistemi'' ile ihraç edilirken, bu sistemde gerçekleşen bileşik faiz yüzde 70.99, basit faiz ise yüzde 59.58 oldu. 
     Ayrıca, kamuya 238 günlük bonodan 380.2 trilyon liralık, 140 günlük bonodan da 41.7 trilyon liralık satış gerçekleştirildi. 
     Bono ihalelerinden 238 gün vadeli bononun geri ödemesi 4 Eylül 2002, 140 gün vadeli bononun geri ödemesi de 29 Mayıs 2002 tarihinde 
     yapılacak. 
     Hazine en son 25 Aralık 2001 tarihinde düzenlediği ihalede, 196 gün vadeli borçlanmıştı. Bu ihalede toplam 1 katrilyon 435.7 trilyon liralık teklif gelirken, nominal 1 katrilyon 300.9 trilyon liralık satış gerçekleşmişti. İhaledeki net satış miktarı da 970.4 trilyon lira olmuştu. 
     Tek fiyat ihale sistemi ile ihraç edilen 196 gün vadeli bonoların bileşik faiz oranı yüzde 72.34, basit faizi ise yüzde 63.25 düzeyinde gerçekleşmişti. 
     






</TEXT>
</DOC>
