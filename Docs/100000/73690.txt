<DOC>
<DOCNO> 73690 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/21/ekonomi/eko01.html </URL>
<DATE> 2002/03/21/ </DATE>
<TIME>  </TIME>
<AUTHOR>  </AUTHOR>
<HEADLINE>
4 milyar dolarlık yatırım 2 bin 100 baz istasyonu 800 bin abone 
</HEADLINE>
<TEXT>

Şimdiye kadar 4 milyar dolarlık yatırım yapan Türkiye’nin üçüncü cep telefonu operatörü Aria’nın abone sayısı 800 bine yaklaştı 
     EKONOMİ SERVİSİ 

     Türkiye İş Bankası ve İtalya’nın telekomünikasyon devi Telecom Italia Mobile TIM ortaklığı ile kurulan Türkiye’nin üçüncü GSM operatörü Aria’nın, birinci yıldönümü bugün kutlanıyor. 
     21 Mart 2001’de, lisans ve KDV olarak toplam 3 milyar doların üzerinde yatırım yaparak faaliyete geçen Aria, 2002 yılı şubat ayı ortaları itibariyle 750 binden fazla aboneye ulaştı. 
     Lisans bedeli ve KDV’nin yanı sıra bir yıl içinde gerçekleştirilen altyapı çalışmalarıyla Türkiye’deki yatırımları 4 milyar dolara ulaşan Aria, nüfusun yüzde 50’sini kapsama alanına aldı. 2 bin 100 baz istasyonu kurarak bütün büyük iller dahil toplam 102 merkezde Aria hatlarla konuşturmaya başladı. Aria, pek çok ilke de imza attı. Abonelerinden sabit ücret’ almadı. İş Bankası ATM’lerinden kontör yükleme’, AriaMusic’, tek numara’, faturalı ve faturasız kartlara aynı kod’ gibi uygulamaları hayata geçirdi. 
     
     En büyük sorun roaming 
     Aria, 28 ülke ile uluslararası roaming dolaşım anlaşması yaptı. Ancak ulusal dolaşım konusundaki problemler henüz aşılamadı. Aria yetkilileri, sık sık Türkiye’ye yatırım yaparken, kendilerine verilen sözleri hatırlatarak, roaming probleminin çözülmesini istedi. 
     Birinci yılı değerlendiren İş - TİM Yönetim Kurulu Başkanı Ersin Özince, istedikleri talebi gördüklerini, sektörde rekabetçi bir ortam yarattıklarını belirtti. 
     Danıştay’ın onay vermesine rağmen roaming anlaşmasının uygulanmamasını eleştiren Özince, "Sektörde uluslararası standartlara uymayan uygulamalar var" dedi. Buna rağmen Aria’da yatırımlara devam edeceklerini belirten Özince, cep telefonlarından alınan vergilerden şik yet etti. 
     Özince, bu tür uygulamaların yabancı yatırımları cezalandırdığını belirterek, "Yabancı yatırımların önü açılmalı" dedi. 
     
Yaşgünü partisi      21 Mart 2001’de faaliyete geçen Türkiye’nin üçüncü cep telefonu operatörü Aria’nın birinci yaşgünü dolayısıyla Çırağan Sarayı’nda gerçekleştirilecek toplantıya Ulaştırma Bakanı Oktay Vural, Telekomünikasyon Kurumu Başkanı Fatih Mehmet Yurdal, Aria’nın ortaklarından İş Bankası’nın Genel Müdürü ve İş - TIM Telekomünikasyon Hizmetleri Yönetim Kurulu Başkanı Ersin Özince, İtalyan ortak TIM’den Uluslararası İş Geliştirme Başkanı Elis Baontempelli ve Aria Genel Müdürü Giuseppe Farina katılacak. Toplantıda bir yıllık çalışmada emeği geçenlere plaket verilecek. 
     
Cep’ten internet, nisana kadar bedava      Geçtiğimiz günlerde GPRS servisini başlatan Aria, servisin tanınması amacıyla kullanımından nisan ayına kadar ücret almayacak. Cep telefonunuzdan yüksek hızda veri alışverişi yapılmasını sağlayan Aria’nın GPRS servisiyle, WAP sitelerinde çok hızlı gezilerek, e - postalar okunabiliyor. Ayrıca cep telefonundan bilgisayara veya avuç içi bilgisayara bağlanılarak her zaman ve her yerde internete girilebiliyor, film izlenebiliyor, müzik dinlenebiliyor ve alışveriş yapılabiliyor. Tüm bunları yapabilmek için GPRS destekli bir cep telefonu yeterli oluyor. Aria’nın www.aria.com.tr sitesinden cep telefonuna GPRS ayarları yapılabiliyor. 
     
     



 EKONOMİ 

















</TEXT>
</DOC>
