<DOC>
<DOCNO> 90940 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/20/son/sondun11.html </URL>
<DATE> 2002/06/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Dünya Kupası "Örümcek Adam"ı vurdu 
</HEADLINE>
<TEXT>

     Yerküreyi sallayan Dünya Kupası heyecanı, ''Örümcek Adam-Spider Man'' filmini vurdu. Büyük ilgi görmesi beklenen film, Dünya Kupası maçlarının gölgesinde kalınca beklenen hasılatı elde edemedi. 
     Internetteki ''imdb'' sitesinin haberine göre, filmin evsahibi ABD'liler bile Dünya Kupası maçlarını izledikleri televizyonlarının başından kalkıp ''Örümcek Adam''ı seyretmek için sinemaya gitmedi. 
     Bilet satışları hızla düşerken, maçların oynandığı saatin gündüze rastladığı ülkelerde bile izleyici, maçların tekrarlarını izlemeyi filme tercih etti. 
     Filmin bilet satışlarının özellikle haftasonunda büyük düşüş gösterdiği, bu hafta da düşüşün sürmesinin beklendiği ifade edildi. 
     51 ülke sinemalarında gösterilen filmin içerdiği şiddet sahneleri nedeniyle İngiltere'de 12 yaşından küçükler tarafından izlenmesi yasaklanmıştı. 
     





</TEXT>
</DOC>
