<DOC>
<DOCNO> 75247 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/29/yazar/akyol.html </URL>
<DATE> 2002/03/29/ </DATE>
<TIME>  </TIME>
<AUTHOR> Taha AKYOL  </AUTHOR>
<HEADLINE>
Sosyal bilimleri savunmak 
</HEADLINE>
<TEXT>

     KONYA Selçuk Üniversitesi Sosyal Bilimler Enstitüsü'nde Cemile Zehra Şişik isimli bir genç, mastır tezi çalışması yapıyormuş. 
     Bilim dalı din sosyolojisi... Bolvadin ilçesi ve çevresinde anket formları dağıtmış... 
     Ne ölçüde dindar olduklarını soruyormuş "Çok dindar, orta derecede dindar, az dindar..." 
     Allah'a ne ölçüde inandıklarını, namaz, oruç gibi ibadetleri ne ölçüde yerine getirdiklerini, eş seçiminde dindarlığa mı, güzelliğe mi, zenginliğe mi önem verdiklerini de soruyormuş. Flört, nikah, içki, izlenen TV kanalı, depremin niteliği ve duygulara etkisi konularında da sorular var... 
     Hürriyet'ten değerli meslektaşımız Yalçın Bayer bu anket çalışmasında "gizli amaç" olabileceğini düşünerek "YÖK uyuma" diye uyarıda bulunuyor. 
     
     KONU polisiye veya idari değil akademiktir Yanlış sorular varsa, bu, tezin akademik değerini düşürür. 
     Kaldı ki, dini ve geleneksel görüşlerin yaşamakta olduğumuz sosyal değişme sürecinden ne yönde etkilendiğini anlamak için de bu tür sorular gerekir. 
     Din sosyolojisinin çağımızdaki en saygın isimlerinden Steve Bruce'un "Religion in Modern Britain" adlı eseri de, dindarlık derecesi, ibadetler ve Allah'a ne ölçüde, nasıl inanıldığı gibi konularda yapılmış anketleri esas alıyor. 
     Bruce'un çalışması 1995 yılında Oxford Üniversitesi tarafından yayımlanmıştır. Toplumsal değişmeyle din arasındaki karşılıklı etkileşimi incelemek bakımından iyi bir akademik modeldir. 
     Prof. Binnaz Toprak gibi saygın bir siyaset bilimcimizin yönetiminde TESEV'in yaptırdığı araştırmada, doğrudan "şeriat"la ilgili sorular bile vardır. Bu çok değerli araştırma "Türkiye'de Din, Toplum ve Siyaset" adıyla TESEV tarafından 2000 yılında yayımlanmıştır. 
     
     MERSİN Üniversitesi'nde "iç göçmenler" üzerinde sosyolojik bir araştırma yapmak için anket düzenlendiğinde YÖK'ün nasıl öfkelendiğini, araştırmayı engellemekle kalmayıp yapanlara idari cezalar verdiğini biliyoruz. 
     Saygın sosyologlardan oluşan bir jüri önünde başarıyla tez verip doçentlik unvanını alan Dr. Alev Erkilet Başer'in akademik hayatına son veren de YÖK'tür. Son olarak, Aydınlanma felsefesi konusunda eserleriyle tanınan Ahmet Çiğdem üniversiteden atılmıştır. Böyle örnekler çoktur. 
     Bence YÖK son yıllarda çok "uyanık" kaldı, uykusuzluktan salim kafayla çalışamıyor, biraz uyuyup kafasını toplaması lazım 
     Şaka bir yana toplumun temel sorunlarıyla ilgili sosyolojik araştırmalar hiçbir şekilde engellenmemelidir. Yanlışlar olabilir. Ama bu akademik bir meseledir. 
     Araştırmaları engellersek toplumsal haritamızdaki değişimlerin yönünü ve niteliğini nasıl öğrenebiliriz 
     Siyasi kuşku altında bırakılmanın sosyal bilimleri nasıl engellediğinin kanıtı, Türkiye'nin sosyal bilimlerdeki az gelişmişliği ve sosyal sorunlarına alternatif çözümler üretmedeki takatsizliğidir. 
     
     







Sosyal bilimleri savunmak 


Yaşasın adalet 


Ecevit Geri dönüş yok 


Halkla liderler arasındaki güven bunalımı... 


Bizim siyahlar 


Vakıf üniversiteleri 3 


Ama'lar, sonra da döviz alım ihaleleri 


Arap barış taarruzu 


Sorun özerklikte değil, siyasette... 


Futbol şikeden nasıl kurtulur 


Villayı soran altını da sorsa... 


Gençleri vuran işsizlik 


Koç'ta yeni CEO ile yeni dönem 


Matematik iyi. Gözler pekiyi 


ABD’de sigara savaşı 


</TEXT>
</DOC>
