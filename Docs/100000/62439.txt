<DOC>
<DOCNO> 62439 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/15/son/sontur18.html </URL>
<DATE> 2002/01/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Susurlukçulara cezaevi yolu göründü... 
</HEADLINE>
<TEXT>

     Yargıtay 8. Ceza Dairesi, Susurluk Davası'nda aralarında Korkut Eken ve İbrahim Şahin'in de bulunduğu 14 sanık hakkındaki mahkumiyet kararını oybirliği ile onadı. 
     Daire, İstanbul 6 No'lu DGM'ce verilen mahkumiyet kararlarına dair temyiz istemini bugün esastan görüştü. 
     Yargıtay 8. Ceza Dairesi Başkanı Naci Ünver, daha önce dairelerinin kararı eksik soruşturma gerekçesiyle bozduğunu, ancak Yargıtay Cumhuriyet Başsavcısı'nın bu karara itiraz ettiğini hatırlattı. 
     Yargıtay Ceza Genel Kurulu'nun bu itirazı kabul ettiğini belirten Ünver, dosyanın bugün yeniden esasına yönelik olarak incelendiğini kaydetti. 
     Ünver, dosyanın, mevcut delillerin yeterli olup olmadığı, suç unsurunun belirlenmesinde isabet bulunup bulunmadığı, uygulanan yasa maddelerinin de tayin edilen cezalara uygun olup olmadığı yönünden incelendiğini belirtti. 
     Sanıkların vekillerinin yazılı ve sözlü açıklamalarının değerlendirildiğini ifade eden Ünver, sonuçta sanıklara İstanbul 6 No'lu DGM'ce verilen hükmün usul ve esasa uygun bulunarak, oybirliği ile onandığını bildirdi. 
     Ünver, gerekçeli kararın kısa sürede açıklanacağını söyledi. 
     Yargıtay 8. Ceza Dairesi'nin bu kararı ile Susurluk sanıklarının olağanüstü kanun yolu olarak bilinen karar düzeltme isteminde bulunma hakları var. Ancak, bu istemin öncelikle cezanın onanmasını isteyen Yargıtay Cumhuriyet Başsavcılığı'nca kabul edilmesi gerekiyor. Bu istem reddedilirse hukuki yollar tamamlanmış olacak. 
     
     Cezalar 
     Yaklaşık 4 yıl süren davayı 12 Şubat 2001 tarihinde karara bağlayan İstanbul 6 No'lu DGM, sanıklardan İbrahim Şahin ve Korkut Eken'i, TCK'nın 313. maddesinin 2, 3 ve 4. fıkraları uyarınca, ''Cürüm işlemek amacıyla teşekkül oluşturmak ve bu teşekkülü yönetmek'' suçundan 6'şar yıl ağır hapis cezasına çarptırmıştı. 
     Şahin ve Eken, ömür boyu kamu hizmetlerinden men edilerek, haklarında yurtdışına çıkış yasağı konulmuştu. 
     Mahkeme, davanın diğer sanıkları olan özel timci eski polis memurları Ayhan Çarkın, Ayhan Akça, Oğuz Yorulmaz, Enver Ulu, Mustafa Altunok, Ercan Ersoy ve Ziya Bandırmalıoğlu ile Şanlıurfa Milletvekili Sedat Edip Bucak'ın şoförü Abdülgani Kızılkaya, ''katliam hükümlüsü'' Haluk Kırcı, ''uluslararası uyuşturucu kaçakçısı'' Yaşar Öz, Sarıyer'de öldürülen Ömer Lütfü Topal'ın iş ortakları Sami Hoştan ve Ali Fevzi Bir'i de, TCK'nın 313. maddesinin 2. ve 3. fıkraları uyarınca ''Cürüm işlemek amacıyla teşekkül oluşturmak'' suçundan 4'er yıl ağır hapis cezasına çarptırmıştı. 
     Bu sanıklar da 3 yıl süreyle geçici olarak kamu hizmetlerinden men edilmişti. 
     






</TEXT>
</DOC>
