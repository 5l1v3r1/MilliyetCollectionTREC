<DOC>
<DOCNO> 80012 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/24/dunya/adun.html </URL>
<DATE> 2002/04/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Ölümü görüp sıtmaya razı oldular 
</HEADLINE>
<TEXT>
Hırsıza ver faşiste verme’ 
Fransız gençleri Le Pen’e karşı Chirac’ı bu sloganla destekliyor. Gençler cumhurbaşkanlığı seçimlerinin ikinci turunun yapılacağı 5 Mayıs’a kadar her günü "1968" ilan edip gösteri yapma kararı aldı 
     MİNE G. KIRIKKANAT Paris 

     Fransız cumhurbaşkanlığı seçimlerinde aşırı sağcı Jean - Marie Le Pen’in ikinci tura çıktığının anlaşılmasından itibaren, kendiliğinden sokağa dökülen Fransız gençliği, 5 Mayıs’a kadar her gün gösteri yapma kararı aldı. Önceki gün tüm Fransa’da hemen tüm illerde düzenlenen yürüyüşlere yüz bin genç katıldı. Dün sabahtan itibaren başkent Paris’te, aynı sayıda protestocu değişik semtlerden hareket ederek Cumhuriyet Meydanı’nda buluştu. Genelde olaysız geçen gösteri yürüyüşlerinde, Lyon ve Marsilya’da polisin zaman zaman göz yaşartıcı bomba ile müdahale ettiği taşkınlıklar yaşandı. 
     Eğitimden sorumlu devlet bakanı Segolene Royale, öğrencilerin "kendiliğinden" gösterilerine Komünist Partisi, Yeşiller ve küreselleşme karşıtı ATAC gibi örgütlerin sahip çıkmasını eleştirerek, gençlerin "kullanılması" tehlikesine işaret etti. 
     
     Sıkıştık kaldık’ 
     Gençlerin gösterilerde attığı ilginç sloganlardan biri "Hırsıza ver, faşiste verme " biçiminde. Söz konusu slogan, Sosyalist Parti SP kulislerinde Cumhurbaşkanı Chirac ve aşırı sağcı Le Pen’in ipi göğüslediği birinci tur sonuçları için kullanılan bir yorumdan kaynaklanıyor. Bir SP ileri geleni, durumu "Bir hırsızla bir faşist arasına sıkıştık " diye özetlemişti. 
     Gençler, aynı okullarda okudukları Arap ve Afrika kökenli sınıf arkadaşlarıyla el ele yürüyorlar. 
     
     1 Mayıs’ta çatışma mümkün 
     1 Mayıs, tüm solcuların kutladığı "işçi bayramı", ama aynı zamanda Ulusal Cephe partisinin geleneksel "Jeanne d’Arc" günü. Le Pen, tüm partilileri 1 Mayıs’ta Paris’te toplanmaya çağırdı ve "En az yüz bin kişi olmalıyız " dedi. Aynı anda, sosyalist ve komünistler, yandaşlarını "1 Mayıs’ta görkemli bir gövde gösterisi" yapmaya çağırdılar. İki tarafın Paris’in merkezinde karşı karşıya gelmesi büyük ihtimal. 
     
Fransa yaralı      Fransa Cumhurbaşkanı Jacques Chirac, aşırı sağcı lider Jean - Marie Le Pen’in, Fransa’da pazar günü yapılan cumhurbaşkanlığı seçimlerinin ilk turunda beklenmedik oranda oy almasının, "Fransa’yı yaraladığını" söyledi. 
     Chirac, muhalefet milletvekillerini kabulünde aşırı sağcı Ulusal Cephe partisine hiçbir şekilde "taviz" verilmemesini isteyerek, "temel değerler etrafında birlik olunması" çağrısında bulundu. Chirac, "Söz konusu olan Fransa’nın ruhudur, Cumhuriyetin birliğidir. Aşırı sağa mensup bir kişinin 2. tura kalması, Fransa için kaygı vericidir" dedi. 
     
AB’den çıkarım      Aşırı sağcı lider Jean - Marie Le Pen, cumhurbaşkanı seçilmesi halinde Fransa’yı Avrupa Birliği’nden AB çıkaracağını söyledi. Le Pen, ikinci tura kaldığının kesinleşmesinden sonra düzenlediği basın toplantısında, Fransa’nın Maastricht Anlaşması’ndan ayrılması gerektiğini belirtti. Cumhurbaşkanı seçildiğinde söz konusu anlaşmayı ülke gündemine taşıyacağını belirten Le Pen, Fransız halkının politik sistemi değiştirmek için kedisine oy verdiğini savundu. Le Pen "Fransızlar cumhurbaşkanı değil, Brüksel’e hesap veren bir tür vali seçiyorlar" dedi. 
     



 DÜNYA 










</TEXT>
</DOC>
