<DOC>
<DOCNO> 50889 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/06/son/sondun21.html </URL>
<DATE> 2001/11/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Bulgaristan'da seçim kampanyası ilginçleşiyor 
</HEADLINE>
<TEXT>

     Bulgaristan'da 11 Kasım Pazar günü yapılacak cumhurbaşkanlığı seçimleri için geçen ay oldukça sönük start alan kampanya, seçim tarihinin yaklaşmasıyla birlikte renklenmeye başladı. 
     En iddialı 2 aday olan, Cumhurbaşkanı Petar Stoyanov ile eski içişleri bakanı Bogomil Bonev'in arasındaki kişisel saldırılar, seçim kampanyasına yeni bir boyut kazandırdı. 
     Eski içişleri bakanı Bogomil Bonev, Cumhurbaşkanı Petar Stoyanov'u bir süre önce mafya ilişkisinden dolayı ülkeden sınır dışı edilen Rus-İsrail kökenli milyoner Michael Chorni'den para almakla suçladı. 
     Cumhurbaşkanı Stoyanov da bu suçlamaya karşılık, istihbarat servisinin gizli bir raporunu açıklayarak, Bonev'in içişleri bakanlığı yaptığı dönemde mafya ile işbirliği içinde olduğunu öne sürdü. 
     Öte yandan Stoyanov, seçim konuşmaları için gittiği yerlerde halka, üzerinde kendi resmi bulunan araba kokuları, Bonev de şarkıcı sevgilisi Nona Yotova'nın kasetlerini dağıtarak oy toplamaya çalışıyor. 
     Kamuoyu araştırmaları, seçimde Bonev ve Stoyanov'un çekişeceklerini ortaya koyuyor. Araştırma sonuçlarına göre, seçime katılım oranı ise son derece düşük olacak. 
     İlk turu 11 Kasım Pazar, ikinci turu ise 18 Kasım Pazar günü yapılacak olan cumhurbaşkanlığı seçimlerine toplam 6 aday katılacak. 
     Liderliğini eski Kral 2. Simeon'un yaptığı iktidardaki 2. Simeon Ulusal Hareketi, seçimlerde Petar Stoyanov'u, koalisyon ortağı ve üyelerinin çoğunluğunu Türklerin oluşturduğu Hak ve Özgürlükler Hareketi HÖH ise eski başbakanlardan Deneta İncova'yı destekleyeceğini açıklamıştı. 
     






</TEXT>
</DOC>
