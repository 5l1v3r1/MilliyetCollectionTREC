<DOC>
<DOCNO> 98389 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/27/son/sontur16.html </URL>
<DATE> 2002/07/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Aydın Doğan Meslek Yüksekokulu'nun temeli atıldı... 
</HEADLINE>
<TEXT>

     Aydın Doğan Meslek Yüksekokulu'nun temeli bugün törenle atıldı. 
     Törene, Başbakan Yardımcısı ve MHP Genel Başkanı Devlet Bahçeli, Milli Eğitim Bakanı Necdet Tekin, Devlet Bakanları Tunca Toskay ve Fikret Ünlü, Tarım ve Köyişleri Bakanı Hüsnü Yusuf Gökalp, Çalışma ve Sosyal Güvenlik Bakanı Yaşar Okuyan, DYP Genel Sekreteri Ali Şevki Erek, milletvekilleri ve Ankara Ticaret Odası Başkanı Sinan Aygün de katıldı. 
     Doğan Holding Yönetim Kurulu Başkanı Aydın Doğan da Kelkit'te doğduğunu anımsatarak, okulu yaptırmaktan heyecan duyduğunu söyledi. 
     Hizmet getirmenin mutluluğunu yaşadığını ifade eden Doğan, okulun çağdaş eğitim imkanı sağlamasını temenni etti. 
     Okulun İstanbul ve Ankara'daki benzerleriyle yarışacağını, Avrupa'daki benzerlerinin seviyesine yetişeceğine belirten Doğan, ''Sayın Bahçeli, seçim kararı ile Türkiye'nin önünü açtınız. Bu, okul ile Türkiye'nin önünü açacak gelişmeleri hep birlikte başlatıyoruz'' diye konuştu. 
     MHP Genel Başkanı, Devlet Bakanı ve Başbakan Yardımcısı Devlet Bahçeli, ''bugün siyasi istikrarı sağlayarak, ekonomik ve toplumsal alanda reformlar yapacak, Türkiye'yi içinde bulunduğu sorunlardan süratle çekip çıkartacak bir güce kavuşturmak için meşruiyetin kaynağı olan millete gitmek gerektiğini'' söyledi. 
     Bahçeli, batıya topyekün kaşı çıkanların da kayıtsız şartsız teslimiyetçilerin de geçmişte olduğu gibi bugün de Türkiye'ye zaman kaybettirmekten, ağır maliyetler ödetmekten öteye verecekleri hiçbir şey olmadığını düşündüklerini belirtti. 
     Devlet Bahçeli, Gümüşhane'nin kelkit ilçesinde Atatürk Üniversitesi Aydın Doğan Meslek Yüksekokulu için düzenlenen temel atma törenine katıldı. 
     Bahçeli, burada yaptığı konuşmada milletin geleceğinin gençliğe, gençliğin geleceğinin ise önce aile ortamında daha sonra eğitim ve öğretim kurumlarında şekillendiğini söyledi. 
     Türkiye'de yaklaşık 15 milyon okula giden nüfus bulunduğuna işaret eden Bahçeli, neredeyse her ailenin eğitim öğretim kurumları ile ilişkisinin bulunduğunu kaydetti. 
     Bu yüzyılda toplumların ayakta kalabilmesi için bilgi çağını yakalamaktan da öte bilgi egemenliğini kurmak zorunda olduklarını vurgulayan Bahçeli, küreselleşen dünyada bilgi üretiminin diğer bütün ekonomik faaliyetlerin üstünde belirleyici bir rol kazandığını ifade etti. 
     Bütün dünyada ülkelerin ihtiyaç duydukları insan gücünün planlanması ve yetiştirilmesi için başta eğitim sorunları olmak üzere sosyal, siyasal ve ekonomik konularda önlemler almak ve reform yarışında bulunmak zorunda olduklarını vurgulayan Bahçeli, ''Bu yarışta temel ölçüt, insan kaynaklarının daha eğitimli ve verimli şekilde geleceğe yönelik olarak hazırlanmasıdır'' dedi. 
     Bahçeli, Türkiye'de eğitim öğretim yükünün tam olarak kısıtlı bütçe imkanları ile karşılanmasını beklemenin doğru olmadığını belirterek, maddi durumu yerinde olan vatandaşların eğitim öğretim seferberliğinde yerini almasının büyük bir önem taşıdığını söyledi. 
     Bahçeli, ''İşte bu nedenle bu eğitim öğretim kurumunun Kelkit'de doğup büyüyen ve buralara karşı vefadan da öte büyük bir sevgi besleyen bir kıymetli işadamı tarafından yapma arzusu ise burada bulunmamıza bir başka güzellik katmaktadır'' diye konuştu. 
     Bahçeli, toplumların kendilerine yön veren girişimci, aydın, önder ruhlu, vefakar ve fedakar insanların çokluğu ölçüsünde gelişme ve kalkınma yolunda mesafe alabileceklerini ifade etti. Doğan Holding Yönetim Kurulu Başkanı Aydın Doğan'ı temeli atılan okul dolayısıyla kutlayan Bahçeli, teşekkür etti. 
     
     ''TÜRKİYE'Yİ BULUNDUĞU YERDEN ÇIKARMAK ŞART''- 

     İnsanlığın, 21. yüzyılda ilerlerken yeni gelişme dalgalarının kuşattığı bir dünyada yaşadığını belirten Bahçeli, çağın yöneldiği yeni ekonomik, teknik ve toplumsal gelişmeleri sağlamada, bu dinamiklerin oluşturduğu uluslararası ilişkileri anlamadan ne bugünkü sorunların çözülebileceğini ne de yarınların sağlam bir şekilde kurulabileceğini kaydetti. 
     Bahçeli, 21. yüzyılın üretim, iletişim ve ulaştırma teknolojilerinde hızın belirleyici olduğu bir altyapının üzerinde yükseldiğini ifade ederek, sözlerini şöyle sürdürdü 
     ''Bu yapının oluşturduğu ilişkiler sisteminde eski kalkınma anlayışlarından stratejik önceliklere dayalı kalkınma anlayışına geçmeden başarılı olmak mümkün değildir. Stratejk önceliklere dayalı kalkınma ise sadece bir ekonomik büyüme projesi değil, topyekün bir toplumsal dönüşüm projesini ifade etmektedir. Böyle bir yaklaşım da herşeyden önce nitelikli insan kaynaklarına sahip olmayı gerektirmektedir. İnsanın yaratıcı gücünü harekete geçirip maddi ve manevi olarak zenginleşmesini sağlayacak eğitim sistemini kurmadan bunu gerçekleştirmenin ise imkanı yoktur. 
     İçinde bulunduğumuz yüzyılın toplumları, bilgi üreten, bilginin kaynaklarını ve teknolojilerini yeniden yaratan, bunları ithal edebildikleri oranda tüketenler olmak üzere farklılaşmaktadır. Bu nedenle Türkiye'yi hızlı şekilde bulunduğu yerden çıkarmak ve olmasını arzuladığımız noktaya taşımak için harekete geçmemiz şarttır. Bunun için bizler insan kalitesini geliştirerek bilgi üretimine katılmak, yeni teknolojilerin yaratılmasına zemin hazırlamak zorundayız. Türk toplumunun içinde bulunduğu kısır tartışma konularının ve bunun taraflarının ülkemizi çağa damgasını vuran gelişmelerin uzağına düşürmeye, geleceğimize kaybettirmesine izin vermeyeceğimiz açıktır.'' 
     
     ''TÜRKİYE BATININ GERİSİNDE BIRAKILMIŞTIR''- 

     Bahçeli, son 200 yılda damgasını vuran yanlış tartışma zeminlerini batıya kayıtsız şartsız teslimiyetçilik içinde bağlanan ümitlerin Türkiye'ye sanayi çağını yakalama fırsatını kaybettirdiğini söyledi. 
     Devlet Bahçeli, 200 yıl önce toplumsal ve ekonomik hayatın bütünüyle batıya entegre edilmesini savunanların, Türkiye'nin bu şekilde modernleşeceğine inandıklarını belirterek, ancak modernleşme için asıl yapılması gerekenin sanayi çağının özelliklerini kavramaktan geçtiğini vurguladı. 
     Sanayi devrimini anlamadan bu gelişmenin dinamiklerinden uzaklaşarak modernleşmeyi başarmanın imkansız olması nedeniyle kayıtsız şartsız teslimiyetçiliğin Türkiye'yi batının gerisinde bıraktığını savunan Bahçeli, ''Biz her türlü peşin hükme dayalı, analitik bakış açılarından yoksun, kritik olmayan değerlendirmelerin, taraftarlıkların yanlış olduğu kanaatini taşıyoruz. Batıya topyekün karşı çıkanların da kayıtsız şartsız teslimiyetçilerin de geçmişte olduğu gibi bugün de Türkiye'ye zaman kaybettirmekten, ağır maliyetler ödetmekten öteye verecekleri hiçbir şey olmadığını düşünüyoruz'' diye konuştu. 
     Bahçeli, Türk milletinin artık bir yüzyıl daha kaybetmek niyetinde olmadığını ifade ederek, 21. yüzyılda geri kalmışlığın bütün tortularını silerek, kendisini yenileyerek, yeni çağın gücünü temsil eden bir toplum olma arzusu yolunda olduğunu söyledi. 
     Türkiye'nin karşı karşıya kaldığı sorunlara, yaşadığı olaylara derinliğine bakılması halinde asıl sorunun ülkenin problem çözme gücünün azalmasında toplandığının görülebileceğini belirtti. 
     
     SİYASETTE İSTİKRARIN ÖNEMİ... 

     Bir toplumun herşeyden önce sahip olması gereken şeyin sosyal ve ekonomik hayatta karşılan sorunları aşabilecek, sorunları çözebilecek bir yapıya sahip bulunması olduğunu ifade eden Bahçeli, problem çözme gücünün zaafa uğramasının en başta gelen nedeninin ise istikrarsızlık olduğunu vurguladı. 
     Özellikle hızla gelişen toplumların siyasi, sosyal ve ekonomik açıdan derin istikrarsızlık sorunu yaşadığı, bu durumun ise krizlere neden olduğunu belirten Bahçeli, şöyle devam etti 
     ''Bu yüzden toplumların gelişme trendlerini sürdürebilmeleri bakımından muhtelif boyutlarıyla istikrarın sağlanması mecburiyeti vardır. Siyaset kurumu sosyal ve ekonomik etkileri de dikkate alındığında istikrarın öneminin daha da arttığı bir alandır. Bu nedenle siyasette istikrarı oluşturmak toplumsal ve ekonomik hayatta sürdürülebilir bir gelişmenin de şartlarından birisidir siyasette istikrarı temin etmek, siyasetin dayandığı zeminin güçlendirilmesi ile mümkündür. Siyaset kurumunun dayandığı uzlaşma ne kadar güçlü, siyasetin meşruiyeti ne kadar köklü ise istikrarı yakalamak veya sürdürmekte o kadar mümkündür. Siyaset kurumunun dayandığı zeminde zayıflama varsa, siyaset zaafa düşmüşse, bu zemini güçlendirecek siyasetin meşruiyetini artıracak girişimlerde bulunmak gerekir. Demokratik sistem siyasette karşılaşılan sorunların meşruiyetin kaynağına gidilip aşıldığı bir zemin oluğu için antidemokratik sistemlerden üstündür. Bugün siyasi istikrarı sağlayarak ekonomik ve toplumsal alanda reformlar yapacak Türkiye'yi içinde bulunduğu sorunlardan süratle çekip çıkartacak bir güce kavuşturmak için meşruiyetin kaynağı olan millete gitmek gerekmektedir.'' Bahçeli, ekonomiyi rasyonelize edecek, insan ve ülke kaynaklarını verimli kılacak yeni bir kalkınma modelini devreye sokarak, AB ve benzeri yapılarla karşılıklı çıkara dayalı ilişkiler kurarak, siyasi yapıdaki antidemokratik unsurları değiştirerek, 21. yüzyılda Türkiye'yi ayağa kaldırmanın mümkün olduğunu kaydetti 
     
     ÜNİVERSİTE KAPISINDA YIĞILMA VAR 

     Milli Eğitim Bakanı Necdet Tekin, öğrencileri teknik ve meslek liselerine doğru yönlendirerek üniversite kapılarındaki yığılmayı önlemek durumunda olduklarını söyledi. 
     Tekin, Atatürk Üniversitesi Aydın Doğan Meslek Yüksek Okulu'nun temel atma töreninde yaptığı konuşmada, bireylerin ve toplumların gelişmesi ile sosyal ve ekonomik kalkınmanın desteklenmesinde en büyük itici gücün eğitim olduğunu vurguladı. 
     Yüksek nitelikli sanayinin ihtiyaç duyduğu işgücünü yetiştirmenin öncelikli görevleri olduğuna işaret eden Tekin, bunun için de meslek ve teknik liseleri açmak, sayıları, nitelikleri, laboratuvar ve elektronik donanımlarını en üst seviyeye ulaştırmak gerektiğini söyledi. 
     Tekin, öğrencileri teknik ve meslek liselerine doğru yönlendirerek, üniversite kapılarındaki yığılmayı önlemek durumunda olduklarını belirterek, liselerdeki yönlendirmeyi sürdürebilmeleri halinde üniversite önlerindeki yığılmanın önüne geçebileceklerini ifade etti. 
     Vakıf üniversitelerine meslek yükseokulları açma çağrısı yapan Tekin, bunun için her türlü desteği vermeye hazır olduklarını kaydetti. 
     Gümüşhane Valisi Gazi Şimşek, Kelkit Belediye Başkanı Rüknettin Karaman ve Atatürk Üniversitesi Rektörü Prof. Dr. Yaşar Sütbeyaz da birer konuşma yaparak, okulunun yapımından duydukları memnuniyeti dile getirdiler. 
     Konuşmaların ardından, okulun temeli atıldı. 
     
</TEXT>
</DOC>
