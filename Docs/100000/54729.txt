<DOC>
<DOCNO> 54729 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/29/son/soneko15.html </URL>
<DATE> 2001/11/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Mercedes kendini savundu, hakimi suçladı... 
</HEADLINE>
<TEXT>

     Mercedes Benz Türk A.Ş. Direktörler Kurulu Başkanı Till Becker, yargının toplatma kararı sonrası gelişmeleri değerlendirirken, Becker, ''Hakim reddedileceğini bilerek bu kararı verdi. Çok güzel manşet yaratacağını biliyordu'' dedi. 
     
     Üretime devam 

     Becker, araçlarını Türkiye'de üretip satmaya ve ihraç etmeye devam edeceklerini açıkladı. 
     Becker, İstanbul'daki Hoşdere otobüs fabrikasında düzenlediği basın toplantısında, her zaman araçlarını geliştirdiklerini ifade ederek, ''Ancak bize saldırılan noktalarda hiçbir hatamız yoktu ve değiştirmemiz gerekmiyordu'' diye konuştu. 
     ''Şirketimizin adını karalamaya yönelik bir kampanya bu'' diyen Till Becker, Türkiye'nin dışında otobüslerinin hiçbirinde yangın çıkmadığını belirtti. 
     Daha önceki basın toplantılarında Türkiye'ye yatırım yapmak istediklerini ve Türkiye'ye inancını belirttiğini hatırlatan Becker, ''Dün gece yönetim kurulu başkanımız aradı, acaba doğru yolda hareket ediyor muyuz diye bana sordu'' dedi. 
     Till Becker, Hoşdere Otobüs Fabrikası'nda Otobüs Teknik Direktörü Çetin Atsür, Pazarlama Direktörü Eşref Biryıldız, Finans Direktörü Willi Schrödelsecker, Otobüs Geliştirme Müdürü Bernd Voigt ile birlikte bir basın toplantısı düzenleyerek, Karapınar Asliye Ceza Mahkemesi'nin verdiği kararı değerlendirdi. 
     49 kişinin hayatını kaybettiği kazanın oluşumunu anlatan Becker, 
     24 Ekim 1997 tarihinde gerekli önlemleri alınmamış bir tankerin aşırı 
     yükle O 403 tipi otobüs ile çarpıştığını, toplam çarpışma hızının 210-240 kilometre saat olduğunu bildirdi. 
     Yolda herhangi bir fren izine de rastlanmadığına dikkat çeken Becker, ''Bu hızla ister tank, ister askeri araç içinde olun hayatınızı kaybedersiniz, otobüs şoförü ağır derecede görme özürlü idi ve gözlük takmıyordu. Otobüste bir gaz tüpü bulunuyordu'' diye konuştu. 
     Bu kazadan dolayı çok üzgün olduklarını vurgulayan Becker, kazada tankerin daha önce yanmaya başladığı gerçeğinin de unutulduğunu anlattı. 
     Dava süreci hakkında da bilgi veren Becker, Karapınar kazasından dolayı önce sürücü, sonra da otobüs işletmecisi Derviş Binboğa'ya karşı kamu davası açıldığını, adli tıp raporunun kazaya karışan araçların sürücülerin kusurlu olduğunu teyit ettiğini belirtti. 
     ''Adli tıp raporu ve hazırlık tahkikatında alınmış rapordan sonra, mahkeme ODTÜ mensubu ihtisası olmayan kişilerden, üniversitede bir otomotiv kürsüsü bulunmasına rağmen bir bilirkişi temin etmiştir'' diyen Becker, davanın başından sonuna kadar tutarsızlıklarla yürüdüğünü savundu. 
     Sonuçta bu mahkemenin ve hakim Habip Kılınç'ın aldığı bütün kararların üst mahkeme Yargıtay tarafından bozulduğunu, şirketlerinin tüm suçlamalardan aklandığını savunan Becker, mahkemenin son aldığı müsadere kararının ise hukuki dayanaktan yoksun olduğunu ve daha önce verilen ve bozulan yetkisiz kararın aynısı olduğunu söyledi. 
     Bu olayda kazaya karışan tankere kimsenin bakmadığını, ilgilenmediğini, bu aracın 12 yaşında olduğuna işaret eden Becker, ''Hakim Habip Kılınç'ın aldığı bu kararların hepsi çok şaşırtıcı. 
     Reddedilen kararları tekrar kabul ettiler. Çok tuhaf bir durumla karşı karşıyayız. Çok komik değil. Bu şirket alınan kararlardan etkileniyor. 
     Hakim ne yaptığını bilmeden bu kararları verdi diyerek bu işten sıyrılamayız. Hakim reddedileceğini bilerek bu kararı verdi. Çok güzel manşet yaratacağını biliyordu'' diye konuştu. 
     Mahkeme hakimi hakkında Adalet Bakanlığı'na şikayette bulunulduğunu anlatan Becker, ''Biz bu davaların hepsini kazandık. Bu mahkemeyi de kazanacağız. Bu ülkenin adaletine, mahkemelerine güveniyorum. Benim mahkemelere güvenim sonsuz. Fakat, kamuoyu bu yanlış kararlardan etkileniyor'' dedi. 
     
     Kazalar inceleniyor 

     Bilinen tüm kazaların oluş nedenlerinin Mercedes-Benz tarafından incelendiğini, Almanya'daki özel bölümün de bu kazayla ilgili araştırma yaptığını anlatan Becker, piyasadaki otobüslerin yüzde 60-70'in Mercedes-Benz'lerden oluştuğunu, dolayısıyla yaşanan 
     kazalarda Mercedes-Benz'in adının bu nedenle öne çıktığını belirtti. 
     Becker, ''Türkiye'nin dışında hiçbir ülkede bir otobüs yangını görülmemiştir. Türkiye'deki yangınların çoğunda Derviş Binboğa'nın veya temsilcilerinin olay anında, olay yerinde hazır bulunmaları ve basını haberdar etmeleri dikkat çekmektedir. Mercedes-Benz Türk, çoğu kez yangın olaylarını gazetelerden öğrenmektedir'' dedi. 
     Yurtdışına da otobüs satışı yaptıklarını, bunların aynı niteliklere sahip olduklarını ve Avrupa'nın 20 ülkesinde trafiğe çıktıklarını vurgulayan Becker, sadece Fransa, Finlandiya, Hollanda ve Avusturya'daki ulusal düzenlemeler nedeniyle bu ülkelere giden otobüslerde farklılıklar bulunduğunu bildirdi. 
     
     Çin sıraya girdi 

     Otobüslerinin en yüksek standartlara sahip bulunduğunu ve tüm dünyada 54 ülkeye ihraç edildiğini anlatan Becker, şöyle devam etti 
     ''Çin de Türkiye'den bu otobüsleri almak için sıraya girmiş durumda. Türkiye'de maalesef otobüsler düzenli olarak kontrolden geçmiyor. Avrupa'da 6 ayda bir periyodik kontrolden geçiyor. 
     Türkiye'deki otobüsler yılda 350-400 bin kilometre yapıyorlar. 
     Denetimsiz çalışıyorlar. Aracın sigortaları daha güçlülerle değiştiriliyor. Bunlar olduğunda tabii ki sorun çıkacaktır. Bazen metal borular yerine plastik borular yerleştirildiğini dahi görüyoruz.'' Otobüs işletmecilerine ''lütfen bizim yetkili servislerimize gidin'' çağrısında bulunan Becker, çalıştıkları 20 büyük otobüs işletmecisinin araçlarının hiçbirinde bu tür sorunlar çıkmadığını bildirdi. 
     Ürettikleri yüksek kalite ve emniyetteki otobüslerin en güvenli araçlar olarak trafiğe girdikleri görüşünü dile getiren Becker, ''Bu otobüslerimizin imalatlarında herhangi bir hata yoktur. Bütün otobüslerimiz piyasalarda varolan güvenlik unsurlarının hepsine sahiptir'' diye konuştu. 
     Becker, şirketlerinin önceleri Otomarsan olarak 35 yılı aşkın bir süredir Türkiye'de faaliyet gösterdiğini, 1997, 1998, 1999'da en fazla vergi ödeyen kuruluş olduğunu, en fazla ticari araç ihracatı gerçekleştiren kuruluş konumunda bulunduğunu ve ülkenin en büyük yatırımcılarından biri olduğunu belirterek, ''bu şekilde devam edeceğiz. Bu ülkeye inancımızı devam ettiriyoruz'' diye konuştu. 
     Till Becker daha sonra soruları yanıtladı. 
     






</TEXT>
</DOC>
