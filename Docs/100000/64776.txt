<DOC>
<DOCNO> 64776 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/29/son/sondun19.html </URL>
<DATE> 2002/01/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Washington Arafat'ı gözden çıkardı mı 
</HEADLINE>
<TEXT>

     Ortadoğu'da şiddetin tehlikeli tırmanışı, barış girişimlerini dondurma kararı alan Washington'u yeniden harekete geçmeye zorluyor. 
     ABD Başkanı Goerge Bush'un, Filistin Lideri Yaser Arafat'a karşı duyduğu ''düş kırıklığı'' sürerken, Washington'un yeniden barış arayışlarına başladığı belirtiliyor. Buna Arafat'ın dahil edilip edilmeyeceği açıklık kazanmış değil, ancak Washington Arafat'ı gözden çıkarmış gibi gözüküyor. 
     
     Peres-Kurey planı gündeme geliyor 
     Washington'un yeni barış arayışları çerçevesinde Cuma günü Dışişleri Bakanı Şimon Peres'in Filistin Meclis Başkanı Ahmet Kurey ile bir süredir gözlerden uzak yürüttüğü görüşmelerde oluşturdukları planı, Amerikalı karşıtı Colin Powell'a sunması bekleniyor. 
     Maariv gazetesine göre, plan, ana hatlarıyla nihai sınırları sonradan görüşmelerle belirlenmek üzere hemen bir bağımsız Filistin devleti kurulmasını öngörüyor. 
     İsrail Başbakanı Ariel Şaron'un ''terör altyapısının tamamen imhası'' halinde plan konusunda görüşmeleri kabul edebileceği belirtiliyor. 
     
     Washington'un listesi kabarık 
     Bush ve kurmayları, Şubat başında art arda İsrail Savunma Bakanı Binyamin Ben Eliezer ve Başbakan Ariel Şaron ile de görüşecek. 
     Washington bu hafta, Ürdün Kralı Abdullah ve Mısır Cumhurbaşkanı Hüsnü Mübarek'in danışmanı Usame El Baz'ı da ağırlayacak. Bu temaslarda, Şaron ve Eliezer ile yapılan görüşmelerde olduğu gibi Arafat'ın geleceği konusunun ağırlıklı olarak ele alınacağı tahmin ediliyor. 
     Kahire ve Ürdün'ün takınacakları tavrın, Arafat'ın geleceğinin belirlenmesinde etkili olacağı belirtiliyor. Bu çerçevede Ben Eliezer'in yarın Şarm El Şeyh'de Mübarek ile yapacağı görüşmede önem kazanıyor. 
     Arafat gözden çıkarıldı mı 
     Washington'un yeni barış arayışlarında Arafat'a yer olup olmayacağı açık değil. Bu konuda henüz kesin bir karara varılmadığı söylense de dün, Bush'un Mübarek ile yaptığı telefon konuşmasında Arafat'ı şikayet etmesi ve ''Arafat, Oslo anlaşmasını ihlal ederek bağımsız bir Filistin devleti kurma şansını kaybetti'' demesi, Washington'un artık Arafat'ı büyük ölçüde gözden çıkardığını gösteriyor. 
     ABD'nin özel temsilcisi Anthony Zinni'nin Arafat için kullandığı belirtilen ''yalancı'',''mafya babası'' gibi ifadeleri de Arafat'lı bir arabuluculuğu artık yürütmeyeceğinin bir göstergesi olarak değerlendirmek mümkün. 
     Zinni, her ne kadar Jerusalem Post gazetesine verdiği demeçte bu ifadelerini yalanladıysa da Amerikan Dışişleri Bakanlığı'nın böyle bir girişimde bulunmadığı gözleniyor. Bush'un diğer kurmaylarının Arafat aleyhindeki sert açıklamaları da devam ediyor. 
     AB, dün Brüksel'de yapılan AB dışişleri bakanları toplantısının sonuç bildirisinde, ''Arafat İsrail'in tek diyalog ortağıdır'' ifadesiyle Filistin Lideri'ne destek verdi. 
     BM, Rusya ve Çin tarafından da verilen desteğe karşın, İsrail'in Arafat'ın devre dışı bırakılması için gösterdiği enerjik çabalar da dikkate alındığında, Washington'da ibrenin Arafat'tan yana dönmesi artık zor görünüyor. 
     






</TEXT>
</DOC>
