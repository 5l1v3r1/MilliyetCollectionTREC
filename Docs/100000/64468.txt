<DOC>
<DOCNO> 64468 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/27/son/sonspo18.html </URL>
<DATE> 2002/01/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Dünya Kupası Türkiye'de... 
</HEADLINE>
<TEXT>

     Japonya ve Güney Kore'de Haziran ayında Japonya ve Güney Kore'nin ortaklaşa düzenleyeceği 17. Dünya Kupası finallerine yaklaşık 4 ay kala, kupa Türkiye'ye getirildi. 
     Coca Cola'nın sponsorluğunda bugün İstanbul'a getirilen kupa, güvenlik görevlileri tarafından teslim alınarak 2 özel ciple basın toplantısının yapıldığı Polat Renaissance Oteli'ne getirildi. 
     Otelde düzenlene basın toplantısında kupa, medyaya gösterildi. 
     Toplantıya, Futbol Federasyonu Başkanı Haluk Ulusoy, FIFA Onursal Üyesi Necdet Çobanlı, 1954 Dünya Kupası'nda Türkiye Milli Takımı'nın formasını giyen ve hayatta bulunan futbolcular katıldı. 
     Coca Cola Türkiye Genel Müdürü Ahmet Burak, toplantıda yaptığı konuşmada, Türkiye'nin Dünya Şampiyonluğu'nu kazanacağı büyük maçın ilk dakikalarında bulunduklarını belirterek, ''Dünya Kupası'nı Türkiye'ye getirmeye karar verdiğimizde bunun ilk aşamada geçici, ama temmuz ayından sonra da en az 4 yıllığına kalıcı olacağına inanarak çalıştık'' dedi. 
     Dünya Kupası gibi dünyanın en değerli spor ödülünün İstanbul'da olduğunu ifade eden Burak, ''Kupa 1 gün gibi kısacık bir süre için burada kalacak. Umarız temmuz ayında şampiyon oluruz ve 4 yıllığına kupayı sahipleniriz'' diye konuştu. 
     FIFA Onursal Üyesi Necdet Çobanlı da böylesine büyük bir değeri olan kupanın İstanbul'da bulunmasından mutluluk duyduğunu kaydetti. 
     Türkiye'yi 1954 Dünya Kupası'nda temsil eden takımın file bekçisi olan Turgay Şeren de, ''Bizler 1954'de bir ilki gerçekleştirdik. Şimdi futbolcu kardeşlerimizden daha başarılı olmalarını bekliyoruz'' dedi. 
     
     Sıkı koruma 
     4 kilo 970 gram ağırlığında olan 36 santimetrelik kupa, Türkiye'de 
     çok sıkı bir biçimde korunacak. Kupayı özel bir güvenlik şirketinin 30 görevlisi, 24 saat boyunca koruyacak. 
     Özel eğitim almış bu güvenlik ekibinden 2 kişi, sürekli olarak kupanın başında dururken, 4 kişi de yakın korumayı üstlenecek. 
     Ayrıca, 8 kişilik bir ekip de kupayı güvenlik çemberine alacak. 
     Diğer yandan, çevik kuvvet ve asayiş ekipleri de Dünya Kupası'nın korunması amacıyla özel önlemler alacak. 
     Kupaya Türkiye'de bulunduğu sürece 4 polis eskortu da eşlik edecek. 
     
     Yarın İstanbul turu atacak 
     Dünya Kupası'nın sponsoru Coca Cola'nın yaptığı organizasyon çerçevesinde kupa, yarın İstanbul turu yapacak. 
     Özel tasarlanmış arkası açık bir TIR'a yerleştirilecek kupanın konvoyu, saat 11.00'de Tünel'den hareket ederek futbolseverlerin rahat görebilmesi için İstiklal Caddesi'nden çok yavaş bir biçimde geçerek, Taksim, Elmadağ, Valikonağı ve Rumeli Caddeleri, Şişli-Mecidiyeköy güzergahından Boğaziçi Köprüsü'nü geçerek, Anadolu yakasında Fenerbahçe ve Bostancı'dan Bağdat Caddesi'ne gelecek. 
     Bu arada kupanın İstanbul turu sırasında Athena Grubu da 2 konser verecek. Athena gRubu, saat 12.00'de Taksim Meydanı'nda, saat 17.20'de de Kadıköy Meydanı'ndan şarkılarıyla futbolseverleri coşturacak. 
     






</TEXT>
</DOC>
