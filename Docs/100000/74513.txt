<DOC>
<DOCNO> 74513 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/25/son/soneko17.html </URL>
<DATE> 2002/03/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Siyasetçiler ters düştü, piyasalar aldırmadı... 
</HEADLINE>
<TEXT>

     Çok değil bundan üç-beş ay önce hükümet üyesi bakanların birbirleriyle kamuoyu önünde girdikleri polemikler piyasaları alt-üst ediyordu. 
     Bakanların, Kemal Derviş ile giriştikleri polemikler kulağını Ankara'ya dikmiş hassas piyasaları derinden sarsıyordu. Hatta Yüksel Yalova ve Enis Öksüz'ün istfasına kadar uzanan siyasal sonuçlar doğuruyordu. 
     Buün de Dış Ticaretten Sorumlu MHP'li Devlet Bakanı Tunca Toskay ile Kemal Derviş arasında bir polemik doğdu. 
     Ancak artık piyasalar akıllandı. Ne dolar oynadı ne borsa yerinden kımıldadı. Bu kez para piyasaları Ankara'ya kulak asmadı. 
     Önce Tunca Toskay vergi indirimi sinyalleri veren bir konuşma yaptı. Kemal Derviş yurtdışında bulunmasına rağmen hemen yazılı bir yanıt verdi. İşte gelişmeler 
     
     TUNCA TOSKAY NE DEDİ 

     Devlet Bakanı Tunca Toskay, ''Programın bel kemiğini teşkil eden faiz dışı fazla hedefimizi tehlikeye sokmayacak şekilde, bazı sektörlerde canlılık yaratabilmek için, mikro vergiye yönelik bazı mikro çözümleri denememiz gerekir'' dedi. 
     Toskay, ''Türkiye Slovakya Karma Ekonomik Komisyonu KEK 
     Toplantısı''nın açılışından sonra, gazetecilerin sorularını yanıtladı. 
     Bir gazetecinin, ''önümüzdeki yıl, sektörel bazda bir KDV indiriminin söz konusu olabileceğini söylemiştiniz'' şeklindeki sözleri üzerine Bakan Toskay, ''sektörel bazda KDV indirimi olur'' şeklinde bir söyleminin olmadığını ifade ederek, şöyle konuştu 
     ''Söylediğim şu. Uyguladığımız program açısından faiz dışı fazla, temel göstergelerden bir tanesini teşkil ediyor. Yani programın bel kemiğini teşkil eden faiz dışı fazla hedefimizi tehlikeye sokmayacak şekilde, bazı sektörlerde canlılık yaratabilmek için mikro vergiye yönelik bazı mikro çözümleri denememiz gerekir. 
     Bunun bir örneğini, geçen yıl ekim ayının son haftası, kasım ve aralık aylarında beyaz eşya ve otomotiv sektöründe yaptık. Otomotiv satışları arttı ve vergi indirimine rağmen bu sektörlerden sağlanan toplam vergi hasılatının da düşmediğini gördük. Güzel bir örnek.'' Bunu nerelerde uygulayabilecekleri, hangi alanlarda olabileceğini araştırmaları gerektiğine işaret eden Toskay, konunun adresi olarak da, tecrübe ve uzmanı olması hesabıyla Maliye Bakanlığı'nı gösterdi. 
     Toskay, Maliye'nin yanı sıra konuyla ilgili Hazine ve Dış Ticaret Müsteşarlıkları, hata sivil toplum örgütleri ile bir araya gelerek, ekonomideki durgunluktan çıkışı, yani 2002 büyüme hedefini gerçekleştirmek ve mikro çözümler üretmek bakımından, neler yapılabileceğinin ele alınması için, biraraya gelebileceklerini düşündüğünü söyledi. 
     Bakan Toskay, ''ama hiç bir zaman faiz dışı fazla temel hedefimizi riske edecek bir yaklaşım olmamalı'' diye konuştu. 
     
     KEMAL DERVİŞ YANIT VERDİ 

     Devlet Bakanı Kemal Derviş, 2002 yılında KDV veya diğer vergi oranlarında, geçici ve dönemsel bazda dahi olsa, herhangi bir indirim düzenlemesinin söz konusu olmadığını bildirdi. 
     Bakan Derviş, yaptığı yazılı açıklamada, beklentileri yanlış yönlendirecek ve dolayısı ile de ekonomik dengelerin yerine oturtulması sürecinde gecikmelere neden olabilecek nitelikteki spekülasyonların dikkate alınmamasında yarar bulunduğunu belirtti. 
     Derviş, buna karşın, orta vadeli ekonomik programın, 2003 yılından itibaren, vergi sisteminin rasyonelleştirilmesi, verginin tabana yayılması ve enflasyon muhasebesinin getirilmesi gibi hususları içermek üzere, kapsamlı bir vergi reform programını öngördüğünü de kaydetti. 
     






</TEXT>
</DOC>
