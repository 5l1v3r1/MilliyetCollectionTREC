<DOC>
<DOCNO> 97355 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/22/son/sontur14.html </URL>
<DATE> 2002/07/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Metin Toker son yolculuğuna uğurlanıyor... 
</HEADLINE>
<TEXT>

     Geçirdiği rahatsızlık sonucu ölen gazeteci-yazar, eski kontenjan senatörü Metin Toker için Pembe Köşk ve Gazeteciler Cemiyeti'nde bir tören düzenlendi. 
     Toker için ilk tören, yaşamını sürdürdüğü Pembe Köşk'te yapıldı. 
     Törene eşi Özden Toker, çocukları Gülsüm Bilgehan Toker, Nurperi Özlen ve Güçlü Toker, kayınbiraderi Prof.Dr. Erdal İnönü, yakınları, Cumhurbaşkanı Ahmet Necdet Sezer'in eşi Semra Sezer, meslektaşları ile eski siyasetçiler katıldı. Törende, Metin Toker için dua okundu. 
     Toker için daha sonra Gazeteciler Cemiyeti'nde bir tören düzenlendi. Buradaki törene, Toker'in ailesi ve yakınları ile Başbakan Bülent Ecevit, Başbakan Yardımcısı ve Dışişleri Bakanı Şükrü Sina Gürel, Devlet Bakanı Fikret Ünlü, Maliye Bakanı Sümer Oral, MHP Genel Başkan Yardımcısı Şevket Bülent Yahnici, SHP Genel Sekreteri Fikri Sağlar, CHP eski genel başkanlarından Altan Öymen, Dışişleri eski Bakanı Mümtaz Soysal ve Toker'in meslektaşları katıldı. 
     Törende konuşan Gazeteciler Cemiyeti Başkanı Nazmi Bilgin, yakın basın tarihinin önemli simalarından birini bugün ölümsüzlüğe yolcu ettiklerini ifade ederek, şöyle konuştu 
     ''Bu kayıp sadece basın camiası için değil. Türkiye, Cumhuriyet ve Atatürk ilkelerine sadık evladını kaybetti. Türk basını bir yazarın söylediği gibi 'medya çınarının' önemli bir yaprağını, yine Türk basını, eğilmeden bükülmeden yaşamı boyunca bu ülkenin bütünlüğü için çalışan değerli bir evladını kaybetti. İlkelerinin hepsini ayakta tuttuğumuz Gazeteciler Cemiyeti'nin kurucularından bir eski başkanını yitirdi. Ama hepsinden önemlisi Türkiye yakın siyasi tarihinin en önemli tanığını yitirdi. Ruhu şad olsun'' Bilgin, konuşmasının ardından, törene katılanları 1 dakikalık saygı duruşuna davet etti. 
     
     BAŞBAKAN ECEVİT'İN KONUŞMASI 
     Daha sonra bir konuşma yapan Başbakan Bülent Ecevit, Metin Toker'in cumhuriyet tarihinin yetiştirdiği en yetenekli, en değerli basın görevlilerinden biri olduğunu söyledi. 
     Gençlik yıllarında Toker'le birlikte çalışmış olmaktan her zaman mutluluk ve kıvanç duyduğunu ifade eden Ecevit, şöyle konuştu 
     ''Metin Toker, batı ülkelerinde, demokratik ülkelerde edindiği gazetecilik deneyimini Türkiye'ye genç yaşında aktardı. Bu şekilde Türk basınına önemli katkılarda bulundu. Ayrıca, dergicilik konusunda büyük atılımlarda bulundu. Onun çıkardığı Akis Dergisi her zaman Türk basınının kıvanç duyduğu bir yayın organıdır. Türk basınına, Türk halkına bunu kazandırdığı için de şükranlarımı sunuyorum. 
     Metin Toker'in bir büyük katkısı da tarih bilgisidir. Çünkü büyük insan, büyük önder İsmet İnönü'nün hatıralarını, anılarını çok yetenekli bir gazeteci olarak objektif bir şekilde dile getirmiştir, kitaplar haline getirmiştir. Bunun için de onu şükranla anıyorum. 
     Başta eşi, çocukları ve torunları olmak üzere ailesine başsağlığı diliyorum, saygılar sunuyorum.'' Metin Toker'in kızı Gülsüm Bilgehan Toker de bir gazetecinin kızı olarak konuşma yaptığını belirterek, kendisinin ve kızkardeşinin babasının hapishanede bulunduğu sırada dünyaya geldiğini anlattı. 
     Toker, ''Hiç kimseye kırgınlığı yoktu. Herkesle barışmıştı. Bir gazeteci idi. Giderken bana büyük bir görev bırakmıştı. Yarıda kalan kitabını bitirmek için. Bütün gazeteci arkadaşlarının bana yardım edeceğinden eminim. Sevinç İnönü'nün söylediği gibi Pembe Köşk onsuz artık eskisi gibi olmayacak'' diye konuştu. 
     Gazeteci Can Dündar da Metin Toker ile 1983'de tanıştığını ifade ederek, Toker'in meslekte 60. yılı için kendisinden belgesel istediğini söyledi. Dündar ''Hepimizin önünde özür diliyorum. Geç kaldık, yapamadık. İsmet İnönü'yü Pembe Köşk'ten yaşlı gözlerle izleyen adam bugün aynı şekilde Pembe Köşk'ten uğurlandı'' Gazeteci Yazar Ali İhsan Göğüş de Toker'in gazeteciliğin etik değerlerinden hiçbir zaman ödün vermediğini kaydetti. 
     Törenden sonra Altan Öymen, gazetecilere Toker'in ölümüyle ilgili olarak ''Metin Toker bir yandan kendi yazılarıyla eserleriyle yaşayacak bir yandan da kendi başına bir gazetecilik okulu olma niteliği ile yaşayacak. Onun ölümüyle Türk basını çok şey kaybetti'' dedi. 
     Toker'in kayınbiraderi Prof.Dr. Erdal İnönü de, şöyle konuştu 
     ''Metin Toker için güzel şeyler söylediler. Metin Toker istisnai yaşamı olan bir insandır. Bir memur ailesinden başlayarak, kendi yeteneği, enerjisi, iradesi ve çabalarıyla Türkiye'nin ve dünyanın tanınmış insanlarından biri haline geldi. O bakımdan istisnai bir yaşamdır demek istiyorum. Gazeteciliğin bütün erdemlerini, üstünlüklerini Türkiye'ye gösterdi. Basınımıza, vatandaşlarımıza ve onu sevenlere başsağlığı diliyorum.'' 
     





</TEXT>
</DOC>
