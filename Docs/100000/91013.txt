<DOC>
<DOCNO> 91013 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/20/son/sonspo09.html </URL>
<DATE> 2002/06/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Ronaldo bir gün İngiltere'de oynamak istiyor 
</HEADLINE>
<TEXT>

     17. Dünya Kupası'nın ilk çeyrek final mücadelesinde, yarın İngiltere ile zorlu bir mücadeleye girecek olan Brezilya Milli Takımı'nın yıldız futbolcusu Ronaldo, bir gün İngiltere'de futbol oynamak istediğini söyledi. 
     Londra'da yayınlanan Britain's Daily Express Gazetesi'ne bir açıklama yapan Ronaldo, bir süreden beri İngiltere'de bir gün futbol oynama düşüncesini taşıdığını belirterek, ''İngiltere Süper Ligi'nde futbol mükemmel bir hava ve stilde oynanıyor. Bu nedenle İngiltere Ligi'nde oynamanın İtalya ve İspanya liglerine göre çok daha fazla beceri gerektirdiğine inanıyorum'' dedi. 
     Ronaldo, yarınki rakipleri İngiltere Milli Takımı'nın da son yıllarda oldukça iyi bir düzeye geldiğini ifade ederek, İngilizlerin birçok üst düzey dünya çapında oyuncusu bulunduğunu vurguladı. 
     İngiliz takımında en beğendiği futbolcunun, en etkili isim olarak gördüğü kaptan David Beckham olduğunu ifade eden Ronaldo, yarınki karşılaşmanın, seyirciler açısından zevkle izlenecek bir karşılaşma olacağını umduğunu bildirdi. 
     5 golle gol krallığının da iddialı ismi olan Ronaldo, sözlerini 
     şöyle sürdürdü 
     ''Brezilya olarak İngiltere gibi bir rakiple oynamak büyük bir olay. Onlardan korkmuyoruz ama çok saygımız var. Böyle bir maça kendine aşırı güvenerek çıkmak büyük tehlikedir. Dünya Şampiyonu olmak istiyorsanız maçlar süresince stres ve baskıya alışmanız gerekir. 
     İngiltere maçını kazandığımız takdirde 5. kez kupayı kazanma yolunda büyük bir avantaj elde edeceğimizi biliyoruz.'' 
     





</TEXT>
</DOC>
