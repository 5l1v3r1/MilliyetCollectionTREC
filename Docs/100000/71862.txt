<DOC>
<DOCNO> 71862 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/11/dunya/adun.html </URL>
<DATE> 2002/03/11/ </DATE>
<TIME>  </TIME>
<AUTHOR>  </AUTHOR>
<HEADLINE>
KRİZ STRATEJİSİ 
</HEADLINE>
<TEXT>

ABD, Irak’tan, ülkeyi koşulsuz olarak denetime açmasını isteyecek. Saddam bunu kabul etmeyeceğinden baharda kriz’ patlayacak 
     SEMA EMİROĞLU New York 

     ABD’nin New York ve Washington kentlerine yöneltilen 11 Eylül saldırılarının altıncı ayı bugün dolarken, Amerikan yönetimi, Irak’la silah denetim krizini ve ABD varlığı bulunmayan ülkelerde El Kaide örgütünü takibi de içine alan "genişletilmiş savaş stratejisi" üzerinde yoğunlaşmaya hazırlanıyor. 
     New York Times gazetesi, Başkan Bush’un bugün yapacağı ve terörizme karşı savaşta bundan sonra izlenecek stratejinin ana hatlarını çizmesi beklenen konuşmasından önce, Beyaz Saray’ın bu konudaki planlarını açıkladı. 
     
     En geç Haziran’da 
     Buna göre Bush, Irak’a üstü kapalı atıf yaparak "kitle imha silahları barındıran ülkelere karşı kayıtsız kalma seçeneğinin mevcut olmadığını" bildirecek. 
     ABD’nin, Irak’ın silah tesislerini "ülkenin her yerinde, her zaman, sınırsız ve koşulsuz uluslararası denetime açması" isteğinin, Bağdat tarafından geri çevrileceğine kesin gözle bakıldığını kaydeden New York Times, ABD ile Irak arasında ilhbahar sonunda "silah denetimi krizinin" patlak vereceğini bildirdi. Yazıda, Amerikan yetkililerinin, "Irak’ın, Bush’un istediği tarzdaki denetimi reddettiğinin Mayıs veya Haziran’da açık hale gelmesini bekledikleri" de kaydedildi. 
     Gazeteye göre, bir yandan Bush, Birleşmiş Milletler silah denetçilerinin Irak’a girmesine izin verilmesini isterken, diğer yandan üst düzey Amerikan yetkilileri, denetçilerin neredeyse sürekli olarak Irak’ta bulunmaları ve kimyasal, nükleer ya da biyolojik silah üretildiğinden en ufak şüphe duydukları herhangi bir tesise sınırsız giriş imkanına sahip olmaları üzerinde ısrar ediyorlar. 
     



 DÜNYA 











</TEXT>
</DOC>
