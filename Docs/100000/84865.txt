<DOC>
<DOCNO> 84865 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/19/spor/spo06.html </URL>
<DATE> 2002/05/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Elazığ-Adana kolkola 
</HEADLINE>
<TEXT>

Süper Birinci Lig’in Altay’dan sonra iki yeni takımı daha belli oldu. Elazığ deplasmandaki Şekerspor, Adana da evindeki Konyaspor galibiyetiyle yükselmeyi garantilediler 
     35 yıl sonra 
     İKİNCİ Lig A Kategorisi’nde bitime bir hafta kalmasına rağmen, Altay’la birlikte Elazığspor ve Adanaspor da Süper Birinci Lige yükseldi. Başkent’teki kritik maçta Elazığspor, Şekerspor önünde 18. dakikada Hüseyin’in golüyle öne geçti. Ev sahibi 22. dakikada İlhan ile beraberliği sağladı. Ancak 56. dakikada Hüseyin ile 58. dakikada Cem’in golleri Elazığspor’a 3 - 1’lik galibiyeti ve Süper Lig keyfini yaşattı. Bordo - Beyazlılar, 35 yıllık tarihlerinde ilk kez yükseldikleri Süper Lig’in heyecanını şölene çevirdiler. 
     
     Müthiş mücadele 
     ADANASPOR ise, Konyaspor ile sahasında inanılmaz bir mücadele verdi. Necati’nin golüyle öne geçen ev sahibi, Soner’in beraberlik sayısına engel olamadı ve iki dakika sonra kalecisi Murat’ın kırmızı kart görmesiyle 10 kişi kaldı. Ancak sahneye Altan çıktı, attığı iki golle takımını rahatlattı. Hayati’nin penaltıdan ve Ali Asım’ın golleri de Turuncu - Beyazlı takımı 5 - 1’lik galibiyete ve averaj üstünlüğüne taşıdı. Adanaspor da iki yıl sonra yeniden Süper Lig yolunu tutarken, şehirde inanılmaz bir coşku yaşandı. 
     
     Averajlar Adana’nın 
     ALTAY önünde 2 - 2’lik beraberliği zor kurtaran Sakaryaspor, Süper Lig şansını tamamen kaybetti. 70 puanı yakalayan Adanaspor, 67’şer puanlı Konyaspor ve Sakaryaspor önünde her türlü averajı lehine çevirdi. Turuncu - Beyazlı takım son hafta yenilse, iki rakibi galip gelse bile, aynı puana ulaşıldığında ve aralarında yaptıkları maçlara bakıldığında puan üstünlüğünü sağlamış oldu. İkili averajlarda da Konyaspor’dan gol, Sakaryaspor’dan da puan avantajı olarak önde bulunan Adanaspor böylece mutlu sona ulaştı. 
     
Üç taraftar yaralandı      ALTAY - Sakaryaspor maçı öncesi ve sonrası iki takım taraftarları arasında kavga çıktı. Olaylarda üç kişi yaralandı. Altay’ın şampiyonluk kutlamaları nedeniyle dün gece Gündoğdu meydanında düzenlediği konser ise seyircilerin taşkınlık yapması üzerine yarıda kaldı. 
     
Son gülen Mersin      İKİNCİ Lig’de A Kategorisi’nde Altay, Elazığ, Adanaspor mutlu sona ulaştı. Hatay, Siirt Jetpa, Erciyes, Aydın ve B. Petrol ise B Kategorisi’ne düştü. Yükselme Grubu’nda ise aynı puana sahip olan Mersin İY - Darıca GB maçında ev sahibi ekip güldü ve A Kategorisi’ne Vestel Manisa’dan sonra yükselen ikinci takım oldu. Bu grupta 3. sırayı alan Darıca GB, 4. sırayı alan Türk Telekom ve 5. sırayı alan Şanlıurfa ekstra play - off’ta mücadele edecek. 
     ÜÇ takım, klasman grupları birincileri 1.Grup’ta Kartal, 2.Grup’ta Karşıyaka, 3.Grup’ta Adana DS, 4. Grup’ta Karabük ve 5.Grup’ta Cizrespor ile A Kategorisi’ne yükselecek son takımın belirleneceği ekstra play - off müsabakalarında ter dökecek. Karşılaşmalar 22 - 27 Mayıs’ta Denizli’de yapılacak. 1.Grup’ta Zeytinburnu, Sapanca, 3.Grup’ta Kırklareli, Mobellaspor, 4.Grup’ta Bolu, Artvin Hopa, 5.Grup’ta Hakkarispor ve Ağrıspor küme düştü. 
     
     



 SPOR 






















</TEXT>
</DOC>
