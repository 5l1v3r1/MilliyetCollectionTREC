<DOC>
<DOCNO> 61389 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/09/son/sondun19.html </URL>
<DATE> 2002/01/09/ </DATE>
<TIME>  </TIME>
<AUTHOR>  </AUTHOR>
<HEADLINE>
İngiltere'de Kraliçe ile Başbakanlar'ın ilişkileri... 
</HEADLINE>
<TEXT>

     İngiltere'de kraliyet ailesiyle ilgili biyografilere bir yenisini eklemeye hazırlanan ünlü yazar Graham Turner'ın kitabında, Kraliçe II. Elizabeth'in 50 yıllık taht hayatında başbakanlarla ilişkilerinin ilginç yönlerinin de yer alacağı belirtiliyor. The Daily Telegraph gazetesinin henüz yayınlanmamış biyografiden yaptığı alıntılara göre, yüzlerce siyasetçi, saray görevlisi, diplomat ve aile üyesiyle yapılan röportajlara dayandırılan yeni kitapta, Kraliçe'nin ''Demir Leydi'' lakaplı eski başbakanlardan Margaret Thatcher'ı ''donuk'' bulduğu, onunla mesafeli bir ilişki içinde bulunmaktan hoşlandığı, her ikisinin de birbirleri için her zaman bir yabancı olduğu ifade ediliyor. 
     Kraliçe'nin Thatcher'in bazı jestlerini de garip karşıladığına işaret eden gazete, Graham'in yeni kitabında yer alacak, bir Noel'de dönemin başbakanı Thatcher'in, daha önce Balmoral'daki yazlık sarayında eldivensiz bulaşık yıkarken gördüğü II. Elizabeth'e bir çift bulaşık eldiveni gönderdiği iddialarına yer verdi. 
     Kraliçe'nin kadın başbakana her zaman ilgili ve saygılı yaklaşım içinde olduğunu da belirten yazar, ''ancak Elizabeth her zaman Thatcher'in kendisinin ağzından çıkan tek bir kelimeyi bile doğru-dürüst dinlemediği konusunda şakalar yapardı'' dedi. 
     Kraliçe'nin bir başka başbakan Harold Wilson'ı ise ''gülünç'' bulduğunu ileri süren Graham Turner, Kraliçe'nin yine eski başbakanlardan Sir Anthony Eden'a fazla güvenmediğini, Sir Edward Heath'i ise birazcık ''ağırkanlı'' bulduğunu iddia etti. 
     Telegraph'a göre, yazdığı kitapta Kraliçe'nin yabancı devlet başkanlarıyla ilişkilerine de ışık tutan Graham'e göre, Kraliçe'nin bu alandaki ''favorisi'' her zaman Nelson Mandela oldu. 
     Yazar, Kraliçe'nin bu uğurda, onuruna Saray'da vereceği resmi daveti iptal edip, Mandela ile Phil Collins konserine gittiği ve burada birlikte ayağa kalkıp müziğin ritmine uygun sallanmayı bile kabul ettiğini öne sürdü. 
     Yazara göre, bunu gören bir saray görevlisi, olayı anlatırken bir konuğun ''aman Allahım, Kraliçe dans ediyor'' dediğini de hatırlatıyor. Kitap yazarına konuşan saray çalışanları ise Kraliçe'yi sakin ve soğukkanlı bir kişilik olarak tanımladılar. Her iki çocuğunun eşlerinden boşanması sırasında bile ruhsal çöküntü belirtisi göstermediği belirtilen Kraliçe'nin, yeni durumlara çabuk uyum sağlayan bir kişilik olduğu ifade ediliyor. 
     






</TEXT>
</DOC>
