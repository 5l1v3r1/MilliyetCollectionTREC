<DOC>
<DOCNO> 59799 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/31/siyaset/siy03.html </URL>
<DATE> 2001/12/31/ </DATE>
<TIME>  </TIME>
<AUTHOR>  </AUTHOR>
<HEADLINE>
AKP’nin hediyesi RAKI 
</HEADLINE>
<TEXT>

Tekel’in bütün milletvekillerine verdiği yılbaşı hediye paketi AKP’de şaşkınlık yarattı. AKP’lilerin paketinden 7 şişe içki çıktı. Tekel, Saadet Partililere ise sigaralı hediye verdi 
     ABDULLAH KARAKUŞ Ankara 

     Devlet Bakanı Yılmaz Karakoyunlu’ya bağlı Tekel Genel Müdürlüğü, AKP’li milletvekillerine içinde içkinin de olduğu yılbaşı hediye paketi verdi. Verilen içki paketi, 1 saat sonra, "Özür dileriz, yanlış vermişiz" diyerek geri alındı. Tekel’in SP’lilere ise içkisiz olan sigaralı ve Havana purolu paketlerden gönderdiği öğrenildi. 
     Tekel’in bütün milletvekillerine dağıttığı yılbaşı paketleri AKP’lileri şaşırttı. İçkinin de olduğu yılbaşı paketini alan AKP’li milletvekili Faruk Çelik, "Bir baktım, 6 - 7 şişe içki var. Allah Allah dedim. Bize daha önce böyle bir paket gelmezdi. Vardır bunda bir hayır’ dedim. Bir kenara koyduk. Ancak 1 saat sonra tekrar geldiler. Bir yanlışlık oldu, kusura bakmayın. Şangur şungur paketi alıp size şangur şungursuz paket vereceğiz’ dediler" diye konuştu. 
     
     Tekel’in cömertliği 
     Çelik, gelenlere "Farketmez, isterseniz ben de bunu alabilirim" dediğini belirterek, "Ama mutlaka almak istediler. Ben de onlara, Eğer bu paket başka birine gitmediği için hayal kırıklığına yol açacaksa vereyim’ dedim, onlar da paketi aldılar ve bize içinde sigara olan paketi verdiler" dedi. 
     AK Parti Bursa milletvekili Altan Karapaşaoğlu ise, Tekel’den gelen paketi geri gönderdi. Karapaşaoğlu, "Ben bu hediye işine karşıyım. Kimin parasını hediye ediyorlar Bu doğrudan devletin kuruluşu. Nerden baksan 50 milyonluk hediye paketi gönderilmiştir. 500 civarında milletvekililine gitse, siz düşünün masrafı" açıklamasını yaptı. 
     



 SİYASET 


















</TEXT>
</DOC>
