<DOC>
<DOCNO> 90486 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/18/yazar/bila.html </URL>
<DATE> 2002/06/18/ </DATE>
<TIME>  </TIME>
<AUTHOR> Fikret BİLA  </AUTHOR>
<HEADLINE>
Ecevit’ten ekonomi uyarısı 
</HEADLINE>
<TEXT>

     Başbakan Bülent Ecevit, Or - An’daki kütüphane - evinde ekonomi yönetimini kabul etti. Ecevit, ikinci kez hastaneden çıktıktan sonra ilk resmi görüşmesini Devlet Bakanı Derviş ve ekibiyle yaptı. Nedeni, ekonomideki gelişmelerdi. Ecevit, Derviş’le birlikte görüşmeye gelen Hazine Müsteşarı Faik Öztrak, Merkez Bankası Başkanı Süreyya Serdengeçti ve BDDK Başkanı Engin Akçakoca’yı dinledi. 
     Brifingden sonra Başbakan Ecevit’le konuşma olanağı bulduk ve sorduk 
     - Sayın Derviş ve bürokratları dinlediniz. Ekonominin durumunu nasıl gördünüz 
     - Ekonomide ilginç bir durum var. Bir yandan umut verici gelişmeler var, bir yandan da kaygı verici gelişmeler. Örneğin, enflasyonun düşmesi, imalat sanayiinde üretimin ve dışsatımın artması. Bunlar çok olumlu ve önemli gelişmeler. Buna karşın dövizin yükselmesi, borsanın düşmesi gibi olumsuz gelişmeler de yaşanıyor. Bu gözlemimi Sayın Derviş ve yetkili bürokratlardan aldığım bilgiler de doğruladı. Bu nedenle çok dikkatli olmamız gerekiyor. 
     - Olumsuz bulduğunuz gelişmelerle ilgili olarak Sayın Derviş ve ekibine talimatlarınız, tavsiyeleriniz oldu mu 
     - Elbette. Durumu birlikte değerlendirdik. Benim üzerinde önemle durduğum, olumlu gelişmelerin olumsuz gelişmeleri tersine çevirmesi. Olumsuzluğun ekonomiye hakim olmaması. Bunun için ne gerekiyorsa yapılması. Yaptığımız görüşmede alınacak önlemlerle bu sorunların çözülebileceği sonucuna vardık. 
     - Son zamanlarda yapılan siyasi tartışmalar, belirsizlik üzerine geliştirilen tahminlerin de borsa ve dövizi olumsuz etkilediği vurgulanıyor 
     - Bu konuya da dikkat çekmek istiyorum. Özellikle politikacıların çok özenli olması gerekiyor. Kullandıkları üslup çok önemli. Bir politikacının bir sözünden, bir cümlesinden piyasalar çok olumsuz etkilenebiliyor. Oysa çok nazik bir dönemden geçiyoruz. Ekonomide temel göstergeler olumlu seyrediyor. Ancak, bu tür çok da anlamlı olmayan siyasi tartışmalar, polemikler, karamsar yaklaşımlar, ekonomiyi ve piyasaları çok çabuk etkiliyor. Bu durumda hükümet üyesi olsun veya olmasın tüm politikacılara çok önemli bir görev ve sorumluluk düşüyor. O da ekonomiyi olumsuz etkileyecek bir üslup kullanmamaları, yararsız polemikler yaratmamaları, olumsuz beklentileri körüklememeleri. Bence, sadece politikacılara değil, ülkenin ekonomik açıdan çok nazik bir dönemden geçtiği şu sırada yazarların, uzmanların da özenli olmaları gerekiyor. 
     Ecevit, ekonomideki gelişmelerin olumlu yönde seyredeceğine inanıyor. Bunun için ekonomiyi etkileyecek tartışmaların, sık sık verilen demeçlerin, söylentilerin ve spekülasyonların önüne geçilmesini istiyor. 
     Başbakan Ecevit’in, Devlet Bakanı Derviş ve üst düzey ekonomi bürokratlarıyla görüşmesi, sağlığı açısından önemli bir gösterge. Başbakan’a sağlığıyla ilgili son durumu da sorduk 
     - Bu tür görüşmeleri daha sık yapacağım. Doktorlar bir sakınca görmediler. Sayın Derviş ve bürokratlarımızla yaptığım görüşme önemli bir aşama. Sağlık durumum iyiye gidiyor. Kesin bir tarih veremiyorum ama yavaş yavaş açılacağım. Doktorların görüşü de bu yönde. 
     Ecevit’in Derviş’le yaptığı görüşme hem durumu saptama, hem de piyasaları olumsuz etkileyen demeç ve açıklamalar açısından ilgili herkese uyarı niteliği taşıyor. 
     
     







Hoşgörü... 


Fogg’un vedası 


Ecevit’ten ekonomi uyarısı 


Türkiye’yi hızla içine kapatan kısırlık 


Kıllarınız sizi ele veriyor 


Sınıfta kalma hepten kalksın mı 


AB bir de yaşam şeklidir... 


Dünya dönüyor sen ne dersen de... 


Piyasaların nabzı 


Boğaz ve Boğaziçililer 


DSP’de muhalif 10’lar 


Gönüllü kuruluşun gönülsüz üyesi 


Batan da yaşayan banka da krediyi kesti 


</TEXT>
</DOC>
