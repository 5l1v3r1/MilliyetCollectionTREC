<DOC>
<DOCNO> 76456 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/04/son/sontur08.html </URL>
<DATE> 2002/04/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Yağmurda dolaşın, vücudunuz demir alsın 
</HEADLINE>
<TEXT>

     TÜBİTAK Başkan Yardımcısı Prof. Dr. Cemal Saydam, bugünlerde gündüz yağan yağmurların çöl fırtınalarıyla taşınan demir açısından zengin tozlar içerdiğini, insan, hayvan ve bitkiler için yararlı olan bu tozlardan maksimum düzeyde yararlanılması gerektiğini bildirdi. 
     Prof. Dr. Saydam, bugünlerde yurdun her tarafında etkili olan yağmurların sahra kökenli tozları da beraberinde getirdiğini, bu tozların gündüz vakti yere inmesi halinde insanlar, hayvanlar ve bitkiler için demir yönünden yararlı olduğunun araştırmalar tarafından kanıtlandığını kaydetti. 
     Yağmurların gündüz yere indirdiği demirin, yeryüzünde her şey için faydalı olduğunu ifade eden Prof. Dr. Saydam, ''Fe II insana da yararlı, bitkiye ve hayvana da... Yağmur sularının toplanarak, kapalı yerlerdeki bitkilere püskürtülerek verilmesi faydalı olur. Çeşitli vitamin hapları kullanmak yerine, bu yağmurun suyunu vermek daha yararlı olacak ve sonuçta bitki daha çabuk gelişecektir'' diye konuştu. 
     Evcil hayvanların içme ve banyo suyunun, yağmur suyundan hazırlanmasını öneren Prof. Dr. Saydam, demirin hayvanlara da yararlı olacağını kaydetti. Prof. Dr. Saydam, ''Ben olsam akvaryumdaki balıkların bu yağmur suyundan yararlanmasını sağlardım'' dedi. 
     
     CUMA GÜNÜ, YENİDEN YAĞIŞ GELİYOR 
     Bu dönemki yağmurlar sırasında derinin ve saçların yağmurla yere inen demirden faydalanacağını belirten Prof. Dr. Saydam, ''Demirden yararlanabilmek için şemsiyesiz dolaşılmasını tavsiye ediyorum'' dedi. 
     Prof. Dr. Saydam, uydulardan aldıkları görüntülerin, sahra tozlarını içeren bereketli yağmurların Cuma gününden itibaren yeniden Türkiye'ye geleceğini gösterdiğini belirtti. 
     TÜBİTAK Başkan Yardımcısı Prof. Dr. Saydam, bu yağmurların aşırı miktarda kil minerali de içermeleri nedeniyle karayollarının daha kayganlaşmasına neden olduğunu, bunun için sürücülerin buzlu ve karlı havalardaki gibi dikkatli araç kullanmaları gerektiğini kaydetti. 
     






</TEXT>
</DOC>
