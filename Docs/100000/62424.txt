<DOC>
<DOCNO> 62424 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/15/son/sontur03.html </URL>
<DATE> 2002/01/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Ecevit Washington'da.... Bugün kimlerle görüşecek... 
</HEADLINE>
<TEXT>

     Başbakan Bülent Ecevit ve beraberindeki heyeti taşıyan özel uçak, TSİ 23.58'de, Washington yakınlarındaki Andrews Hava Üssü'ne indi. 
     Başbakan Ecevit'i, hava üssünde, Türkiye'nin Washington Büyükelçisi Faruk Loğoğlu, Türk Silahlı Kuvvetler Ataşesi Hava Tuğgeneral Orhan Uğurluoğlu ve ABD Dışişleri Bakanlığı yetkilileri karşıladı. 
     
     Bugünkü temasları 
     ABD'de bulunan Başbakan Bülent Ecevit'in, bugün, ABD Başkan Yardımcısı Dick Cheney ile biraraya gelmesi bekleniyor. 
     Görüşmelerini, ikametine ayrılan Ritz Carlton Oteli'nde yapacak olan Başbakan Ecevit, bugün ayrıca ABD Dışişleri Bakan Yardımcısı Marc Grossman, Dünya Bankası Başkanı James Wolfensohn, Uluslararası Para Fonu IMF Başkanı Horst Köhler'i, devlet konukevi Blair House'ta ayrı ayrı kabul edecek. 
     Başbakan Ecevit, Amerikan Ticaret Odaları, Dış Ekonomik İlişkiler Konseyi DEİK ve Amerikan Türk Konseyi'nin ATC vereceği öğle yemeğine de katılacak. 
     Bu arada, bulunduğu yer güvenlik nedeniyle açıklanmayan ABD Başkan Yardımcısı Cheney ile Başbakan Ecevit'in, görüşmesinin beklendiği belirtildi. 
     
     Bush ile görüşme 
     Ecevit, yarın ise Beyaz Saray'da, ABD Başkanı George W. Bush ile biraraya gelecek. 
     Bu görüşmeye, Başbakan Ecevit'in yanı sıra Dışişleri Bakanı İsmail Cem, Devlet Bakanları Kemal Derviş ve Tunca Toskay, Enerji ve Tabii Kaynaklar Bakanı Zeki Çakan, Türkiye'nin Washington Büyükelçisi Faruk Loğoğlu, Müsteşar Yardımcısı Büyükelçi Baki İlkin ve Cem'in Özel Kalem Müdürü Engin Soysal'ın katılması öngörülüyor. 
     Başbakan Ecevit, aynı gün Blair House'ta, ABD Savunma Bakanı Donald Rumsfeld, ABD Dışişleri Bakan Vekili Richard Armitage, ABD Ticaret Temsilcisi Robert Zoellick ile ABD Hazine Bakanı Paul O'Neill'ı ayrı ayrı kabul edecek. 
     Ecevit'in, 17 Ocak Perşembe günü, Türk gazeteciler için bir basın toplantısı düzenlemesi, Ulusal Basın Klübü'nde de yabancı basına hitap etmesi öngörülüyor. Aynı gün, Musevi kuruluşları American Jewish Committee ve B'nai Brith tarafından, Başbakan Ecevit'e özel ödül verilecek. Musevi liderlerin yanı sıra Ecevit, ABD kongresinde kısa süre önce kurulan ve sayısı 32'ye ulaşan Türkiye Dostluk Grubu'nun temsilcilerini de kabul edecek. Başbakan daha sonra, ABD Ticaret Bakanı Don Evans ile biraraya gelecek. 
     Başbakan Ecevit'in, 18 Ocak Cuma günü New York'a hareket ederek, Dünya Ticaret Merkezi kalıntılarını ziyaret etmesi, ardından Türkevi'nde vatandaşlarla toplantı yapması bekleniyor. Ecevit'in aynı gün New York'tan, Türkiye'ye hareket etmesi planlanıyor. 
     






</TEXT>
</DOC>
