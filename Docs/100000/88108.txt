<DOC>
<DOCNO> 88108 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/05/son/soneko23.html </URL>
<DATE> 2002/06/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Sivil toplum örgütlerinden AB seferberliği 
</HEADLINE>
<TEXT>

     İktisadi Kalkınma Vakfı İKV koordinasyonunda 175 kuruluşun katılımıyla oluşturulan sivil toplum platformunun basına kapalı olarak düzenlediği toplantıda üzerinde tartışılan bildiri taslağında, ''Birey olarak, toplum olarak geleceğimizi AB'de görüyoruz. AB üyeliğini, kendimiz, çocuklarımız, geleceğimiz için istiyoruz. Doğru adımların, doğru zamanda atılmamasının bedelini gelecek kuşakların ödemesine izin veremeyiz'' denildi. 
     ''Türkiye'nin yeri AB'dir. Kaybedecek zamanımız yoktur'' mesajıyla hazırlanan bildiri taslağında, AB ile bütünleşme hedefinin toplum olarak benimsendiği ve desteklendiği ifade edildi. 
     Bu hedefin Türkiye'nin demokratik, çağdaş, modern ve şeffaf bir hukuk devleti, güçlü ve istikrarlı bir ekonomi ve refah toplumu olma arzusuyla örtüştüğü için desteklendiği vurgulanan bildiri taslağında, tam üyelik hükümlülüklerinin ekonomik, siyasi ve sosyal tüm alanlarda ihtiyaç duyulan reformların gerekleri olarak algılandığı kaydedildi. 
     Türk toplumunu bu reformların sağlayacağı çağdaş yaşam biçimini hak ettiğinin vurgulandığı bildiri taslağında, şöyle denildi 
     ''AB tam üyelik hedefi, tüm siyasi partilerce benimsenen ve desteklenen bir devlet politikasıdır. Hükümetimiz ve Meclisimiz geçtiğimiz dönemde kararlılık ve uzlaşı içinde bu hedefin gereklerini yerine getirilmesi yönünde önemli adımlar attı. Bugün 40 yılı aşkın bir süredir devam eden bu ulusal davanın hayata geçirilmesinde tarihi bir kavşaktayız. Türkiye, AB tam üyelik hedefine hiç olmadığı kadar yakın. Yıl sonunda gerçekleştirilecek AB zirvesinde Türkiye ile katılım müzakereleri takvimi belirlenecek ya da tam üyeliğimiz öngörülemeyen bir tarihe ertelenecek. Uzun bir süredir emek verdiğimiz, tam üyelik mücadelesinin sonucu ulaşması yolunda siyasi iradenin kararlılığına bugün her zamankinden fazla ihtiyaç duyuyoruz. 
     Tüm siyasetçilerimizden bu tarihi sorumluluğun bilinci ve sağduyu ile hareket etmelerini bekliyoruz.'' Bildiri taslağında, Türkiye'nin AB projesini süratle gerçekleştirilmesinin talep edildiği ifade edilerek, AB'den de kendi geleceğini şekillendirdiği bu dönemde aynı tarihi sorumluluk bilinci ve sağduyu ile hareket etmesinin beklendiği belirtildi. 
     -AB'DEN DE SORUMLULUK BİLİNCİ VE SAĞDUYU BEKLENİYOR- Yıl sonunda katılım müzakerelerinin tarihinin belirlenerek AB'nin Türkiye ile ortak bir geleceği paylaşma kararlılığını kanıtlaması talebinin de yer aldığı taslakta, şunlara yer verildi 
     ''Bizler, bu bildiride imzası olan sanayici, tüccar, çiftçi, esnaf, serbest meslek mensubu işçi, akademisyen, öğrenci, medya temsilcileri, toplumun tüm kesimleri birey olarak, toplum olarak geleceğimizi AB'de görüyoruz. AB üyesi bir Türkiye'nin daha iyi bir yaşam kalitesi, eğitim, istihdam, sağlık, güvenlik, istikrar demek olduğunu biliyoruz. AB tam üyeliği hedefi yönündeki en ufak bir gecikmenin çağdaşlaşma yolunda geri gitmek olduğunu biliyoruz. Tüm toplum olarak gelecek kuşaklara çağdaş dünya ile bütünleşmiş güçlü bir Türkiye bırakmanın sorumluluğunu taşıyoruz. AB üyeliğini, kendimiz, çocuklarımız, geleceğimiz için istiyoruz. Doğru adımların, doğru zamanda atılmamasının bedelini geleceke kuşakların ödemesine izin veremeyiz. Bizi temsil etmekle görevlendirdiğimiz siyasetçileri toplumun sesine kulak vermeye ve bu projeyi gerçekleştirme taahhüdünü şimdi, bugün yerine getirmeye çağırıyoruz. Biz Türk toplumu olarak kesin kararlıyız.'' 
     





</TEXT>
</DOC>
