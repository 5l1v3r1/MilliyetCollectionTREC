<DOC>
<DOCNO> 93817 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/05/spor/spo04.html </URL>
<DATE> 2002/07/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Çok sistemli Trabzon 
</HEADLINE>
<TEXT>

Bordo-Mavililer’in teknik direktörü Samet Aybaba, yeni sezonda sık sık sistem değiştireceklerini, rakiplerine göre yeni alternatifler deneyeceklerini söyledi 
     KARADENİZ ekibinin tecrübeli çalıştırıcısı Samet Aybaba, oyuncularıyla yeni sezonda uygulayacakları futbol sistemi konusunda bir toplantı yaptı. Gerede’de kondisyon depoladıklarını hatırlatan Aybaba, Almanya kampında sistem üzerinde duracaklarını, teknik ve taktik çalışmalara ağırlık vereceklerini ifade etti. Aybaba, toplantıda üç oyun şablonu çıkarıp, genel olarak savunma ve hücum prensiplerinden söz etti. 
     YENİ sezondaki sistem konusunda bilgi veren Aybaba, "Her sistemin mutlaka alternatifi var. Oyun içinde değişiklik gösteren takımlar hem kontrol edilemez, hem de yaratıcılıklarını öne çıkarıp, başarı şanslarını artırırlar. Bu nedenle bir sisteme bağlı kalmayacağız" dedi. Trabzon’un hocası, iki oyuncuya daha ihtiyacı olduğunu, kadro dışı bırakılan Jarro’nun satılması konusunda ısrarını sürdüğünü sözlerine ekledi. 
     
     Kamp bitiyor 
     YENİ sezon hazırlıklarını on gündür Bolu’da sürdüren Trabzonspor’un Gerede kampı bugün sona eriyor. Günün tek çalışmasının ardından 18 futbolcu Trabzon’a ailelerinin yanına dönecek. Geri kalan oyuncular ise İstanbul’da kalarak, izin yapacaklar. Karadeniz ekibi, 8 Temmuz’da 15 günlük ikinci etap kampı için Almanya’ya gidecek ve burada dört hazırlık maçı yapacak. 
     
     Borgetti ısrarı 
     TEKNİK Direktör Samet Aybaba, Meksikalı golcünün alınması konusunda umudunu sürdürüyor. Başkan Yardımcısı Ahmet Ağaoğlu’na bu konudaki isteğini tekrarlayan Aybaba, Mehmet Yılmaz - Borgetti ikilisiyle forvetten istediği verimi alabileceğini söyledi. Trabzon’un çalıştırıcısı, Borgetti’nin transferi gerçekleşmezse, ilerde zorunlu olarak Mehmet Yılmaz ile Bushi’ye şans verecek. 
     



 SPOR 































</TEXT>
</DOC>
