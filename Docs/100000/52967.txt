<DOC>
<DOCNO> 52967 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/19/ekonomi/eko03.html </URL>
<DATE> 2001/11/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Evlenmek istiyorum, mümkünse yabancıyla 
</HEADLINE>
<TEXT>

Bugüne kadar Küçük olsun, benim olsun’ diyen şirketler, Bana yabancı ortak bulun’ talebiyle danışmanlık firmalarının kapısını çalmaya başladı 
     EBRU SUNGUR 

     Arthur Andersen ve PriceWaterhouseCoopers danışmanlık firmaları, iç piyasada sıkışan, finansal krizlerini yabancı ortak bularak aşmak isteyen Türk şirketlerinden yoğun biçimde "Bize yabancı ortak bulun" talebi yağmaya başladığını açıkladı. Bu arayışa cevap vermek için Anadolu’yu oda oda gezerek, firma sahiplerini bilgilendirmeye başladıklarını açıklayan iki danışmanlık şirketinin yetkilileri, özellikle finans, otomotiv yan sanayi, perakende ve gıda sektörlerine ilgi duyan yabancıların Türk şirketleriyle satın alma ve ortaklık görüşmelerinin de sürdüğünü bildirdi. Edinilen bilgilere göre, şu sıralar Arthur Andersen altı - yedi, PriceWaterhouseCoopers da 17 - 18 ortaklık projesine danışmanlık yapıyor. 
     
Anadolu’dan davet var      Arthur Andersen’ın ortaklarından Fatih Berk, krizin başlangıcında yabancıların Türkiye’ye ilgilerinin arttığını hatırlatarak, 11 Eylül’den sonra ise bu yatırımcıların yeni girmeyi düşündükleri ülkelerdeki yatırımlarını askıya aldıklarını söyledi. Aynı dönemde bu kez tersine bir trend başladığını ifade eden Berk, "Şimdi Türkler yurtdışında ya da yabancılarla neler yapabileceklerini araştırıyorlar" dedi. 
     PriceWaterhouseCoopers Kurumsal Finans Bölüm Başkanı Orhan Çıplak da Türk şirketlerinin danışmanlık firmalarından yardım taleplerinin arttığını vurgulayarak, "Bize benim şirketimi satın ya da yabancı ortak bulun’ diye geliyorlar" açıklamasını yaptı. 
     Çıplak, Anadolu’da sanayinin geliştiği illerdeki meslek örgütleri ve odaların üyelerini yabancı ortaklığa gidişin aşamaları, şirketlerin değerlerini artırıcı unsurları konularında bilgilendirmek için kendilerini davet ettiğini söyledi. Çıplak, bu kapsamda Bursa, İzmir, Gaziantep ve Denizli’de üç - dört saatlik konferanslar verdiklerini belirtti. Benzer toplantılara Arthur Andersen uzmanlarının da davet edildiğini kaydeden Fatih Berk, "Gaziantep, Denizli, Bursa, Ankara, Kayseri’deki yatırımcılarla temas halindeyiz. Bu toplantılarda ortaklığın yanı sıra, yurtdışında iş bağlantıları konusunda da bilgi veriyoruz. Yaklaşık dört - beş şirket böylelikle yurtdışında pazar imk nına kavuştu" diye konuştu. 
     
Bizden daha iyimserler’      Halen Türk şirketlerini satın almak ya da onlarla ortaklık kurmak isteyen yabancı şirketler de bulunduğunun altını çizen Orhan Çıplak, şunları söyledi 
     "Kesinlikle bizden daha iyimserler. Türkiye’nin geleceğiyle belki bizden daha fazla ilgileniyorlar. Yatırım yapanların büyük çoğunluğu burada üretip satmak için geliyor." 
     



 EKONOMİ 

















</TEXT>
</DOC>
