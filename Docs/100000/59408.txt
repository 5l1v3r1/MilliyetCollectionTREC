<DOC>
<DOCNO> 59408 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/28/spor/spo05.html </URL>
<DATE> 2001/12/28/ </DATE>
<TIME>  </TIME>
<AUTHOR>  </AUTHOR>
<HEADLINE>
İkiz kuleler yıkıldı 
</HEADLINE>
<TEXT>

Türk Futbolu’nda ilklere imza atan Fatih Terim ile Mustafa Denizli işsiz kaldı 
     TÜRK Futbolu’nun makus talihini gurura çeviren, teknik direktörlük kariyerlerine kısa sürede büyük başarılar sığdıran Fatih Terim ile Mustafa Denizli, 2001 - 2002 sezonunun ortasında görev yaptıkları takımlardan gönderildiler. İki teknik adam da ilginç bir rastlantı sonucu bir pazartesi günü, telefonla işlerini kaybettiler. 
     TERİM ve Denizli’nin kaderleri son 1.5 yıla kadar Galatasaray ve Milli Takım’ın bünyesinde çizilmişti. İki teknik adam da hem Sarı - Kırmızılı, hem de Ay - Yıldızlı ekipte tarihi zaferler elde etmiş, Fatih Terim Fiorentina ve Milan, Mustafa Denizli ise Fenerbahçe maceralarını altın sayfalarına eklemişti. Ama son tercihlerin finalleri ne yazık ki hüsranla bitti. 
     
     Terim’in kariyeri 
     A MİLLİ Takımı 1996 Avrupa Şampiyonası finallerine taşıdı. 1993’te Fransa’da düzenlenen Akdeniz Oyunları’nda olimpik millileri birincilik kürsüsüne çıkardı. 1996 - 97’de başına geçtiği Galatasaray’ı dört yıl üst üste şampiyon yaparken, 1999 - 2000 sezonunda Sarı - Kırmızılı takıma UEFA Kupası’nı kazandırdı. 2000 - 2001’de Fiorentina’da işbaşı yaptı, sezon ortasında istifa etti. Bu yıl da Milan’da çalıştı ancak 9. haftada görevden alındı. 
     
     Denizli’nin kariyeri 
     1988 - 89 yılında Galatasaray’ı Avrupa Şampiyonlar Ligi’nde yarı finale çıkardı. 1991 - 92’de Kupa Galipleri Kupası’nda Sarı - Kırmızılı ekiple çeyrek finali gördü. Fatih Terim’den sonra devraldığı A Milli Takımı, 2000 Avrupa Şampiyonası’na taşırken, Türkiye’ye ilk kez çeyrek final sevinci yaşattı. 2000 - 2001 sezonunda Fenerbahçe’nin Teknik Direktörü oldu. Sarı - Lacivertli takımı lig tarihinde şampiyon yapan ilk yerli hoca unvanını aldı. 
     



 SPOR 























</TEXT>
</DOC>
