<DOC>
<DOCNO> 61589 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/10/son/soneko13.html </URL>
<DATE> 2002/01/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Dünya Bankası'ndan Köykent Projesi'ne 300 milyon dolar kredi 
</HEADLINE>
<TEXT>

     Dünya Bankası Türkiye Temsilcisi Ajay Chibber, ''Köykent Projesi'ne başlangıç olarak 300 milyon dolarlık yatırımla başlama konusunda bir karar almış bulunuyoruz'' dedi. 
     ''Köykent Projesi'' ile ilgili bilgi almak üzere Başbakanlık Müsteşar Yardımcısı Selçuk Polat'la görüşmek üzere Başbakanlık'a gelen Chibber, çıkışta yaptığı açıklamada, Polat'la birlikte Köykent Projesi'ni ele aldıklarını belirtirken, daha önce Başbakan Bülent Ecevit, Rahşan Ecevit ve Polat ile birlikte Ordu'nun Mesudiye İlçesi'nde bir ziyarette bulunduklarını ve buradaki pilot projeyi incelediklerini hatırlattı. 
     Söz konusu ziyaretin ardından projeyi destekleme kararı aldıklarını ifade eden Chibber, ''Bu projenin Türkiye açısından çok yenilikçi ve çok önemli bir proje olduğunu düşünüyoruz. Özellikle kırsal kesimlerde köylülere daha iyi hizmetler getirilmeye çalışılacaktır'' diye konuştu. 
     Projeye başlangıç olarak 300 milyon dolarlık bir yatırımla başlama konusunda karar aldıkları bildiren Chibber, sonraki aşamalarda mahalli katkıların dahil olmasıyla yatırımın daha büyük boyutlara erişeceğini kaydetti. 
     Dünyanın çeşitli yerlerinde de Köykent projelerine benzer projeleri desteklediklerini anlatan Chibber, ''Fakat burada uygulanmakta olan Köykent Projesi'nin kendine özgü bir takım karakteristikleri olduğu ve başka birçok yerde de örnek alınabileceği kanaatimi açıklamak istiyorum'' dedi. 
     Chibber, Başbakan Ecevit'in söz konusu projeyi daha önce IMF Avrupa Bölgesi İcra Direktörü Willy Kiekens ile Mayıs 2001'de görüşerek destek aldığını hatırlatırken, önümüzdeki hafta salı günü Başbakan Ecevit ile görüştüklerinde Ecevit'in konuyu tekrar dile getireceğini düşündüğünü de sözlerine ekledi. 
     Chhibber, Türkiye'ye 1 milyar 350 milyon dolar kredi sağlanması konusundaki görüşmelere önümüzdeki hafta sonu başlanacağını söyledi. 
     Chhibber, ''bankacılık sektörüne bir kredi vermeniz söz konusu mu, ek kaynak verecek misiz ''şeklindeki soruya karşılık, ''1 milyar 350 milyon dolar sağlanması konusunda önümüzdeki hafta sonu çalışmalara başlanacak'' dedi. 
     Chhibber, ''bankacılık tasarısına Dünya Bankası olarak bakışınız nedir '' şeklindeki bir başka soru üzerine de, ''sorunların çözümü konusunda bankacılıkda çok çeşitli çalışmalar yapılıyor. Ama inanıyorum ki sayın Derviş ve bürokratlar bankacılık sektörüne yardımcı olabilmek için açıklıkla çalışıyorlar'' yanıtını verdi 
     






</TEXT>
</DOC>
