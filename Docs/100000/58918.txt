<DOC>
<DOCNO> 58918 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/25/son/soneko05.html </URL>
<DATE> 2001/12/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Ekonomik kriz hediye alışkanlığına da darbe vurdu 
</HEADLINE>
<TEXT>

     Ekonomik kriz nedeniyle, özel günlerde hediye alma alışkanlığı da yok olmaya başladı. 
     Hediyelik eşya mağazalarından derlenen bilgilere göre, insanlar son yıllarda sevdiklerine hediye almaktan yavaş yavaş vazgeçmeye başlıyor. Hediyelik eşya satışlarının düşmesinde en önemli etken olarak ekonomik kriz ön plana çıkarken, insanların hediye almak yerine öncelikle kendi ihtiyaçlarını karşılamaya çalıştığı gözleniyor. 
     Hediyelik eşya mağazası sahibi Selim Altıntaş, satışların geçen yıla oranla yüzde 70 oranında düştüğünü ifade ederek, satışların artması için yüzde 50'ye varan oranlarda indirim yapmalarına rağmen sonuç alamadıklarını söyledi. 
     İndirime rağmen satışların artmayışının dikkat çekici olduğunu belirten Altıntaş, ''Kriz öncesindeki fiyatların altına inmemize rağmen satışlarımızı artıramadık. Geleceğe ilişkin belirsizlik, para harcarken daha temkinli olmaya itiyor'' dedi. 
     Mağaza sahibi Mehmet Orhon da, bayram, yılbaşı yaş günü veya daha başka özel günler için hediye alma alışkanlığının yok olmaya başladığını anlattı. 
     Önceki yıllarda insanların sevdiklerine veya yakınlarına çok küçük de olsa hediye aldıklarını, ancak son iki yıl içinde hediye alan grupların belirgin oranda azaldığını bildirdi. 
     Geçen yıllarda orta yaş ve bu grubun üstündeki kişilerin hediye aldığını anlatan Orhon, şunları kaydetti 
     ''Şimdi ise sadece ilk ve orta öğretim çağındaki çocuklar birbirlerine hediye almaya başladı. Şu an tek müşterilerimiz onlar. 
     Bunlar da geçen yıl 5 milyon liralık hediye alırken, bu yıl ancak 1 milyon liralık hediye alabiliyor. Hediye alma gibi çok değerli kültür malesef ekonomik şartlar yüzünden tarihe karışıyor.'' 
     






</TEXT>
</DOC>
