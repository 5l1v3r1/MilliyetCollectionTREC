<DOC>
<DOCNO> 69828 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/27/son/soneko27.html </URL>
<DATE> 2002/02/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Efes Nakliyat'ın yüzde 51'ini dünyaca ünlü Exel firması aldı 
</HEADLINE>
<TEXT>

     Tedarik zinciri yönetiminde dünyanın en büyük şirketlerinden biri olan Exel, Türkiye'nin önde gelen yük taşımacılığı şirketlerinden Efes Nakliyat'ın yüzde 51 hissesini satın aldı. 
     Ortaklık sonrası şirketin unvanı ''Exel Uluslararası Nakliyat A.Ş'' olarak değiştirildi. 
     Ortaklığın duyurulmasıyla ilgili düzenlenen basın toplantısında konuşan Exel EMEA Freight Management Avrupa, Ortadoğu ve Afrika Uluslararası Nakliye Bölümü Yönetim Kurulu Başkanı Sjoerd van Loon, ortaklığın, Türkiye'deki piyasada önemli fırsatları da beraberinde getireceğini söyledi. 
     Loon, ortaklığı dünya çapında genişletmeyi hedeflediklerini belirterek, şöyle konuştu 
     ''Türkiye'yi uzun süreli dönemde tüm bölgenin merkezi, odak noktası olarak görüyoruz. IMF ile ilişkilerin olumlu gitmesi ve ekonomideki gelişmeler bizim bu düşüncemizi daha da pekiştiriyor. Sanayinizdeki fırsatları görüyoruz. Türkiye tek başına bizim bölgemizde önemli yer tutuyor. Bu nedenle Türkiye'yi haritamıza almak istedik. Uzakdoğu ve diğer bölgelerde ticaretimizi geliştirmek için Türkiye'ye yatırım yapma zorunluluğumuz vardı.'' Sjoerd van Loon bir soru üzerine, Türkiye'deki ilgili kuruluşlar ile organların yatırımlar için gerekli unsurlara sahip olduğunu ifade etti. 
     Uluslararası ticaret açısından döviz kurundaki dalgalanmanın yarattığı riskin gözönüne alındığını ve bu sorunun Türkiye'nin yanı sıra Afrika ve Asya'da da mevcut olduğunu kaydeden Loon, ''Ancak bu gibi sorunların Türkiye'deki yatırımlar için önemli engel oluşturduğuna inanmıyorum'' dedi. 
     
     "Türkiye'de başka yatırımlarımız da olacak" 
     Türkiye'de ekonomik sorunların çözümleneceğini, sanayinin gelişeceğini ve iyiye gidişin yaşanacağından emin olduklarını vurgulayan Loon, ''Bu nedenle ortaklık kurduk. Biz sadece nakliye alanında değil, ulaştırma, taşımacılık ve perakendecilik alanlarında da yatırımlar yapacağız'' diye konuştu. 
     Sjoerd van Loon, Türkiye'de çok önemli bir ticari potansiyel bulunduğuna işaret ederek, beklentilerini ekonomik ilişkiler üzerine oluşturduklarını söyledi. 
     Exel Uluslararası Nakliyat A.Ş Yönetim Kurulu Başkanı Roger Bullon da, ortaklığı en verimli şekilde sürdüreceklerini bildirdi. Bullon, lojistik servislerin arttığı Türkiye'yi anahtar bölgelerden biri olarak gördüklerini anlatarak, yeni ortaklığın hızlı büyüyen pazarda satışları artırmak açısından iyi bir araç olacağını vurguladı. 
     Ortaklığı gerçekleştiren Efes Nakliyat'ın Yönetim Kurulu Başkanı ve yeni şirketin Genel Müdürü Yusuf Öner de, Efes Nakliyat'ın özellikle hava taşımacılığında Türkiye'nin önde gelen şirketlerinden biri olduğuna dikkati çekerek, Efes'in birikimlerini ve bütün müşteri portföyünü yeni kurulan şirkete devrettiğini bildirdi. 
     Ortaklıkta Exel'in yüzde 51, Efes Uluslararası Nakliyat'ın da yüzde 49'luk bir paya sahip olduğunu bildiren Öner, ortak şirkette Exel adının, dünya çapında bilinen bir şirket olmasından dolayı ön planda tutulduğunu söyledi. 
     
     Exel 120 ülkede faaliyette 
     Tedarik zinciri yönetiminde dünyanın en büyük şirketlerinden biri olan Exel, dünya çapında üretim ve perakende sektörlerine müşteri bazlı çözümler sunuyor. Tedarik zinciri, yenilikçi lojistik çözümleri, uluslararası nakliyat, depolama ve dağıtım hizmetleri konularında dizayn ve danışmanlık dahil bilgi sistemleri ve e-ticaret desteğini kapsıyor. 
     İngiltere'de Borsa'ya kayıtlı ve yıllık cirosu 6.6 milyar dolar olan Exel, 120 ülkede, bin 300 acentede yaklaşık 57 bin kişiyle hizmet veriyor. Dünya çapında 5 milyar 375 milyon metrekarelik depolama alanına sahip Exel'in, 5 bin 200 ticari araç ve 9 binden oluşan bir TIR filosu bulunuyor. 
     Türkiye'de kurulan ortak şirketin cirosunun yüzde 65'nin tekstil, yüzde 20'sinin otomotiv ve yüzde 15'inin diğer sektörlerden oluşması bekleniyor. Şirket Türkiye'de 6 ofiste 90 kişiyle hizmet verecek. 
     Exel'in yüzde 51'ini satın aldığı Efes Milletlerarası Nakliyat'ın yıllık ortalama cirosu 30 milyon dolar. 
     Bu arada Exel, Türkiye'de yurtiçi lojistik çözümlere ilişkin hizmet vermek amacıyla Sezginler A.Ş ile Exel Depolama ve Dağıtım Hizmetleri A.Ş adlı bir ortaklık oluşturdu. 
     






</TEXT>
</DOC>
