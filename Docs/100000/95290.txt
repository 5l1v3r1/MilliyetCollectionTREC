<DOC>
<DOCNO> 95290 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/12/son/sondun19.html </URL>
<DATE> 2002/07/12/ </DATE>
<TIME>  </TIME>
<AUTHOR>  </AUTHOR>
<HEADLINE>
İtalyan doktor "Klonlanmış ilk bebek aralık ayında doğacak" 
</HEADLINE>
<TEXT>

     Dünyanın ilk kopya insanı üzerinde çalışan doktoru olarak bilinen İtalyan hekim Severino Antinori, klonlama yoluyla elde edilen embriyodan meydana gelen ilk bebeğin Aralık ayında doğmasının beklendiğini belirtti. 
     Fransa'da yayımlanan Liberation gazetesine açıklama yapan Antinori, ''Klonlama yoluyla elde edilen 18 embriyo nakli yaptım ve bir kadının hamile kalmasını sağladım. Hamilelik 15. haftasında ve ceninin morfolojik durumu iyi'' dedi. 
     Erkeğin kısır olduğu 50 çiftin bu yolla çocuk edinmek üzere başvuruda bulunduğunu belirten Antinori, doğumun İtalya dışında başka bir yerde olacağını ve doğumun hemen açıklanmayacağını kaydetti. 
     Antinori, doğacak çocuğa birçok test yapılacağını ve bilimsel bir açıklama yapmak için bu yolla yirmi kadar çocuğun daha doğmasını bekleyeceklerini sözlerine ekledi. 
     





</TEXT>
</DOC>
