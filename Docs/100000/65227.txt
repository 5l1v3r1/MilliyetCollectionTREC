<DOC>
<DOCNO> 65227 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/31/son/sonspo11.html </URL>
<DATE> 2002/01/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Yunan basınından İbrahim Kutluay'a övgü... 
</HEADLINE>
<TEXT>

     Basketbolda Erkekler Avrupa Ligi'nin 12. haftasında Krka Telekom Novo Mesto takımına karşı dün akşam 
     mücadele veren ve maçtan 98-92 galip ayrılan Panathinaikos BSA Atina takımında oynayan milli basketbolcu İbrahim Kutluay, sergilediği oyunla Yunan basınının olumlu eleştirisini aldı. Atina'da yayınlanan Ethnos Gazetesi, 19 dakika oyunda kalan ve 10 sayı kaydeden Türk basketbolcunun, gecenin skoreri olamasa bile göz doldurduğunu kaydetti. Ethnos, tüm gözlerin 25 sayı kaydederek galibiyete imzasını atan Yugoslav oyuncu Dejan Bodiroga'nın üzerinde olmak yerine, uzun süreli sakatlığından sonra Yunanistan'daki ilk maçına çıkan İbrahim'in üzerinde odaklanmayı tercih ettiklerini yazdı. Milli basketbolcunun son derece olumlu izlenimlerle geceye veda ettiğini kaydeden gazete, İbrahim Kutluay'ın ''gerçek ve güçlü imajını'' yakalaması için kısa bir süreye daha ihtiyacı olduğu yorumunda bulundu. Bu arada Yunan özel Flash Radyosu, Sloven ekibi karşısında pek fazla zorlanmadan galibiyete ulaşan ''yoncaların'' zorlu karşılaşmalar için İbrahim'i beklediklerini duyurdu. Radyo, Panathinaikos Antrenörü Zeljko Obradoviç'in, yeşil-beyazlı takımın ''ağır topu'' İbrahim'in takım içindeki ''asıl rolünü'' üstlenmesini sabırsızlıkla beklediğini kaydetti. 
     






</TEXT>
</DOC>
