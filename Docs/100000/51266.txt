<DOC>
<DOCNO> 51266 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/08/son/sondun04.html </URL>
<DATE> 2001/11/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Irak'a operasyon fikri ABD ile İngiltere'nin arasını açtı 
</HEADLINE>
<TEXT>

     ABD'de 11 Eylül'de meydana gelen terörist saldırıların ardından terörizmle mücadelede sıkı işbirliği yürüten ABD ve İngiltere'nin arası, Beyaz Saray'daki bazı şahinlerin, Irak'a operasyon niyetindeki ısrarıyla açıldı. 
     Washington'daki diplomatik kaynaklar, Beyaz Saray'da ABD Başkanı George W. Bush'u ziyaret eden İngiltere Başbakanı Tony Blair'in, Afganistan'da, İngiliz-Amerikan işbirliği içinde sürdürülen askeri operasyonun Irak'a kadar genişletilmemesi talebinde bulunduğunu belirttiler. 
     Kaynaklara göre İngiltere, Beyaz Saray'daki şahinlerden gelecek baskıyla, Irak'ın vurulması girişimlerine karışmak zorunda kalmaktan endişe ediyor. İngilizler, Washington'daki şahinlerin, Irak lideri Saddam Hüseyin'in ''işini bitirme'' fikrinin doğru olmadığını düşünüyorlar. 
     Bu kaygıların ise 11 Eylül'den sonra ikinci kez Washington'ı ziyaret eden, ABD'nin en yakın müttefiki İngiltere'nin Başbakanı Tony Blair'in ağzından bizzat Bush'a ifade edildiği belirtiliyor. 
     Blair, geçen hafta Ortadoğu'ya düzenlediği ziyaretin ayrıntılarını Bush'a anlatırken, Arap ve Müslüman dünyasındaki kuşkulu yaklaşımları da aktardı. Kaynaklara göre Blair, ABD'nin, hemen Ortadoğu konusunda yeni bir girişim başlatması ve Filistin devletinin tanınması sözünü tutmasının önemine işaret etti. İngiltere'ye göre, eğer ABD ve müttefikleri, Ortadoğu ve Afganistan'da uzun dönemde çözüme ilişkin perspektif ortaya koyamazlarsa, Arap ve Müslüman ülkelerin terörizme karşı savaştaki desteği de zamanla eriyecek. 
     






</TEXT>
</DOC>
