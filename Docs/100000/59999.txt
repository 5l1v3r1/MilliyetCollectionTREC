<DOC>
<DOCNO> 59999 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/31/son/soneko10.html </URL>
<DATE> 2002/12/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye'de, 12 yılda neler değişti 
</HEADLINE>
<TEXT>

     Türkiye'de 1990-2002 döneminde, doğuşta beklenen yaşam süresi ortalama 66.4 yıldan 68.5 yıla çıktı. 
     Devlet İstatistik Enstitüsü'nün DİE nüfus ve kalkınma göstergelerine göre, bu dönemde doğuşta beklenen yaşam süresi erkeklerde 2 yıl artarak 66.2 yıla, kadınlarda ise 2.2 yıl artarak 70.9'a yükseldi. 
     Bu dönemde bebek ölüm hızında da düşüş kaydedildi. Toplamda binde 52.4 olan bebek ölüm hızı binde 39.4'e indi. 
     Beş yaş altı ölüm hızında da düşüş görüldü. Binde 62 olan beş yaş altı ölüm hızı binde 45.5'e geriledi. 
     Toplam doğurganlık hızı Çocuk sayısı ise 3'ten 2.46'ya indi. 
     
     NÜFUS ARTIŞ HIZI YAVAŞLIYOR 
     Aynı dönemde nüfus artış hızı binde 19.7'den binde 15.7'ye geriledi. 
     Kaba doğum hızı binde 24.8'den binde 21.3'e düşerken, kaba ölüm hızı ise binde 6.9'dan binde 7'ye çıktı. 
     
     EKONOMİK GÖSTERGELER 
     Bu dönemde demografik göstergelerdeki iyileşme, ekonomiye pek yansımadı. 
     Yaşanan krizlerle birlikte, 1990-2001 döneminde kişi başına gelir 2 bin 682 dolardan 2 bin 160 dolara düştü. 
     Bu dönemde işsizlik oranı da yüzde 8'den yüzde 8.5'e yükseldi. İşgücüne katılma oranı ise yüzde 56.6'dan, yüzde 48.7'ye düştü. 
     
     EĞİTİM 
     Aynı dönemde, 15 yaşın üzerindeki yetişkin okur yazarlık oranı yüzde 78.4'ten yüzde 86.6'ya çıkarken, ilköğretimde kaba okullaşma oranı 8 yıllık eğitimin başladığı 1997 yılındaki yüzde 85.63'lük seviyesinden 2000 yılında yüzde 96.18'e çıktı. 
     Ortaöğretimde kaba okullaşma oranı da, 1990-2000 döneminde yüzde 38.05'ten yüzde 55.95'e yükseldi. 
     
     KADIN AİLE REİSLERİ ARTIYOR 
     1990-2001 döneminde, hanehalkı reisi kadın olanların oranında yükseliş görüldü. Bu dönemde hanehalkı reisi kadın olanların oranı yüzde 8.7'den yüzde 11.2'ye yükseldi. 
     Aynı dönemde tarım dışı faaliyetlerde ücretli olarak çalışan kadınların oranı da yüzde 14.6'dan yüzde 17.4'e çıktı. 
     Kadınların 15-24 yaş arasındaki okur yazarlık oranı da yüzde 91.4'ten yüzde 95.9'a ulaştı. 
     
     ÇOCUKLARIN İŞGÜCÜNE KATILIMI AZALIYOR 
     Öte yandan, aynı dönemde 12-14 yaş grubundaki çocukların işgücüne katılımı, yüzde 24.2'den yüzde 6.6'ya kadar geriledi. 
     1990-2000 döneminde devlet harcamalarından eğitime hizmetlerine ayrılan pay yüzde 17.94'ten, yüzde 10.12'ye inerken, 1996-2001 döneminde sağlığa ayrılan pay ise yüzde 7.55'ten yüzde 8.58'e çıktı. 
     
     ÇEVRE 
     Kişi başına ekilebilir tarım alanı 1990-2001 döneminde 0.5 hektardan 0.38 hektara gerilerken, kişi başına yıllık enerji tüketimi 934 kilogram eşdeğer petrolden, 1.138 kilogram eşdeğer petrole çıktı. 
     





</TEXT>
</DOC>
