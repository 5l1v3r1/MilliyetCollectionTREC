<DOC>
<DOCNO> 86828 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/29/son/sontur03.html </URL>
<DATE> 2002/05/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Bursa Belediye Başkanı'na silahlı saldırı girişimi.. 
</HEADLINE>
<TEXT>

     Bursa Büyükşehir Belediye Başkanı ve Bursaspor Kulübü Başkanı Erdoğan Bilenser'e, silahlı saldırı girişiminde bulunuldu. Olayda ölen ya da yaralanan olmazken, saldırgan yakalandı. 
     Vakıfköy Orhan Özselek Tesisleri'nde geç saatlere kadar süren yönetim kurulu toplantısından sonra tesislerin bahçesinde Belediye Başkanı ve Bursaspor Başkanı Bilenser'e yaklaşan ve katlı otoparkla ilgili sorununu dile getiren otopark işletmecisi Mahmut Bulut'a Bilenser, ''Yarın dilekçenizi belediyeye getirin, arkadaşlarımız değerlendirsin'' dedi. Aldığı yanıt üzerine Bulut, silahını çekerek, Bilenser ve yönetim kurulu üyelerinin arkasından bir kaç el ateş etti. 
     Saldırgan, tesislerdeki görevliler tarafından etkisiz hale getirilirken, ihbar üzerine olay yerine gelen güvenlik güçlerince gözaltına alındı. 
     Saldırının, Bulut'un, Recep Günay'ın başkanlığı döneminde Bursaspor Kulübü'nden 45 yıl süreyle aylık 150 milyon liraya kiraladığı Bursaspor Katlı Otoparkı ile ilgili sözleşmenin, Bilenser başkanlığındaki yeni yönetim kurulunca fesh edilmek istenmesinden kaynaklandığı öğrenildi. 
     Olayla ilgili soruşturmanın sürdüğü bildirildi. 
     
     "Çok iyiyim" 
     Bursaspor Kulübü ve Büyükşehir Belediye Başkanı Erdoğan Bilenser, Vakıfköy Orhan Özselek Tesisleri'nde meydana gelen silahlı saldırıyla ilgili olarak, ''Bursaspor da çok iyi, ben de çok iyiyim, bomba gibiyim'' dedi. 
     Bilenser, saldırı girişiminin ardın dan bir süre kaldığı tesislerden ayrılırken gazetecilerin soruları üzerine, saldırganın, yönetim kurulu toplantısı sırasında tesislerde bulunduğunu öğrendiğini belirterek, ''Şahıs akşamdan bu yana buradaymış. Yönetim Kurulu toplantısının bitmesini bekliyormuş'' dedi. 
     Gazetecilerin saldırgan Mahmut Bulut'la daha önce karşılaşıp karşılaşmadıklarını sorması üzerine önce ''Hayır'' yanıtını veren Bilenser, daha sonra Bulut'un yaklaşık 2 ay önce Bursaspor Yönetim Kurulu toplantısına geldiğini, sorunlarını anlattığını söyledi. Bilenser, kendilerinin de ''Yasaların emrettiği şekilde davranacaklarını'' söylediklerini kaydetti. 
     Bilenser, bu kişinin, Bursaspor Katlı Otoparkı'nı aylık 150 milyon lira bedelle 45 yıllığına kiraladığının doğru olup olmadığının sorulması üzerine şu yanıtı verdi 
     ''Evet bu rakamlar doğru. Bizden önceki yönetimin buna benzer başka uygulamaları da var. Daha birçok pislik var. Bunları temizlemeye çalışıyoruz. İnşallah temizlenecek. Görüyorsunuz, transferin, takım kurmanın yanı sıra bu tür sorunlarla da uğraşıyoruz.'' Bilenser, olayın nasıl meydana geldiği şeklindeki soruya ise, Bulut'un yönetim kurulu toplantısından sonra yanına gelerek şikayetini ilettiğini kendisinin de ''Yarın belediyeye dilekçenizi getirin, arkadaşlar incelesin'' önerisinde bulunduğunu belirterek, ''Arkamızı döndük silah sesini duyduk'' dedi. 
     Bilenser, ''Tehdit alıyor muydunuz '' şeklindeki soruya da, ''O konuda birşey söylemek istemiyorum'' yanıtını verdi. 
     Olayın ardından Vakıfköy Orhan Özselek Tesisleri'ne gelen Bursa Emniyet Müdürü Reşat Altay, yakalanan saldırgan Mahmut Bulut ile ilgili jandarmayla birlikte ortak çalışma başlattıkların belirtti. 
     Bursaspor'a ait olan otoparkla ilgili 3-4 aydır süren hukuki ihtilaflar konusunda dava süreci işlerken kulüp yönetimi üzerinde ''mafya'' tipli kişiler tarafından baskı oluşturulmaya çalışıldığını anlatan Altay, ''Bu gece de yönetim kurulu toplantısı bittiği anda bu kişi korkutmak amacıyla birkaç el ateş etmiş. Doğrudan kişiye yönelik bir saldırı söz konusu değil. Detaylı bilgi sabah verilecektir'' dedi. 
     Bursaspor Yönetim Kurulu Üyesi Avukat Yunus Egemenoğlu ise, saldırıda yönetim kurulu üyelerinin yara almadığını söyledi. 
     Saldırıyla ilgili konunun 4-5 aydır yönetimin gündeminde olduğunu ifade eden Egemenoğlu, Bursa Büyükşehir Belediyesi tarafından Bursaspor Kulübü Derneği'ne ihale ile verilen otoparkların başka kişi ya da kurumlara devri ile ilgili yasaklama bulunduğunu bildirdi. 
     Buna rağmen Recep Günay'ın başkanlığı döneminde Bursaspor Kulübü Derneği'nin bir takım kişilere 45 yıl süreyle aylık 150 milyon lira bedelle otoparkları kiraladığını anlatan Egemenoğlu, Bilenser başkanlığındaki yeni yönetimin otoparkları yeniden Bursaspor'a kazandırmak için çalışma başlattığını söyledi. 
     





</TEXT>
</DOC>
