<DOC>
<DOCNO> 93543 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/03/son/sontur12.html </URL>
<DATE> 2002/07/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Erotik film oyuncusuna uyuşturucu davası... 
</HEADLINE>
<TEXT>

     Erotik film oyuncusu Yasemin Kılıçaslan'ın da aralarında bulunduğu 5 sanığın, ''teşekkül oluşturarak uyuşturucu ticareti yapmak'' suçundan yargılanmalarına devam edildi. 
     İstanbul 5 No'lu DGM'deki duruşmaya, tutuklu sanıklar Yasemin Kılıçaslan, Abdullah Aslan, Faruk Aydın, Seyfi Kamışcı ve Deniz Batgi katıldı. 
     Duruşmada ifadesi alınan Batgi, bunalımda olduğu için kokain kullandığını belirterek, olaydan bir gün önce Faruk Aydın'la birlikte 80 milyon liraya 1 gram kokain satın aldıklarını söyledi. 
     Ertesi gün de polislere yakalandığını anlatan Batgi, tahliyesini istedi. 
     ''Köylü Kızı'' adlı erotik filmde rol alan sanık Yasemin Kılıçaslan da bir yıldır kokain kullandığını kaydederek, ''Olay günü Seyfi Kamışcı'dan içmek için 2 gram kokain aldım. Kokaini satmak için değil, içmek için satın almıştım. Çocuğum sokaklarda kaldı. 
     Merhametinize sığınarak tahliyemi istiyorum'' dedi. 
     Daha önceki duruşmada ifadeleri alınan diğer tutuklu sanıklar da tahliye talebinde bulundular. 
     Tahliye istemlerini reddeden mahkeme heyeti, dosyadaki eksikliklerin giderilmesi amacıyla duruşmayı erteledi. 
     
     İDDİANAMEDEN 
     İstanbul DGM Cumhuriyet Başsavcılığı'nca hazırlanan iddianamede, sanık Yasemin Kılıçaslan'ın, 2 gram kokaini alıcı gibi davranan polislere satarken yakalandığı belirtiliyor. 
     İddianamede, tüm sanıkların, ''Teşekkül oluşturarak uyuşturucu ticareti yapmak'' ve ''Kokain kullanmak'' suçlarından 13 ile 32'şer yıl arasında ağır hapis cezasına çarptırılmaları isteniyor. 
     





</TEXT>
</DOC>
