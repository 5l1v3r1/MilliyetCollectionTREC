<DOC>
<DOCNO> 58510 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/22/son/sontur19.html </URL>
<DATE> 2001/12/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Çiller "Halk hükümetin istifa etmesini bekliyor" 
</HEADLINE>
<TEXT>

     DYP Genel Başkanı Çiller, hükümetin hala ''Arjantin'de iyiyiz'' diye böbürlendiğini savunarak, halkın Arjantin'de olduğu gibi hükümetin istifasını beklediğini iddia etti. 
     Maslak'ta partililerinin oluşturduğu konvoyla birlikte Kağıthane'ye hareket eden Çiller, Çeliktepe Mahallesi'ne ulaştı. 
     Çiller burada esnafı ziyaret ederek, sorunlarını dinledi, iktidara geldiklerinde ''KDV oranlarının düşürüleceği'' sözü verdi. 
     Daha sonra partisine katılım nedeniyle bir düğün salonunda düzenlenen törene katılan Çiller, burada yaptığı konuşmada, Türkiye'yi, yüzde 8'lik bir oranla dünyanın en hızlı büyüyen ülkesi olarak teslim ettiklerini söyledi. 
     Çiller, bugün gelinen noktada, savaş yıllarından daha kötü, yüzde 8.5-9 küçülen ve Afganistan ile kıyas edilen bir Türkiye'nin 
     karşılarında olduğunu belirterek, şöyle devam etti 
     ''Düşünün ki, böyle bir hükümet, 'Arjantin'den, Afganistan'dan kıl payı daya iyidir' diyerek övünebiliyor. Milletimiz, Arjantin'in açlığıyla, üretimsizliğiyle rekabet gücünün kaybıyla kıyaslanıyor. 
     Hükümet hala 'Arjantin'den iyiyiz' diye böbürleniyor. Eğer milletin ve ülkenin dünyadaki en kötü iki ülkesinden biri olmasından iftihar ediyorlarsa bu onur onlara yeter. 'Arjantin ile Türkiye arasında bir fark var' diyorlar. Bu fark büyüme hızında değil. Türkiye daha fazla küçülüyor. O fark alınan borçlarda değil. Türkiye, IMF'nin en büyük ve en fazla borçlu ülkesi. O fark milletin fakirleşmesinde değil. Çünkü benim ülkem en hızlı fakirleşen ülkelerin başında. O fark bir tek şeyden kaynaklanıyor benim ülkemin insanlarının sağduyusundan, zenginliğinden. Ama bu halk Arjantin'de olanı bekliyor. Hükümetin istifasını bekliyor.'' Konuşması sık sık sloganlarla kesilen Çiller, ''kadınlar ve gençler adına isyan ettiğini'' belirterek, fakirleştirilen, işsiz kalan insanların yarın daha fazla vergi ve borçla bedel ödeyeceğini söyledi. 
     
     Elimi tutun 
     ''Buna ne hakları var '' diye soran Çiller, Türkiye'yi bu hale getirmeye kimsenin hakkının bulunmadığını anlattı. 
     Çiller, kadın ve gençlerden, ''yeniden büyüyen, mutlu, bereketli, rekabet eden ve gencine iş bulan, yıldız bir Türkiye için elini tutmalarını'' isteyerek, ''Umutsuz olmayın. Bu ülkenin kaynakları var. 
     Türkiye bu hale getirilecek ülke değildi. Bu iktidarın beceriksizliğidir. Bu iktidar gidecek, yeniden aydınlık, bereketli günler gelecek'' diye konuştu. 
     ''Sandığı çeke çeke milletin önüne koyacaklarını'' ifade eden Çiller, ''Seçimden 'öcü' gibi korkanlar var ama korkunun ecele faydası yok'' dedi. 
     Çiller, bütün Türkiye'nin seçimden iki şey istediğini, bunlardan birinin tercih sistemi olduğunu dile getirerek, ''ikincisi de, bütün Türkiye dua ediyor. 'Şu hükümet gitsin, sandık gelsin' diye'' şeklinde konuştu. 
     
     Sorular 
     Basın mensuplarının ''Arjantin'de yaşananlara ilişkin'' sorularını da yanıtlayan Çiller, şunları söyledi 
     ''Benim ülkem AB'ye girmiş, terör mücadelesini başarıyla bitirmiş, kişi başına geliriyle dünyanın en yüksek yüzde 8 büyüme hızına sahip bir ülkeydi. OECD birincisi bir ülkeydi. OECD birincisini alacaksınız, 'dünyanın en kötü ülkesinin bir üstü konumunda mı, değil mi'' tartışması içine getireceksiniz. Sonra da 'başarı' diyeceksiniz. 
     Millet buna 'hadi canım sen de' der. Başka bir şey demez.'' Bu arada, Marmara Üniversitesi MÜ İlahiyat Fakültesi öğrencisi olduğunu belirten türbanlı bir kız, okula alınmadıklarını belirterek, Çiller'den yardım istedi. 
     Çiller de, Boğaziçi Üniversitesi'nde BÜ bu konuya hoşgörüyle yaklaştıklarını ve bir sorun olmadığını belirterek, ''Ancak yasalar ne ise onlara uymak mecburiyetindeyiz. Yasalar değiştirilene kadar herkesin uyum sağlaması lazım. Üniversiteleri özgürlük yeri olarak görüyoruz'' dedi. 
     Partisine katılan 20'si üniversite öğrencisi toplam 70 kişiye rozet takan Çiller, kendisi için kurban edilecek iki koçu da bağışladı. 
     






</TEXT>
</DOC>
