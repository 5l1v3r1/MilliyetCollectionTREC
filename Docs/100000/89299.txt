<DOC>
<DOCNO> 89299 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/11/son/sontur24.html </URL>
<DATE> 2002/06/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Kibar soyguncu aranıyor... 
</HEADLINE>
<TEXT>

     Fatih'teki Akbank Çapa Şubesi'nden 4 gün önce 12 milyar lira alan ve kaçarken görevlilere teşekkür eden silahlı soyguncunun güvenlik kamerasıyla tespit edilen görüntüsü, basın mensuplarına dağıtıldı. 
     Olayla ilgili araştırmayı sürdüren Asayiş Şube Müdürlüğü Gasp Büro Amirliği ekipleri, bankadaki güvenlik kamerasının olay anını ve silahlı soyguncuyu saniye saniye kaydettiğini belirledi. 
     Bu görüntülere göre, saat 16.02'de elindeki poşetle bankaya giren soyguncunun, önündeki müşterinin işinin bitmesini beklediği, saat 16.14'te vezne önüne geldiği ve elindeki poşetten silahı çıkartarak 
     çalışanlara yönelttiği görüldü. 
     Tehdit edilen görevlilerin verdiği 10 milyar lirayı yanındaki poşete dolduran soyguncunun, daha sonra arkadaki çalışanlara seslenerek yine para istediği ve getirilen 2 milyar lirayı da aynı poşete yerleştirdikten sonra bankadan çıktığı belirlendi. 
     Polis yetkilileri, soygunu yaklaşık 1.5 dakikada gerçekleştiren soyguncunun, sonradan istediği 2 milyar lirayı hızla getiren görevlilere ise ''Bravo, gerçekten çok hızlısınız... Hepinize teşekkür ediyorum'' dediğini bildirdiler. 
     Güvenlik kamerası görüntüleri ve görgü tanıklarının beyanına göre, soyguncunun, 1 metre 70 santimetre boyunda, 75 kilogram ağırlığında, top sakallı, Amerikan tıraşlı, düzgün şiveli ve oldukça kibar konuştuğu anlaşıldı. 
     Güvenlik kamerasındaki görüntülerde soyguncunun oldukça net olarak görüldüğünü belirten polis yetkilileri, sabıka kayıtları arasında yapılan araştırmalarda bu kişinin kimliğini belirlemeye yarayacak herhangi bir bilgiye ulaşılamadığını kaydettiler. 
     Söz konusu görüntüleri basın mensuplarına dağıtan polis yetkilileri, soyguncuyu tanıyan ya da görenlerin Gasp Büro Amirliği'nin ''0212 214 40 40'' numaralı telefonu veya ''155'' numaralı ''Polis İmdat'' telefonuna bilgi vermelerini istediler. 
     





</TEXT>
</DOC>
