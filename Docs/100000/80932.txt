<DOC>
<DOCNO> 80932 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/28/son/sontur27.html </URL>
<DATE> 2002/04/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Adalet Bakanı Türk Cumhurbaşkanı Sezer'i eleştirdi 
</HEADLINE>
<TEXT>

     Adalet Bakanı Hikmet Sami Türk, Cumhurbaşkanı Ahmet Necdet Sezer'in, ''Şartla Salıverilmeye, Dava ve Cezaların Ertelenmesine Dair Kanun'da değişiklik Yapılmasına İlişkin Kanun''u TBMM'ye iade etmesi konusunda ''Sayın Cumhurbaşkanı daha önce Anayasa Mahkemesi Başkanlığı yaptığı için, Anayasa Mahkemesi Başkanı gibi davrandı'' dedi. 
     ''Türk Ticaret Kanunu Komisyonu'' toplantılarına katılmak için Abant'a gelen Bakan Türk, burada gazetecilerin sorularını yanıtladı. 
     Bakan Türk, bir gazetecinin, Cumhurbaşkanı'nın Af Kanunu'nu iadesi ile ilgili sorusuna ''Sayın Cumhurbaşkanı Anayasa Mahkemesi'ne gidebilirdi. Ancak, Cumhurbaşkanı herhalde daha önce Anayasa Mahkemesi Başkanlığı yaptığı için, Anayasa Mahkemesi başkanı gibi davrandı'' yanıtını verdi. 
     Türk, Cumhurbaşkanı Sezer'in ''birkaç gazetenin tepkisiyle hareket ettiğini'' iddia ederek, şöyle dedi 
     ''Eski Cumhurbaşkanımız Sayın Demirel de, daha önceki Af Kanunu'nu, Cumhurbaşkanı Sezer gibi davranarak, basından çıkan haberlerden etkilenip TCK'nın 313. maddesini gerekçe gösterip iade etmiş, gerekçeli kararında kanunun eşitlik ilkesine aykırı olduğunu 
     iddia etmişti. Bana göre, af modeli başka, şartlı salıverme başkadır. 
     Sayın Cumhurbaşkanı'nın yaptığı doğru değildir. Hukuki kavramları ayırmak lazım. Aksi takdirde, yetkiler Anayasa'ya aykırı şekilde kullanılır. Yetkiler Anayasa'ya uygun kullanılmalıdır.'' 
     
     ''YASAL BOŞLUK ORTAYA ÇIKTI'' 

     Yasanın iadesi ile ''yasal boşluk ortaya çıktığını'' kaydeden Türk, şöyle konuştu 
     ''Yasal boşluk doğmaması için Anayasa Mahkemesi 6 aylık süre vermişti, bu süre sonrasında bir yasal düzenleme yapılmıştı. Dün Cumhurbaşkanı'nın kararı ile bir yasal boşluk meydana geldi. Şimdi Türkiye genelinde farklı uygulamalardan kaynaklanan sıkıntılar yaşanabilir. Bana göre kanunun, TBMM'de yeniden ele alınması gerekir'' dedi. 
     Türk, bir gazetecininin, ''330 veya 5'te 3 çoğunluk sağlanması için bir çalışma olacak mı '' sorusu üzerine de, ''Bu çoğunluğun sağlanmasına gerek yok. Bu Af Kanunu değil, Şartla Salıverilme Kanunu'dur. Şartla Salıverilme Kanunun'nun özelliği, karar verdikten sonra suç işlendiğinde kalan cezaların da çekilmesini gerektirir. 
     Anayasa 5'te 3 çoğunluğu genel ve özel af da öngörür'' diye konuştu. 
     Bazı basın yayın organlarının, ''birkaç şahıştan bahsederek kamuoyunu yanlış bilgilendirdiğini'' ifade eden Bakan Türk, ''Hiçkimse dosyaları incelemeden, bu konuda hüküm veremez. Bazı gazeteler kendilerini infaz savcısı yerine koyuyorlar. Bu yanlış, Basın infaz savcısı veya hakimi değil'' dedi. 
     Bakan Türk, ''Başbakan Ecevit ve eşi Rahşan Ecevit'in bazı mahkumların şartlı salıverilmesinden rahatsız olduğu'' yönündeki haberlerle ilgili soru üzerine de şöyle konuştu 
     ''Af Kanunu temelde DSP'nin gündeme getirdiği bir kanundur. Bu daha sonra Şartla Salıverilme Kanunu oldu. Bazı kişiler affı hoş karşılamayabilirler. Yapılan af çalışması kişilere özel hazırlanmış bir af değildir. Kişiler sadece genel hukuk içerisinde yerlerini alırlar.'' Adalet Bakanı Hikmet Sami Türk, daha sonra basına kapalı olarak yapılan, ''Türk Ticaret Kanunu Komisyonu'' toplantısına katıldı. 
     





</TEXT>
</DOC>
