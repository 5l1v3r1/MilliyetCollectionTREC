<DOC>
<DOCNO> 75881 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/02/guncel/gun10.html </URL>
<DATE> 2002/04/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Sabık doktorun ilaçları dolaptan çıktı 
</HEADLINE>
<TEXT>

     GAZİANTEP DHA 

     Gaziantep Devlet Hastanesi’nde tedavi gören psikiyatri hastası Mediha Aksoy’un "Gömleğim çalındı" ihbarı üzerine bir görevlinin dolabında yapılan aramada 141 milyar liralık kullanım süresi geçmiş ilaç bulundu. İlaçları yazan kişinin, inanılmaz malvarlığı ortaya çıkan ve zimmet suçlamasıyla hakkında dava açılan dahiliye uzmanı Dr. Nazım Kankılıç olduğu belirlendi. 
     Sağlık Müdürü Dr. İbrahim Yener, servis görevlisi Enver Yıldırım’ın dolabında 85 kutu ilaç bulunduktan sonra durumu hemen polise bildirdiklerini söyledi. Kullanım süresi geçen ilaçların 1 kutusunun 600 milyon lira olduğunu, imha edilenlerle birlikte bugünkü değerlerinin 141 milyar lirayı bulduğunu belirten Yener, Yıldırım ve dahiliye hemşiresi Gülsevim Öztürk hakkında idari inceleme başlatıldığını da bildirdi. Yıldırım da ifadesinde, ilaçları Kankılıç’ın, hasta Mustafa Onkur’a yazdığını, hemşire Gülsevim Öztürk’ün de saklaması için kendisine verdiğini söyledi. 
     Geçen yıl ortaya çıkarılan vurgunda, hemofini hastalarına fazla ilaç yazdığı belirlenen Kankılıç, Gaziantep Asliye Hukuk Mahkemesi’nde yargılanmış, devleti 694 milyar lira zarara uğrattığı ileri sürülerek, malvarlığı üzerinde ihtiyati tedbir kararı alınmıştı. 
     



 GÜNCEL 






















</TEXT>
</DOC>
