<DOC>
<DOCNO> 89265 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/11/son/sonspo20.html </URL>
<DATE> 2002/06/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Gruplarda kura çekimi gerekirse ne olacak 
</HEADLINE>
<TEXT>

     17. Dünya Kupası finallerinde gruplardan 2. tura yükselmede takımlar arasındaki tüm puan ve averajların eşit olması durumunda başvurulacak kura çekimi işleminin, maçların bitiminden 1 saat sonra başkent Seul'de gerçekleştirileceği açıklandı. 
     FIFA Sözcüsü Keith Cooper'ın açıklamasına göre kura çekimi işlemi, kupanın organizasyonunda görevli gönüllü kişilerden biri tarafından yapılacak. 
     
     ''HAT-TRICK'' YAPAN FUTBOLCULAR 
     FIFA Sözcüsü Keith Cooper, kupada şu ana dek yapılan maçlarda 2 futbolcunun, 3'er gol atarak ''hat-trick'' yaptıklarını bildirdi. 
     Cooper, Portekizli Pauleta'nın dün Polonya'yı 4-0 yendikleri maçta ve Alman Miroslav Klose'nin, 8-0 kazandıkları Suudi Arabistan maçlarında 3'er gol atmayı başardıklarını söyledi. 
     5 futbolcunun da bir maçta 2'şer gol kaydettiklerini hatırlatan Cooper, Klose ve Pauleta'nın, kupa tarihinin 44. ve 45. ''hat-trick''lerine imza attıklarını kaydetti. 
     
     AVUSTRALYA'NIN DÜNYA KUPASI DÜŞÜ 
     Öte yandan 17. Dünya Kupası finallerinde FIFA'nın teknik çalışma grubunda yer alan ve maç istatistikleri ile oyun taktiklerini çıkaran Avustralya Milli Futbol Takımı Teknik Direktörü Frank Farina, Avustralya Milli Takımı'nın, kupaya daha kolay yoldan katılabilmesi için gerekli düzenlemelerin yapılması gerektiğini söyledi. 
     Bugüne dek yalnızca 1974'de kupada mücadele edebilen Avustralya'nın, Okyanusya kıtasında birinci olmasına karşın Güney Amerika temsilcisiyle yaptığı baraj maçlarında başarılı olamadığını hatırlatan Farina, futbolun gelişme gösterdiği Avustralya'nın kupaya gelebilmesi için, ya Okyanusya kıtasına 1 takım kontenjanı tanınması, ya da bu kıtanın temsilcilerinin Asya kıtası temsilcileriyle eleme maçları yapmasının daha yararlı olacağını savundu. 
     





</TEXT>
</DOC>
