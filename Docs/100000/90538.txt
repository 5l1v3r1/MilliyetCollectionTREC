<DOC>
<DOCNO> 90538 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/18/son/soneko12.html </URL>
<DATE> 2002/06/18/ </DATE>
<TIME>  </TIME>
<AUTHOR>  </AUTHOR>
<HEADLINE>
İMKB'de birinci seans nasıl geçti 
</HEADLINE>
<TEXT>

     İMKB Ulusal-100 Endeksi, önceki kapanışa göre 61.70 puan artışla 1. seansı, 9,292.40 puandan tamamladı. 
     Hisse senetleri, 1. seansta ortalama yüzde 0.67 oranında değer kazandı. 
     Endeks, ilk seansa 9,196.69 puan seviyesinde, 34.01 puan kayıpla başladı. Dünya Kupası'nda Türk Milli Takımı'nın Japonya'yı yenerek çeyrek finale yükseldiği karşılaşma devam ederken, oldukça düşük bir işlem hacmi yaşandı. Borsa'da brokerların da büyük ilgi ile izlemeye çalıştıkları karşılaşma sırasında, işlem salonunda yer alan Türk bayrakları dikkat çekti. 
     Seansın ilk dakikalarında görülen gerilemenin ardından yükselişe geçen endeks, ilk yarıyı 176.40 puan artışla, 9,407.10 puandan geçti. 
     Düşük hacimle dar bir bantta hareket eden endeks, en düşük 9,189.46, en yüksek de 9,434.34 puanı gördü. 
     Borsa uzmanları, endeksteki çıkışın dünkü sert düşüşe bir tepki olarak değerlendirilebileceğini dile getirerek, piyasaların gözünün beklenen liderler zirvesi ile Merkez Bankası'nın devlet iç borçlanma senetleri ihalelerinde oluşacak faizde olduğunu vurguladılar. 
     Seans kapanışında mali endeks 95.87 puan artışla 12,450.98 puana, sanayi endeksi 26.62 puan artışla 8,350.63 puana, hizmetler endeksi de 75.69 puan artışla 6,5,639.55 puana yükseldi. 
     Böylece mali grup hisseler önceki kapanışa göre ortalama yüzde 0.78, sanayi grubu hisseler ortalama yüzde 0.32, hizmetler grubu 
     hisseler de ortalama yüzde 1.36 değer kazandı. 
     1. seansta işlem gören toplam 282 hisse senedinden 162'si değer 
     kazandı, 40 hisse senedi değer kaybetti. 80 hissenin fiyatında değişiklik olmadı. Seansta, 57 trilyon 888 milyar 990 milyon liralık işlem hacmi oluştu. 1. seansta, İş Bankası C, Yapı Kredi Bankası, Sabancı Holding, Garanti Bankası ve Doğan Yayın Holding en yoğun işlem gören hisse senetleri oldular. 
     





</TEXT>
</DOC>
