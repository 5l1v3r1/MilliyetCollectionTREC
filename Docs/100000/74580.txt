<DOC>
<DOCNO> 74580 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/26/guncel/gun02.html </URL>
<DATE> 2002/03/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Avukatları işkence davasını zamanaşımına götürüyor 
</HEADLINE>
<TEXT>
Ha gayret’ davası 
36. duruşması yapılan Manisa davasına sanık polisler yine katılmadı. Avukatları ise topluca davadan çekildi. Zamanaşımına 14 ay kaldı 
     MEHMED HAKKI ÖZBAYIR Manisa DHA 

     Manisa’da DHKP - C’li oldukları iddiasıyla gözaltına alınan çoğu liseli 16 gence işkence yaptığı öne sürülen 10 polisin avukatları topluca davadan çekildi. Mağdur avukatı Serhan Özbek, davayı zamanaşımına götürmeye çalışmakla suçladığı meslektaşlarını eleştirerek, "Bu hem devletin hem yargının ayıbıdır" dedi. 
     Manisa Ağır Ceza Mahkemesi’nin daha önce verdiği 3 kararın Yargıtay’da bozulması üzerine 4. kez yargılanan sanıkların 36. duruşması dün yapıldı. Sanıklar duruşmaya gelmezken, 9 avukat da, davayı bıraktıklarını dilekçeyle bildirdi. Tek sanık avukatı Talat Tekkılıç da, İzmir Atatürk Eğitim Hastanesi’nden aldığı 2 günlük raporu APS ile göndererek mahkemeye gelmedi. 
     
     Etiğe uymuyor 
     Davacı avukatı Özbek, sanık tarafının savunma hakkını kötüye kullandığını dile getirerek, "Avukat arkadaşlarımızın yaptıkları etiğe uymuyor. Meslek kurallarını ihlal var" diye konuştu. 
     Mahkeme, avukatların çekilmesinin sanıklara tebliğ edilmesinin beklenmesine ve Tekkılıç’ın yeniden keşif yapılması isteminin reddine karar vererek, duruşmayı 15 Nisan’a erteledi. 
     Özbek, duruşma çıkışı yaptığı açıklamada, suç tarihinin 26 Aralık 1995’te başladığını, 7.5 yıllık zamanaşımına da 14 ay kaldığını dile getirerek, şunları söyledi "Hukukta bir yıl kısa süredir, çabuk geçer. Müdahil avukatı olarak bu davanın zamanaşımına yol almasından ciddi endişe duyuyoruz. Müvekkillerimiz bu suçtan çok ağır zarar gördü. Ayrıca bizzat devletin ve yargının saygınlığı söz konusu. Bu dava mutlaka sonuçlanmalı. Aksi takdirde vatandaşın güveni sarsılır." 
     
1020 ay ceza almışlardı...      DHKP - C’li olduğu iddiasıyla gözaltına aldıkları çoğu liseli 16 gence Manisa Emniyet Müdürlüğü Terörle Mücadele Şubesi’nde 26 Aralık 1995 - 5 Ocak 1996 arasında işkence yaptıkları iddia edilen 10 polis, Manisa Ağır Ceza Mahkemesi’nde iki kez beraat etti. Yargıtay’ın kararı bozması üzerine yapılan üçüncü yargılamada sanık polisler "efrada kötü muamele" suçundan toplam 1020 ay ceza aldı. Yargıtay 8. Ceza Dairesi bu kez, polislerin 3. yargılamada savunma haklarını kullanmadıkları gerekçesiyle kararı bozdu. 
     



 GÜNCEL 


















</TEXT>
</DOC>
