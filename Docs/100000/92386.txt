<DOC>
<DOCNO> 92386 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/27/son/sondun03.html </URL>
<DATE> 2002/06/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Rusya, G - 8'e tam üye oldu 
</HEADLINE>
<TEXT>

     Sanayileşmiş ülkelerin oluşturduğu G-8 grubunun Kanada'da yapılan zirve toplantısında, Rusya'nın topluluğa tam üyeliği onaylandı. 
     Kanada, ABD, İngiltere, Fransa, Almanya, Japonya, İtalya ve Rusya'dan oluşan G-8 toplantısında ayrıca, terör gruplarının nükleer silahlara erişmelerini önlemek için yeni yollar aranması ve ekonomide geçen yıl yaşanan duraklamadan zarar gören fakir ülkelerin borçlarından kurtarılması için fazladan 1 milyar dolar ayrılacağı vaadinde bulunuldu. 
     G-8'in yıllık toplantılarının bazı önemli bölümlerinin şu ana kadar dışında bırakılan Rusya'nın, topluluğun 2006 yılında yapacağı zirveye evsahipliği yapmasının da kararlaştırıldığı kaydedildi. 
     G-8 tarafından yayınlanan bildiride ''Dünya değişiyor. Rusya dünyada topluluğa üye ülkelerin karşılaştığı küresel sorunlara çözüm bulunmasında tam ve anlamlı bir rol oynama potansiyeline sahip olduğunu göstermiştir'' ifadeleri yer altı. 
     Bildiride ayrıca, Rusya'nın son yıllarda Rusya Cumhurbaşkanı Vladimir Putin'in liderliği altında önemli bir ekonomik ve demokratik dönüşüm gerçekleştirdiği vurgulanarak, Rusya'ya eski Sovyetler Birliği ülkelerinde bulunan kitle imha silahlarının yok edilmesi için 20 milyar dolar ayrılmasının kararlaştırıldığı belirtildi. 
     Bu konudaki kararı açıklayan İtalya Başbakanı Silvio Berlusconi,''Rusya Federasyonu ve eskiden Sovyetler Birliği'nin parçası olan ülkelerdeki nükleer, biyolojik ve kimyasal silahların yok edilmesi için ayrılacak fon konusunda anlaşmaya vardık'' diye konuştu. 
     Topluluk üyesi diğer ülkelerin bu konudaki anlaşmanın henüz son şeklini almadığını ifade etmelerine karşın, Kanada Başbakanı Jean Chretien, kendisi ve Putin'in öteki liderlerin incelediği anlaşma metni konusunda anlaşmaya vardıklarını belirtti. 
     Söz konusu plan çerçevesinde eski Sovyetler Birliği ülkelerindeki kitle imha silahlarının yok edilmesi için ABD 10 yılda 10 milyar dolar verecek. Rusya hariç diğer ülkeler ise diğer 10 milyar dolarlık kısmı karşılayacak. 
     





</TEXT>
</DOC>
