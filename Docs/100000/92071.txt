<DOC>
<DOCNO> 92071 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/25/son/sontur25.html </URL>
<DATE> 2002/06/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Askerlere köylülerden taşlı saldırı.. 
</HEADLINE>
<TEXT>

     Van'ın Çaldıran İlçesi'nde Urartular dönemine ait heykeli Van Müzesi'ne getirmek isteyen askerlere köylüler taşlarla saldırdı. Saldırıda iki asker yaralandı. 
     Alınan bilgiye göre, ilçenin Gülderen köyünde Urartular dönemine ait at heykelini Van Müzesi'ne getirmek isteyen askerlere, köylüler ''bu heykel atalarımızdan kalmış. Götüremezsiniz diyerek karşı çıktı. 
     Köylülerin itirazına rağmen heykeli kamyona yüklemeye çalışan askerlere 11 kişi oldukları bildirilen bir grup tarafından taşlı saldırı düzenlendi. 
     Saldırıda Jandarma Erler Yasin Özdemir ile Ali Yaylagül yaralandı. Yaralılar askeri revirde tedavi edildikten sonra Özdemir'e 10, Yaylagül'e ise 10 gün iş görmezlik raporu verildi. 
     Olaydan sonra, sözkonusu köyde oturan ve askerlere taşlı saldırıda bulunan Abdulsamet Dağkapı, Salih Dağkapı, Seyithan Kumaş, Bahattin Çelik, Mustafa Çelik, Nihat Deniz, Zeki Kumaş, Zafer Deniz, Fesih Dağgül ve Zeldin Çelik gözaltına alındı. 
     Saldırıdan sonra kaçan ve köylüleri askerlere karşı kışkırttığı öne sürülen muhtar Veysi Altaş'ın yakalanmasına çalışıldığı bildirildi. 
     





</TEXT>
</DOC>
