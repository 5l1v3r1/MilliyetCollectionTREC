<DOC>
<DOCNO> 89976 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/15/spor/spo28.html </URL>
<DATE> 2002/06/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Dünya Turu 
</HEADLINE>
<TEXT>

     YASİR KAYA 

Nanni’de Nanni      GALATASARAY’IN gündeminde olan Roberto Antonio Nanni 21 yaşında genç bir yetenek. Arjantin Ligi’nin orta sıralarından Velez Sarsfield’de forma giyen Nanni 1.89 boyunda ve hava toplarına çok hakim. Ülkesinde son bir yılda toplam 15 gole imza attı. İki bölümden oluşan Arjantin Ligi’nin ikinci yarısı konumundaki Clasura’da bu yıl Fenerbahçe’nin yeni transferi Ortega 9, Nanni ise 6 gol kaydetti. 
     
Kim bu Klose      FUTBOL, her büyük turnuvada olduğu gibi 2002 Dünya Kupası’nda da yeni yıldızını yarattı. Almanya’da attığı 5 golle krallık yarışının da en iddialı ismi haline gelen Miroslav Klose, Kaiserslautern’de oynuyor ve 24 yaşına bir kaç gün önce girdi. Polonya’da doğan ve ülkesinin unutulmaz hentbolcularından Barbara ile bir dönem Fransız Auxerre’de oynayan futbolcu Josep çiftinin oğlu olan Mirsolav, 1987’de ailesiyle Almanya’ya yerleşmişti. Çifte vatandaşlığı nedeniyle 2001’in başlarında Polonya Milli Takımı’na çağrılan Klose, aynı dönemde Almanya Teknik Direktörü Rudi Voller’den gelen teklifi kabul etti. 
     
Şampiyon Danimarka      GÖZLER, son Dünya ve Avrupa şampiyonu Fransa’yı saf dışı bırakan Danimarka’ya çevrildi. İstatistiklere bakılır ve tarihin tekerrür etmesi beklenirse Danimarka şampiyon olacak. Çünkü büyük turnuvalarda iki takım arasındaki maçları kazanan taraf mutlu sona ulaşıyor. 1984 Avrupa Şampiyonası’nın açılış maçında Fransa, Danimarkayı 1-0 yendi ve şampiyon oldu. 1992’de Danimarka 2-1 kazandı ve tarihinin ilk Avrupa şampiyonluğuna uzandı. 1998 Dünya Kupası’nda 2-1’le kazanan bu kez Horozlar’dı ve Dünya şampiyonluklarını ilan ettiler. Ve Euro 2000... Gruplarda Fransa, Danimarka’yı 3-0 mağlup etti, Avrupa’nın da en büyüğü oldu. 
     

</TEXT>
</DOC>
