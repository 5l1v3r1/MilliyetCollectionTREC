<DOC>
<DOCNO> 62496 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/16/siyaset/siy03.html </URL>
<DATE> 2002/01/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Sezer’den bir af daha 
</HEADLINE>
<TEXT>

Ölüm orucu eylemi yaparken Korsakoff hastalığına yakalanan doktor hükümlü affedildi. Cumhurbaşkanı böylece Anayasa’daki af yetkisini 5. kez kullanmış oldu 
     ERSAN ATAR Ankara 

     Adalet Bakanlığı, ölüm oruçlarını sona erdirmek için eylemdeki tutuklu ve hükümlülerin haftada 5 saat sohbet etmelerine izin veren genelge taslağı hazırlamakla uğraşırken, Cumhurbaşkanı Ahmet Necdet Sezer, Anayasa’nın 104. maddesindeki özel af yetkisini 5. kez, bir doktor hükümlü için kullandı. 
     Sezer Anayasa’nın 104. maddesindeki "özel af" yetkisini, Antalya’da bir sağlık ocağında görev yaparken gözaltına alınıp yargılanan ve Türkiye İhtilalci Komünist Birliği TİKB davasında yasadışı terör örgütü üyesi olduğu gerekçesiyle 12.5 yıl hapse mahk m edilen Metin Günay için kullandı. 
     Ölüm orucu eylemlerinin ilk ekibinde yer alan Günay, Hayata Dönüş Operasyonu’nda Tekirdağ F Tipi Cezaevi’ne gönderildi. 
     Eyleme devam ederken kalıcı hafıza kaybı olarak da nitelendirilen Wernicke Korsakoff’a yakalanan Günay’ın cezasının infazı, durumunun ağırlaşması üzerine Adli Tıp Kurumu raporları doğrultusunda önce 6 ay ertelendi. 
     
     Talep geldi 
     Bu sürenin bitimine az bir süre kala da Günay’ın dosyası, Adalet Bakanlığı tarafından Cumhurbaşkanlığı’na gönderilerek, Sezer’den özel af yetkisini kullanması istendi. Cumhurbaşkanlığı’ndan dün yapılan açıklamada, Sezer’in, Anayasa’nın 104. maddesindeki "özel af" yetkisini Günay için de kullandığı bildirildi. 



 SİYASET 













</TEXT>
</DOC>
