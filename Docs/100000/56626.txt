<DOC>
<DOCNO> 56626 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/11/son/soneko06.html </URL>
<DATE> 2001/12/11/ </DATE>
<TIME>  </TIME>
<AUTHOR>  </AUTHOR>
<HEADLINE>
IMF ile yeni "Niyet Mektubu Taslağı" görüşmeleri başladı 
</HEADLINE>
<TEXT>

     Türkiye'deki IMF heyeti ile yeni ekonomik programın ''Niyet Mektubu Taslağı'' üzerindeki görüşmeler başladı. 
     Anadolu Ajansı muhabirinin aldığı bilgiye göre, İcra Direktörü Willy Kiekens'in de katılımıyla başlatılan Niyet Mektubu taslağının en önemli kısmını, ''Öncelikle Yapılacak Eylemler'' Prior Actions 
     takvimi oluşturuyor. 
     IMF ile yapılan her yeni düzenlemede yer alması gereken Öncelikle Yapılacak Eylemler takvimi üzerindeki çalışmaların ise devam ettiği öğrenildi. 
     Öncelikle Yapılacak Eylemler, IMF'den alınacak kredi dilimlerinin erken alınabilmesi açısından önem taşıyor. 
     
     14 milyar dolar 
     11. Gözden geçirmenin ayrıca yapılmaması ve mevcut görüşmeler 
     çerçevesinde sonuca gidilecek olması nedeniyle, Türkiye, toplam yaklaşık 14 milyar dolarlık mali yardımı, 2004 yılına kadar dilimler halinde alacak. 
     Öncelikle Yapılacak Eylemler'in gerçekleştirilmesi durumunda, bu yardım miktarının önemli bir kısmının, 2002 yılı içinde alınabileceği kaydediliyor. Yetkililer, Türkiye'nin gelecek yıl IMF'den en az 10 milyar dolarlık kredi alacağını vurguladılar. 
     Öncelikle Yapılacak Eylemler arasında, yatırım ortamının düzenlenmesinden, kamudaki etkinliğini arttırmaya kadar tüm yapısal önlemlerin yer aldığı eylemler çerçevesinde, kamu bankalarının yeniden yapılandırılması gibi unsurlar yer alıyor. Kamu bankalarının ise gelecek yılın altıncı ayına kadar yapılandırılacağı belirtiliyor. 
     Öte yandan, IMF ile yapılan görüşmelerin önemli bir kısmının, bayramdan önce tamamlanacağı ifade edilirken, yeni bir üç yıllık anlaşma olmasına bağlı ayrıntıların çok olması nedeniyle, görüşmelerin tamamlanamaması halinde, çalışmaların Ocak ayı içinde İcra Direktörleri toplantısına kadar sürecek. 
     Söz konusu görüşmelerin ya IMF heyetinin Türkiye'ye yeniden gelmesiyle ya da karşılıklı telefon ve e-mail haberleşmesiyle gerçekleştirilebileceği kaydediliyor. 
     






</TEXT>
</DOC>
