<DOC>
<DOCNO> 52606 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/16/son/sondun10.html </URL>
<DATE> 2001/11/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Fırtına Finlandiya ve İsveç'te yaşamı felç etti 
</HEADLINE>
<TEXT>

     Finlandiya ve İsveç'te etkili olan fırtına ve şiddetli rüzgar, onbinlerce kişinin evinde elektrik kesintisine, kazalara ve bazı feribot seferlerinin durmasına yol açtı. 
     Finlandiya'nın başkenti Helsinki'deki itfaiye yetkilileri, onlarca ağacın elektrik direklerinin üzerine yıkıldığını ve evlerin çatılarının uçtuğunu bildirdiler. 
     Finlandiya'nın güneyinde 100 bin kadar, İsveç'in orta kesimlerinde ise 30 bin kişinin elektriksiz kaldığı, ayrıca Finlandiya ve İsveç arasındaki Baltık Denizi'nde bulunan Aland Adası'na elektrik verilemediği belirtildi. 
     Verilen ilk haberlere göre, Finlandiya'da bir kişi trafik kazasında yaşamını yitirirken, bir otobüsün buzlu yolda kayarak yolun dışına çıkması sonucu da 50 kişi yaralandı. 
     İsveç'te de benzer kazaların meydana geldiği ifade edilirken, olası ölü ya da yaralı sayısı hakkında henüz ayrıntı verilmedi. 
     Finlandiya ve Estonya arasındaki feribot seferleri dururken, bazı uçuşlar da iptal edildi. Düşen ağaçların tren seferlerini aksatması nedeniyle de binlerce tren yolcusu otobüslere aktarıldı. 
     İsveç'in güneyinde etkili olan seller küçük çapta hasara yol açtı ve ülkenin güneyini Danimarka'ya bağlayan Oeresund köprüsü birkaç saat süreyle kapatıldı. 
     Fırtınaların bu sabah dindiği, ancak bazı bölgelerde rüzgarın hala etkili olduğu açıklandı. 
     






</TEXT>
</DOC>
