<DOC>
<DOCNO> 81048 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/29/son/sondun37.html </URL>
<DATE> 2002/04/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Wall Street Journal "Ayasofya da terörist saldırı hedefiydi" 
</HEADLINE>
<TEXT>

     Amerikan Wall Street Journal gazetesi, 11 Eylül'den sonra önlenen terör saldırılarıyla ilgili yayınladığı yazıda, ''Ayasofya'nın da hedefler arasında olduğunu'' öne sürdü. 
     Gazete, ''Terörün İzini Sürmek'' başlıklı yazıda, 11 Eylül saldırısından sonra teröristlerin 16 değişik ülkede çeşitli hedeflere saldırmayı planladıklarını, ancak bunların önlendiğini duyurdu. 
     Gazeteye göre, ''hedef ülkeler arasında bulunan Türkiye'de vurulması planlanan yerler arasında Ayasofya bulunuyordu, ayrıca kesin olarak belirtilmeyen bir Amerikan hedefine saldırı düzenlenmesi planlanıyordu.'' Wall Street Journal, teröristlerin saldırı yapmayı öngördükleri ülke ve kentleri şöyle sıraladı 
     Singapur, Roma, Yemen, Paris, Almanya, Türkiye, Bosna, Ürdün, Bahreyn, Belçika, Avusturya, Arnavutluk, Endonezya, Filipinler, İngiltere ve Malezya. 
     Gazete, teröristlerin özellikle Amerikan elçilik ve konsoloslukları ile Amerikan gemilerini hedef aldıklarını, ayrıca demiryolu istasyonları ve havaalanlarına saldırı düzenlemeyi planladıklarını yazdı. Teröristlerin uçak kaçırma ve intihar saldırısı düzenleme planları olduğu da bildiriliyor. 
     Wall Street Journal, teröristlerin vurmayı öngördükleri hedefler arasında Paris'teki Notre Dame katedrali, Vatikan ve Brüksel'deki NATO karargahının da yer aldığını kaydetti. 
     





</TEXT>
</DOC>
