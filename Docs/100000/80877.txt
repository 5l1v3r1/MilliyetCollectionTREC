<DOC>
<DOCNO> 80877 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/28/son/sondun20.html </URL>
<DATE> 2002/04/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Almanya'daki katliama katılan 2. kişi kayıldığına dair kanıt yok 
</HEADLINE>
<TEXT>

     Almanya'nın Erfurt kenti Emniyet Müdürü Rainer Grube, Gutenberg Lisesi'nde yaşanan katliama ikinci bir kişinin katıldığı yönünde hiçbir delil bulunmadığını söyledi. 
     Grube, düzenlediği basın toplantısında, katliamı yapan 19 yaşındaki Robert Steinhaeuser'in, silahları ne zaman aldığının henüz belirlenmediğini, ancak Steinhaeuser'in 16 Ekim 2001 tarihinden bu yana silah ruhsatının bulunduğunu belirtti. 
     Steinhaeuser'in, olay günü evden sınavı olduğunu söyleyerek ayrıldığını kaydeden Grube, ''Ailesi o güne kadar Robert'in okuldan atıldığını bilmiyordu'' dedi. Grube, Steinhaeuser'in olay gününde özellikle öğretmenleri aradığını, sınıf kapılarını açarak içeriye baktığını, ateş ettiği bir kapının ardında bulunan bir kız ve bir erkek öğrencinin ise tesadüfen öldüklerini kaydetti. 
     Grube, Steinhaeuser'in, içinde silahların ve kurşunların bulunduğu çantayla tek başına okula gittiğini ve bina içine girdikten sonra başına bir maske geçirdiğini söyledi. 
     Erfurt Belediye Başkanı Manfred Ruge de, düzenlediği basın toplantısında, Gutenberg lisesi öğrencilerinin başka okullara gönderilmesi düşüncesinden vazgeçildiğini bildirdi. 
     Ruge, öğrencilerin geçici bir süre için liseye gitmeyerek belediye binasını kullanabileceklerini, yarından itibaren her sınıf için en az bir psikologun da psikolojik tedavi için belediyede hazır bulunacağını söyledi. 
     





</TEXT>
</DOC>
