<DOC>
<DOCNO> 65764 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/04/dunya/dun02.html </URL>
<DATE> 2002/02/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Aslında tavuk bile kesemem’ 
</HEADLINE>
<TEXT>

25 yıl boyunca, Rusya’da 50’yi aşkın mahk mun hayatına son veren cellat Vasiliy yaşadıklarını anlattı 
     CENK BAŞLAMIŞ Moskova 

     Bir Rus, adı Vasiliy. Soyadını ise ısrarla saklıyor... Çünkü tam 25 yıl boyunca yaptığı işi soranlara kolay kolay cevap veremiyor... Şimdi emekli ancak geçmişi onu kolay kolay bırakmayacak gibi görünüyor. 50’den fazla mahkumun infazını gerçekleştiren cellat Vasiliy, eski günlerini anlatıyor... Rusya’nın idam cezası uygulamasına son verdiği 1996 yılına kadar Makarov marka silahıyla idam mahkumlarının başına ateş eden eden Vasiliy, istifa dilekçesinde, "Artık ölüm cezası uygulanmadığı için toplumun benim mesleğime ihtiyacı yok" diye yazmış. 
     
     Kanım çekilirdi’ 
     Geçmişine sağlam bir sünger çekmeye niyetli olan Vasiliy, aslında tavuk bile kesemeyecek kadar yufka yürekli bir kişi olduğunu ve geceleri kabus görmekten daha yeni yeni kurtulduğunu söylüyor. 
     Eski celladı çifçilik yaptığı Moskova yakınlarındaki evinde bulan Argumentı i Faktı’ dergisi, Vasiliy’in soyadını açıklamadı ve resmini gözlerine siyah bant çekerek yayınladı. 25 yıl boyunca 50’den fazla kişiyi öldüren Vasiliy, her infaz öncesi mutlaka mahkumun dosyasını incelediğini belirterek şöyle konuşuyor "Kimi zaman dosyayı okurken kanınız çekilir, üzülürsünüz. Kimi zaman da mahkumun gözlerine bir kere baktığınızda onun hemen cehenneme gönderilmesi gereken bir canavar olduğunu anlarsınız." 
     
     Her İdam İz bıraktı’ 
     Cellat Vasiliy ara ara hiç vicdan azabı çekmediğini, hem suçluları cezalandırdığını, hem de mesleğini uyguladığını belirtiyor. Ancak eski cellat yine de şunları söylüyor 
     "Her idamın bende bir iz bıraktığını, ölümün sanki benim içimden geçtiğini itiraf etmeliyim. En azından şimdi kabus görmeden uyuyabiliyorum. Benim de aslında bir katil olduğum düşüncesi artık aklıma gelmiyor. Son zamanlarda kendi kendime konuşmaya başlamıştım. Öldürmeye devam etseydim herhalde ruh hastası olurdum" 
     Cellatlık yaptığını hiçbir zaman ailesine açıklamadığını söyleyen Vasiliy, çiftliğindeki domuz ya da tavukları bile kesemediğini belirterek, oğlunun bu nedenle kendisini yufka yürekli bularak alay ettiğini anlatıyor. 
     



 DÜNYA 











</TEXT>
</DOC>
