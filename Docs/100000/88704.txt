<DOC>
<DOCNO> 88704 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/08/son/soneko03.html </URL>
<DATE> 2002/06/08/ </DATE>
<TIME>  </TIME>
<AUTHOR>  </AUTHOR>
<HEADLINE>
İkinci el otomobil alırken nelere dikkat edilmeli 
</HEADLINE>
<TEXT>

     Özel Tüketim Vergisi'nin ÖTV çıkmasıyla, taşıt alım vergisinin kalkmasıyla cazip hale gelecek ikinci el otomobillerin alımında çok dikkatli olunması gerektiği belirtildi. 
     Uzmanlar, ikinci el otomobilin mutlaka gündüz gözüyle görülerek alınmasını, fiyat araştırması yapılmasını öneriyorlar. 
     Bursa'da ikinci el otomobil alım-satımının yapıldığı Oto-Koop yetkililerinden alınan bilgiye göre, bir başka araçla çarpışmış, devrilmiş, paslanmaya başlamış ve motoru ömrünü tamamlamış olan otomobiller, küçük makyajlarla otomobilden çok iyi anlamayan kişilere rahatlıkla satılabiliyor. 
     Yetkililer, otomobiller konusunda bilgisi az olanların, mağdur duruma düşmemeleri için mutlaka alacakları otomobili bir usta ya da bu işle uğraşan yakınlarına kontrol ettirmelerini önerdiler. 
     
     ÖNERİLER 
     Uzmanlar, ikinci el otomobil alacaklara şu önerilerde bulundular 
     Gündüz gözüyle alın Kullanılmış otomobil alırken tam anlamıyla inceleyebilmek, basit çizik ve darbeleri görmek için mutlaka gün ışığına ihtiyaç var. 
     Fiyatları mutlaka karşılaştırın Karar verdiğiniz marka ve model otomobili almadan önce mutlaka fiyat araştırması yapın. Ne kadar çok otomobile bakarsanız, alacağınız otomobilin fiyatı o kadar içinize siner ve en avantajlısını alabilirsiniz. 
     Kaportada kamuflaj olup olmadığına bakın Kaportadaki çürük yerler sticker, fiberglas veya macunla kamufle edilmiş olabilir. Bunu anlamak için bir kalemle kaportaya vurup gelen sesi dinleyin. Sacla fiberglasın vereceği ses birbirinden farkılıdır. Sac daha tiz, fiberglas ise daha tok çınlama sesi verir. Bunu suyla en çok temas eden kaput içi, çamurluk üstü, kapı kenarları gibi bölgelerde denemeniz yeterlidir. 
     Boyanın orjinalliği Ayna kenarı, kenar çıtaları, anten bağlantı yeri, tampon gibi yerlerde boya izlerinin olması, otomobilinin boyasının orjinal olup olmadığını gösteririr. Kapı veya cam fitilleri de kontrol edilerek aracın boyanıp boyanmadığı tespit edilebilir. 
     Kaput ve kapılar Kaput veya kapıların kapandığında birleşim yerlerinin birbirine eşit olması gerekir. Eşit olmaması parça değişimine işarettir. 
     
     MOTOR 
     Motoru ustaya veya servise gösterin Kullanılmış otomobil alırken öncelikle motor kontrol edilmeli. Bu sebeple almayı düşündüğünüz otomobili ya servisine gösterin ya da yanınızda motordan anlayan bir ustayı götürün. 
     Motorun yağ yakması Motorun üflemesini anlamak için motora yağ konulan kapak açılır ve motor çalıştırılır. Motor ısındıktan sonra yağ, egzostan ve monifolddan gaz halinde çıkmıyor, segmanlar yukarıya doğru yağ atıyorsa, bu motorun yağ yaktığı anlamına gelir. Birkaç saat park halinde kalmış bir otomobilin altına yatılarak bakıldığında, motorla şanzıman arasından yağ aktığı görülürse, krank keçelerinde kaçak olduğu anlaşılır. 
     Motorun sesini dinleyin Otomobili çalıştırıp mutlaka motorun sesini dinleyin. Bu size motor hakkında referans olacaktır. Otomobili motoru soğukken çalıştırdığınızda rölantisi düzgünse ve uğultu yapmıyorsa bu iyiye işarettir. 
     Paslanma menteşelerden başlar Otomobilde paslanma olup olmadığını ilk bakışta anlamak bazen zor olabilir. Bunu anlamak için paslanmanın başlangıç noktaları olan kapı, bagaj ve kaput menteşelerinin etrafına bakabilirsiniz. 
     Tavan, tavan çıtalarının kenarları ve çamurlukların metal kısımları da paslanmaya müsait yerlerdir. 
     Bombelerin düzlüğünü kontrol edin Otomobilin yanlarında bulunan bombelerde herhangi bir şekil bozukluğu varsa, bu darbe aldığını gösterir. Bunu tespit etmek için otomobilin sol ve sağ köşelerinden bombelere göz hizasından bakabilirsiniz. 
     
     YEDEKPARÇA SORUNU 
     Yedekparça sorunu 3 yaşın üzerindeki ikinci el ithal otomobil almaya karar verirseniz, üretiminin durdurulmuş olup olmadığına dikkat edin. Çünkü üretimi durmuş ithal otomobillerde yedekparça sorunu yaşayabilirsiniz. Bunu iyice araştırmadan otomobil almayın. 
     Kullanın Kullanılmış otomobil alırken eğer son karar verme aşamasına geldiyseniz, o zaman mutlaka otomobili bizzat kendiniz binerek test ediniz. 
     





</TEXT>
</DOC>
