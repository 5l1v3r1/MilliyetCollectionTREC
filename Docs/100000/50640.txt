<DOC>
<DOCNO> 50640 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/05/siyaset/siy02.html </URL>
<DATE> 2001/11/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Ankara'da bunlar konuşuluyor 
</HEADLINE>
<TEXT>

Ekonomi Yılmaz’a mı gidiyor Demirel hangi TV dizisini kaçırmıyor Hüsamettin Özkan Sezer’in resepsiyonuna neden gitmedi 
     Serpil Çevikcan 

ANAP, bütün ekonomiye talip      Başbakan Yardımcısı, ANAP lideri Mesut Yılmaz’ın hükümetin programı yürürken, alternatif bir ekonomi programı çağrıştıran açıklaması Ankara’da bir süredir gündemde olan siyasi bir beklentiyi somutlaştırdı. 
     Yılmaz’ın bu girişiminin altında, ekonominin sorumluluğunu üstlenme düşüncesinin yattığı belirtiliyor. Devlet Bakanı Kemal Derviş yönetiminin "tıkandığı" yargısının yaygınlaşması üzerine, "ekonomide Özal felsefesinin" yeniden yaşama geçirilmesi gerektiği sonucuna varan ANAP kurmaylarının bu konuda Yılmaz’a "Harekete geç" telkininde bulundukları kaydediliyor. 
     Derviş programının yıkılması halinde, bunun siyasi faturasının üç koalisyon ortağı partiye çıkarılacağı değerlendirmesinde bulunan ANAP kurmayları, Yılmaz’a ekonominin "partisiz bir bakan" yerine doğrudan liderlerden birine bağlanması gerektiği ve bu konuda en deneyimli liderin kendisi olduğunu vurguluyorlar. 
     Özal döneminde ekonomiyi yöneten Prof. Dr. Ekrem Pakdemirli’nin yaptığı alternatif bir program hazırlığına, ekonomi kurumlarının bir Başbakan Yardımcılığı’nın altında toplanması önerisiyle bu taleplerini Ankara gündemine sokmuş oldular. 
     Siyasi kulislerde bu formülün Ecevit’in yükünü hafifleteceği konuşulurken, Başbakan’ın "ANAP’ın önerilerini ben de basından okudum. Önemli olan hükümetin programıdır. Ekonomi yönetimi konusunda henüz bana bir öneri getirilmedi" dediği öğrenildi. 
     Öte yandan AB için hazırlanan ulusal programın da hesaba katılması gerektiği ve iki programın bir Başbakan Yardımcısı tarafından eşgüdümle yürütülmesinin avantaj sağlayacağı konuşuluyor. 
     Kaynaklar, son grup toplantısında ve basına yaptığı açıklamalarda eleştirdiği "ekonomideki koordinasyonsuzluk" nitelemesi ile ANAP’lı Erkan Mumcu’nun, raporunda dile getirilen Hazine, Dış Ticaret ve kamu bankaları dahil olmak üzere bütün birimlerin bir "ekonomi bakanlığı" altında toplanması önerisine dikkat çekiyorlar. 
     
Süleyman Demirel Çiçek Taksi’yi kaçırmıyor      Son dönemde yaptığı açıklamalarda adeta "ana muhalefet" pozisyonunu üstlenen 9. Cumhurbaşkanı Süleyman Demirel, halkın sorunlarını, vatandaşın gündemindeki konuları ve çözüm önerilerini öğrenmek için tek bir dakikasını boş geçirmiyor. Hatta Demirel, televizyon izlerken bile bunu esas alıyor. Kulislere yansıyan bilgilere göre Demirel’in "hiç kaçırmadığı, yayınlandığı saatte kimselere randevu vermediği" dizi TRT - 1’de perşembe akşamları saat 20.00’de yayına giren ve başrolünü ünlü tiyatro sanatçısı Erol Günaydın’ın üstlendiği Çiçek Taksi adlı yerli diziymiş. Demirel, bir taksi durağındaki orta direk vatandaşların yaşamlarını ele alan dizi başladığında televizyondan ayrılamıyormuş. 
     
Özkan meğer Rahşan Hanım’dan kaçıyormuş      Başbakan Yardımcısı Hüsamettin Özkan’ın Anayasa kitapçıklarının havada uçuştuğu MGK toplantısının ardından Cumhurbaşkanı Ahmet Necdet Sezer’le arasına nankör bir kedinin girdiğini herkes biliyor. Bu nedenle Özkan’ın bütün kabine üyelerinin katıldığı Çankaya Köşkü’ndeki 29 Ekim resepsiyonuna gelmemesi yadırganmadı. Ancak kulislerde konuşulan, Özkan’ın resepsiyona gelmeme nedeninin Sezer değil, Rahşan Ecevit olduğu. 
     



 SİYASET 













</TEXT>
</DOC>
