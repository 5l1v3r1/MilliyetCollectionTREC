<DOC>
<DOCNO> 91073 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/20/son/sontur38.html </URL>
<DATE> 2002/06/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Bursa'da yapışık ikizler dünyaya geldi 
</HEADLINE>
<TEXT>

     Uludağ Üniversitesi U.Ü Tıp Fakültesi Hastanesi'nde, tıp dünyasında ''Siyam İkizleri'' olarak adlandırılan, göğüs ve karın bölgesinden yapışık kız bebekler dünyaya geldi. 
     Bursa'nın Keles İlçesi'ne bağlı Dedeler Köyü'nde oturan ve 2 haftadır U.Ü Tıp Fakültesi'nde kontrol altında tutulan Hatice Keskin 20 , öğle saatlerinde sezaryenle yapışık ikizler dünyaya getirdi. 
     Yenidoğan ünitesinde kuvöze konulan bebeklerin tedavisini üstlenen Prof. Dr. Nilgün Köksal, 34 haftalık doğan bebeklerin, göğüs ve karın bölgelerinden yapışık olduklarını söyledi. Köksal, toplam 3 kilo 700 gram ağırlığındaki bebeklerin, ilk tetkiklere göre çift kalp, bir karaciğer ve bir safra kesesine sahip bulunduklarını kaydetti. Prof. Dr. Köksal, ciğerlerinin gelişmemesi nedeniyle solunum zorluğu çeken bebeklerin sağlık durumlarının ciddiyetini koruduğunu ve yoğun bakımda tutulduğunu bildirdi. 
     Prof. Dr. Köksal, doğumunun son dönemlerine kadar sağlık kontrolünden geçmeyen anne Hatice Keskin'in, 2 hafta önce tesadüfen Kızılay Sağlık Merkezi'nde muayene olduğunu, bu sırada çekilen ultrason görüntülerinde çift kafa tespit edilmesi üzerine, hastanelerine sevk edildiğini söyledi. 
     80 bin doğumda bir rastlanan bu tür vakalarda, cerrahi müdahalenin doğumdan 9 ay sonra yapılabildiğine işaret eden Prof. Dr. Köksal, ancak bu konudaki kararın, çocuk cerrahları tarafından verileceğini anlattı. 
     Yapışık ikizlerin babası Mustafa Keskin'in 24 , Keles'te bir süthanede çalıştığı ve maddi sıkıntı içinde olduğu öğrenildi. 
     Bebeklerin yoğun bakımda tutulması nedeniyle fotoğraflarının çekilmesine izin verilmiyor. 
     





</TEXT>
</DOC>
