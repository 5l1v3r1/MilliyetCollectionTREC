<DOC>
<DOCNO> 54872 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/30/son/sondun01.html </URL>
<DATE> 2001/11/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Usame Bin Ladin'in yeri saptandı "Tora Bora" 
</HEADLINE>
<TEXT>

     ABD Başkan Yardımcısı Dick Cheney, 11 Eylül saldırılarının baş sorumlusu olarak görülen terörist Usame Bin Ladin'in, muhtemelen Afganistan'ın doğusundaki Tora Bora bölgesinde saklandığını söyledi. 
     Cheney, ABC televizyonunda katıldığı bir programda ayrıca, Bin Ladin'in, militan eğitiminden sorumlu baş adamı Ahmed Abdülrahman'ın, Kuzey İttifakı tarafından ele geçirildiğini ve Abdülrahman'ın, Amerikan askeri mahkemesinde yargılanabileceğini bildirdi. 
     Dick Cheney, ABD'nin Afganistan'da sürdürdüğü askeri harekatın ilerlemesi sayesinde, Bin Ladin'e saklanacak çok dar bir alan kaldığını ve Bin Ladin'in kendisini en güvende hissedeceği yer olan, Celalabad kentinin güneybatısındaki Tora Bora'daki mağaralarda saklandığının düşünüldüğünü söyledi. 
     ABD Başkan Yardımcısı, kaçtığı yolundaki söylentilere karşılık, Bin Ladin'in halen Afganistan'da olduğuna inandığını da kaydetti. 
     Bin Ladin'in, Tora Bora'daki, su, elektrik ve havalandırmayla donatılmış derin mağaralarda, kendisi için ölmeye hazır yüzlerce savaşçı tarafından korunduğu söyleniyor. Tora Bora, ABD uçaklarının Afganistan'a düzenlediği harekatın başından beri hedef olmuştu. 
     Cheney, ABD hükümetinin, Kuzey İttifakı'nın, Şeyh Ömer Abdülrahman'ın 35 yaşındaki oğlu Ahmed Abdülrahman'ı ele geçirdiğine dair güvenilir bilgiler edindiğini de ABC televizyonundaki açıklamasında söyledi. 
     Oğul Rahman, 1993 yılında Dünya Ticaret Merkezi'ne düzenlenen bombalı saldırıdan gıyabında hüküm giymişti. Cheney, Ahmed Abdülrahman'ın, muhtemelen, Amerikan askeri mahkemeleri önünde yargılanacak ilk El Kaide üyesi olduğunu da kaydetti. 
     ABD Başkanı George W. Bush, 11 Eylül olaylarıyla bağlantılı teröristlerin yargılanması için, askeri mahkemelerin kurulması emrini vermişti. Böylece teröristler, ABD topraklarına getirilmeden, yakalandıkları bölgelerde, Amerikan uçak gemilerinde veya ıssız adalarda yargılanabilecek ve gerekirse hemen idam edilebilecek. 
     






</TEXT>
</DOC>
