<DOC>
<DOCNO> 92038 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/25/son/sonspo28.html </URL>
<DATE> 2002/06/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Eskişehir'e İlhan Mansız'ın heykeli dikilecek 
</HEADLINE>
<TEXT>

     17. Dünya Kupası'nda yarı finale yükselen A Milli Takım'ın Senegal ile yaptığı çeyrek final maçında ''Altın Gol''ü atan İlhan Mansız'ın Eskişehir'e heykeli dikilecek. 
     Eskişehir Büyükşehir Belediye Başkanı Yılmaz Büyükerşen, yaptığı açıklamada, İlhan Mansız'ın aynı zamanda Eskişehirli olmasının bu başarıya ayrı bir özellik kattığını belirtti. 
     Büyükerşen, ''48 yıl aradan sonra Dünya Kupası'na katılan Türk Milli Takımı'nın yarı finale yükselmesini sağlayan hemşehrimiz İlhan Mansız'ın attığı o muhteşem golü sembolize eden bir heykeli yapıp şehrin en güzel yerine dikeceğiz'' dedi. 
     Eskişehir'in çeşitli dönemlerde Türk sporuna çok önemli sporcular kazandırdığını kaydeden Büyükerşen, İlhan Mansız'ın da bu yetenekli sporculardan biri olduğunu belirtti. 
     Büyükşehir Belediyesi olarak kendisine böyle bir jest yapmayı uygun gördüklerini ifade eden Büyükerşen, İlhan Mansız ve tüm milli futbolcuları kutlayarak, kendilerinden yeni başarılar ve şampiyonluk beklediklerini bildirdi. 
     





</TEXT>
</DOC>
