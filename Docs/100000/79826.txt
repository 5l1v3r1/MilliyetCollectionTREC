<DOC>
<DOCNO> 79826 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/22/son/sonspo19.html </URL>
<DATE> 2002/04/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Antalyaspor'da hakem Ali Aydın'a büyük tepki var... 
</HEADLINE>
<TEXT>

     Antalyaspor camiası, hakem Ali Aydın'a büyük tepki gösterdi. 
     Basın Sözcüsü Murat Bulat, Diyarbakırspor maçında hakem Ali Aydın'ın taraflı ve önyargılı bir yönetim gösterdiğini iddia ederek, gereğini yapacaklarını belirtti. 
     Ligin ilk yarısındaki Diyarbakırspor maçında da iki oyuncularının kırmızı kart gördüğünü hatırlatan Bulat, ''Biz Diyarbakırspor'a karşı 11 kişi maç oynayamayacak mıyız'' diye konuştu. 
     Gürçay'a gösterilen ilk sarı kartın haksız olduğu gibi, o pozisyonda bir de penaltılarının verilmediğini öne süren Bulat, spor programlarındaki tüm yorumcuların, bu konuda ortak görüşe vardığını bildirdi. Bulat, şöyle konuştu 
     ''Gürçay'ın kart gördüğü pozisyonlarda her maçta aynı kural uygulansa, Türkiye'de hiçbir maç 11 kişiyle bitmeyeceği gibi, hiçbir futbolcu sahada kalamaz. Hakem Ali Aydın, son derece agresif, önyargılı bir tavır içerisinde maçı çığırından çıkardı. Nitekim dün akşam, televizyonlardaki spor programlarında tüm yorumcular, Gürçay'a sarı kart gösterilen pozisyonun Antalyaspor lehine penaltı olması gerektiği konusunda görüş birliğine vardılar. Böylesine kritik maçlarda, böylesine bariz hataların altında art niyet aramamak mümkün değildir.'' Bulat, bu akşam toplanacak Antalyaspor Yönetim Kurulu'nun, Ali Aydın'la ilgili ne işlem yapılacağına karar vereceğini belirterek, ''Bu hakemi maçlarımızda kesinlikle görmek istemiyoruz'' diye konuştu. 
     Murat Bulat, futbolcuların alacaklarının ne zaman ödeneceği konusundaki soruyu da ''Yönetim kurulu bu akşam, bu konuda da önemli kararlar verecek'' diye yanıtladı. 
     
     "Düşmeyeceğiz" 
     Antalyaspor Teknik Direktörü Giray Bulak da Diyarbakırspor maçının hakemi Ali Aydın'a sert tepki gösterdi. 
     Ali Aydın'ın, anlaşılmaz bir şekilde Antalyaspor aleyhine tavırlar sergilediğini öne süren Bulak, hakemin önyargılı tavrının, futbolcuların psikolojisini olumsuz etkilediğini söyledi. 
     Gürçay'ın pozisyonlarının sarı kartı gerektirecek pozisyonlar olmadığını da belirten Bulak, ''Bunları, aynı durumdaki başka sahalarda da çalsınlar da görelim'' diye konuştu. 
     Antalyaspor'un küme düşmeyeceğini de vurgulayan Bulak, ''Ne yaparlarsa yapsınlar, iki maçta 6 puan alıp kümede kalacağız'' dedi. 
     Hafta sonu Samsun'da Samsunspor'u yeneceklerini iddia eden Bulak, maçın hazırlıklarına yarın başlayacaklarını söyledi. 
     Bulak, futbolcuların, paralarını alamadıkları için performanslarını sahaya yansıtmadığı yolundaki iddiaların gerçekle ilgisi olmadığını da söyleyerek, ''Futbolcularım ellerinden geleni yapıyorlar ve yapacaklar. Kümede kalarak da başlattıkları onur mücadelesini kazanacaklar. Bunu, kendileri ve Antalya halkı için yapacaklar. Para için değil'' diye konuştu. 
     





</TEXT>
</DOC>
