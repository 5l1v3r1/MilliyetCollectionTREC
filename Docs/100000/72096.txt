<DOC>
<DOCNO> 72096 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/12/yasam/yas01.html </URL>
<DATE> 2002/03/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Zürih-İstanbul kuaför hattı 
</HEADLINE>
<TEXT>

İsviçre’de yaşayan Zehra Sönmez, iki ayda bir, iki bin kilometre katederek İstanbul’a geliyor. Ama ülkesini özlediğinden değil, saç bakımını yaptırmak için 
     SERHAT OĞUZ İstanbul 

     İsviçre’de yaşayan 21 yaşındaki yatırım uzmanı Zehra Sönmez, saç bakımı için iki ayda bir yaklaşık iki bin kilometre yol katederek Ulus’taki kuaförü Adnan Serter’e geliyor. "Saçlarımı başka kimseye teslim etmem" diyen Sönmez’in sınırlar ötesi kuaför yolculuğunun maliyeti 800 milyon lirayı aşıyor. 
     Sönmez, yaklaşık bir yıl önce bir kadın dergisinde Stüdyo Kuaför’ün sahibi Adnan Serter’in saç bakım yazısını okuyunca, İstanbul yollarına düşmüş. O günden bu yana, iki ayda bir Serter’in Ulus’taki salonuna gelen Sönmez, artık İsviçre’deki hiçbir kuaföre gitmiyor. 
     
     Maaşının 5’te biri... 
     İsviçre’nin önemli bankalarından Credit Suisse’de çalışan Sönmez, cuma günü geldiği İstanbul’dan pazar akşamları ayrılıyor. Beş bin frank yaklaşık 4 milyar lira maaş alan Sönmez’in, güzellik yolculuğunun bedeli, Hilton’da iki gece konaklama, uçak biletleri ve kuaför ücreti dahil olmak üzere, yaklaşık bin frank. Zehra Sönmez, "Saçlarım benim için çok önemli. Çektiğim eziyete ve verdiğim paraya değiyor" diye konuşuyor. 
     
     İşine geç kaldı 
     Zehra Hanım’ı, geçtiğimiz haftasonu yaptığı kuaför seferinin dönüşünde kötü bir sürpriz bekliyordu. Gidiş dönüş bilet aldığı Swissair, fazla sayıda yolcuya bilet sattığı için Sönmez, Atatürk Havalimanı’nda Zürih uçağına binemedi. Pazartesi günü işbaşı yapacağı için zor durumda kalan Sönmez, ertesi gün İsviçre’ye dönebildi. Bir gecede Swissotel’de kalarak, Boğaz keyfi yaşayan Sönmez, işe geç kaldığı için Swissair hakkında yasal yollara başvuracağını söyledi. 
     
Ünlülerin kuaförü      Zehra Sönmez’in ilginç bir bağlılık duyduğu Adnan Serter’in İstanbul ve Bursa’da 4 salonu ile pek çok ünlü müşterisi var. Hande Yener, Nükhet Duru, Metin Akpınar, Çiğdem Tunç, Yüksel Ak, Buket Dereoğlu ve İclal Aydın bu ünlülerden birkaçı... Suudi Arabistan Kralı Fahd’ın Mısır’da yaşayan baldızı Kraliçe Hind de, saçlarını Serter’e teslim edenler arasında... Serter, Kraliçe ve kızı için sık sık Mısır’a gidiyor 
     



 YAŞAM 
























</TEXT>
</DOC>
