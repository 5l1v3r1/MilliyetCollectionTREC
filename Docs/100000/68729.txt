<DOC>
<DOCNO> 68729 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/20/son/sontur27.html </URL>
<DATE> 2002/02/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Taliban saflarına katılan Türk Ankara'da yakalandı... 
</HEADLINE>
<TEXT>

     Afganistan'da Taliban güçlerine katılan, ABD uçaklarının bombardımanını Taliban'ın Bağram Kampı'nda yaşayan bir Türk, dün Ankara'da yakalandı. 
     Gaziantep doğumlu Aytaç Polat, dün akşam saatlerinde Esenboğa Havaalanı'nda gözaltına alındı. 
     Pakistan'dan gelen uçaktan indikten sonra gözaltına alınan Polat, daha sonra Ankara Emniyet Müdürlüğü Terörle Mücadele Şubesi'nde sorguya alındı. 
     İfadesinde Türkiye'de faaliyet gösteren Selefi örgütüne mensup olduğunu, kendisinin Gaziantep'te fırıncılık yaptığını söyleyen Polat, örgütün sorumlularından Mehmet Yılmaz'ın telkiniyle Afganistan'a gitmeye karar verdiğini bildirdi. 
     Aralarında Mehmet Yılmaz, Sadettin Özyağcı, Bülent Gül, Mehmet Polat, Coşkun Ayyıldız, Mustafa Kaya, Salih Kurt, Mehmet Korkmaz, Müslüm Yılmaz, Vedat Köseer, Naif Çelik, Erdal Küçük, Ahmet Kaya, Murat Özkılıç, Osman Torun, Bahattin Dertli ve Mahmut Kaplan'ın da yeraldığı 25 arkadaşıyla birlikte Gürbulak sınır kapısına gittiklerini, buradan İran'a girdiklerini belirten Aytaç Polat, Afganistan'a geçmek için girişimlerde bulunduklarını, ancak sonuç alamadıklarını anlattı. 
     İran-Afganistan sınırını kendi imkanlarıyla aşmak isterken İran polisinin kendilerini gözaltına aldığını, daha sonra serbest bıraktığını anlatan Polat, bu olayın ardından Naif Çelik, Sadettin Özyağcı, Vedat Köseer, Bahattin Dertli, Müslüm Yılmaz'ın Türkiye'ye döndüğünü ifade etti. 
     Kendilerinin 15 arkadaşıyla Afgan kıyafeti alarak, 800 dolar karşılığında bir İranlı kaçakçı aracılığıyla Afganistan'a geçtiklerini belirten Aytaç Polat, Taliban askerlerinin kendilerini mücahitlere ait bir misafirhaneye yerleştirdiğini bildirdi. Türk arkadaşlarıyla gruplara ayrıldığını ve bir askeri yetkilinin kendilerini Bağram Kampı'na götürdüğünü anlatan Polat, burada askeri eğitim aldığını kaydetti. 
     Amerikan uçaklarının bombardımana başlaması üzerine eğitim kampından dağlara kaçtıklarını, kendisine de bir Kaleşnikof marka uzun namlulu bir silah verildiğini vurgulayan Polat, Kuzey İttifakı'na bağlı kuvvetlerle yakın temasta bulunduklarını, bombardıman nedeniyle 2 ay dağlarda barındıklarını söyledi. Kuzey İttifakı'nın Afganistan'ı 
     ele geçirmesinin ardından 3'erli gruplar halinde Afganistan'dan Pakistan'a kaçtıklarını bildiren Polat, Pakistan'da ayrıldığı arkadaşlarından Mehmet Polat, Ahmet Kaya ve Coşkun Ayyıldız ile karşılaştığını da bildirdi. Pakistan'da Lahor, Karaçi ve adını hatırlamadığı şehirlerde dolaştırıldığını söyleyen Polat, adını bilmediği Taliban yetkilisine Türkiye'ye dönmek isteğini ilettiğini ve talebinin kabul edilmesi üzerine, uçak biletiyle birlikte kendisine 500 dolar para verildiğini kaydetti. Devlet Güvenlik Mahkemesi'ne çıkarılan Polat tutuklanarak cezaevine gönderildi. 
     






</TEXT>
</DOC>
