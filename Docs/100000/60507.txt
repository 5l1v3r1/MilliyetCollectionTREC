<DOC>
<DOCNO> 60507 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/04/spor/spo02.html </URL>
<DATE> 2002/01/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Deliller sabit 
</HEADLINE>
<TEXT>

Fener Yönetimi, Denizli’nin takımı iyi çalıştırmadığını bilim adamlarına ispat ettirdi, oyuncular yetersiz çıktı 
     CEMAL ERSEN 

     FENERBAHÇE Yönetimi’nin isteğiyle yapılan testler sonunda futbolcuların çok yetersiz kaldıkları ilk raporlarda tespit edildi. Ankara Üniversitesi Tıp Fakültesi Spor Hekimliği Bölümü’nden gelen uzman grubunun iki gün sonra vereceği rapordaki ilk bulgulara göre futbolcuların kondisyon, çabukluk, dayanıklılık, patlayıcı güç gibi testlerde performanslarının yüzde 60’ın altında olduğu belirlendi. 
     YETERSİZLİĞİN vücut kapasitesi, sıçrama, patlayıcı güç, sürat, dayanıklılık, psikoloji, kan testleri, beslenme, maç analizi gibi belirleyici testlerde ortaya çıktığı öğrenildi. Bunun nedenini, yeteri kadar ve düzenli çalışmamaya bağlayan ekibin raporu Antalya kampına yetiştirilecek. Başkan Aziz Yıldırım’ın da bu sonuçlara göre ayrıltılı bir açıklama yapacağı kaydedildi. 
     
     "Tam isabet" 
     FENERBAHÇE Başkanı Aziz Yıldırım, Lorant ile yeni bir dönem başladığını belirtip, "Fenerbahçe’nin neye ihtiyacı olduğuna karar verdik. Geçmiş dönemde takım iyi çalışmamıştı. Bu durumu çözecek isim olarak Lorant’ı gördük. Hislerim beni yanıltmaz. Lorant çok büyük başarılara imza atacak. Kariyeri değil, takımla birlikte neler yapacağı bizim için önemli" dedi. 
     
     Almanlar başarısız 
     FENERBAHÇE tarihindeki 61. teknik adamla sözleşme yaptı. Lorant, Sarı - Lacivertli ekibin başına geçen 4. Alman, 32. yabancı teknik adam olurken, Aziz Yıldırım’ın da birlikte çalışacağı yedinci hoca unvanını da kazandı. Bugüne kadar Alman hocalarla hiç şampiyon olamayan Fenerbahçe’de görev yapan altı Yugoslav teknik adamın ise beş birinciliği var. 
     
     Lazetic uçtu 
     FENERBAHÇE’NİN 12 günlük Antalya kampı bugün başlıyor. Samandıra’daki kar nedeniyle sabah çalışmasını Dereağzı’nda yapacak olan Sarı - Lacivertliler öğleden sonra Belek’e gidecekler. Yeni teknik direktör Lorant da en geç cumartesi günü kampa katılacak. Dünkü testlerde 30 metreyi 3.98’de koşan Lazetic övgü alırken, Johnson 5.16 ile sonuncu oldu. 
     



 SPOR 























</TEXT>
</DOC>
