<DOC>
<DOCNO> 64840 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/29/son/sontur02.html </URL>
<DATE> 2002/01/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Tayyip Erdoğan "Kürtçe eğitim ve yayına müsaade edebiliyoruz" 
</HEADLINE>
<TEXT>

     ABD'de bulunan Adalet ve Kalkınma Partisi Genel Başkanı Recep Tayyip Erdoğan, resmi dilin Türkçe olarak kalması ve üniter yapıya zarar verilmemesi kaydıyla partisinin, Kürtçe eğitim ve yayına müsaade edebileceğini söyledi. 
     New York'ta yapılacak ''Dünya Ekonomik Forumu'' zirvesine katılmak üzere ABD'ye bugün gelen Erdoğan, Washington'da Stratejik Etüdler Merkezi CSIS adlı düşünce kuruluşunda bir konuşma yaptı. 
     Erdoğan, katılımcılardan birinin, Türkiye'de Kürtçe eğitim ve yayına izin verilmesine ilişkin sorusu üzerine şu karşılğı verdi 
     ''Türkiye'de halkın arasında Türk, Kürt, Laz ayrımı söz konusu değildir. Biz, hangi etnik gruptan olursa olsun, kendi kültürünü korumasından yanayız. Türkiye'nin resmi dilinin Türkçe olması ve üniter yapıya zarar vermemek kaydıyla buna müsaade edebiliyoruz.'' Erdoğan, Sivas'ta radikal İslamcılar'ın bir oteli yakarak 37 kişinin ölümüne yol açtığı olaylara ilişkin bir soru üzerine ise, ''O olayı, sebep-netice ilişkisi ile tasvip etmek mümkün değildir. 
     İstanbul Belediye Başkanı olarak da o olay gerçekleştiği anda kınayanlardan biriyiz. Bunun bedelini bir partiye kesmek yanlış olur'' ifadelerini kullandı. 
     
     IMF ve ekonomik durum 
     Tayyip Erdoğan, Türkiye'nin, son 50 yılın en büyük ekonomik krizini yaşadığını söyledi ve iyileşme sinyallerine rağmen, IMF'ye aşırı bağlılığın, ekonomiyi zayıf durumda tuttuğunu savundu. 
     Ekonomik reformların başarısı için hükümetin halk desteği alması gerektiğini belirten Erdoğan, bugün seçim olsa, koalisyondaki üç partinin de yüzde 10 barajını aşamayacağını ileri sürdü. 
     Erdoğan, IMF'ye ilişkin bir soruya karşılık olarak, ''IMF'nin zaten kurucu ortağıyız. Program, bizim için yeni bir program değil. 
     Sıkıntımız, bu yaptırımların özellikle milli duyguları tahrip edici nitelikte olmasıdır'' diye konuştu. 
     AB üyeliğine ilişkin bir soru üzerine Erdoğan, AKP'nin, AB'ye girmekte kararlı olduğunu ancak AB'nin de, Türkiye'yi üyeliğe almakta kararlı olmasını beklediğini söyledi. 
     Türkiye'nin AB sürecinin 43 yılı aştığını, ancak 4-5 yıl önce başvuran ülkelerin üyelik sürecinin hızla ilerlediğini söyleyen Erdoğan, ''AB'nin niyeti, şu noktada bakışımızı şüpheli hale sokmaktadır'' dedi. 
     
     Terör ve 11 Eylül 
     Erdoğan, ABD'de meydana gelen 11 Eylül olaylarını AKP'nin şiddetle kınadığını, lanetlediğini belirterek, hiçbir nedenin, bu eylemi haklı gösteremeyeceğini söyledi. 
     11 Eylül'ün, terörle uluslararası mücadele başlatılmasında dönüm 
     noktası olduğunu belirten Erdoğan, ''Partimiz, askeri önlemlerin yeterli olmayacağını düşünüyor. Askeri önlemlerin yanısıra, İslam ile batı arasında anlayış kurulması lazım. Türkiye gibi bir ülke ve bizimki gibi bir siyasi parti, bu anlayışa katkıda bulunabilir'' dedi. Erdoğan, ''eksiklikler olsa da'' Türkiye'de demokrasinin işlemekte olduğunu, laikliğin Türkiye'de anayasal düzen olduğunu ve bu özellikleriyle Türkiye'nin örnek alınabileceğini kaydetti. Tayyip Erdoğan, ABD'yi, ''Türkiye'nin doğal ortağı'' olarak gördüğünü de vurguladı. Erdoğan, Türkiye'nin de terörden çok çektiğini, 40 bin kişinin ölümünün yanısıra, 120 milyar dolar finansal kaybın bulunduğunu da söyledi. Erdoğan, terörizme karşı uluslararası koalisyona destek verdiklerini de kaydetti. Bir gazetecinin, terörist Usame bin Ladin'in cezalandırılmasına ilişkin düşüncesini sorması üzerine Erdoğan, ''Bin Ladin, Taliban, Molla Muhammed Ömer ve El Kaide ile ilgili uluslararası mahkeme ne karar verirse, bu hak olandır, gerçek olandır demiştik'' yanıtını verdi. Katılımcılardan birinin, İslam ülkelerinin demokrasiyi benimsemesi halinde bin Ladin gibilerinin yönetici seçilebileceği yönündeki bir soru üzerine Erdoğan, demokrasiyi diktatör yapıya çekmek isteyenlerin, bir seçimle işbaşına gelebileceğini ancak daha fazla yönetimde kalamayacağını söyledi. Bir gazetecinin, ''Hamas sizce terörist bir örgüt müdür '' sorusuna ise Erdoğan, ''Bu konu benim bilgi alanıma girmiyor. Eğer terörizme bulaşmışsa teröristtir'' dedi. CSIS'teki programının ardından Recep Tayyip Erdoğan, Amerikan yönetimi yetkilileriyle bir görüşmede bulunmayacağını söyledi. Erdoğan, ''Biz buraya New York'ta yapılacak Dünya Ekonomik Forumu toplantılarına katılmak üzere geldik. Toplantı Davos'ta olsaydı, Davos'a gidecektik. Bu arada da bazı sivil toplum kuruluşlarıyla temaslarımız oluyor'' yanıtını verdi. 
     






</TEXT>
</DOC>
