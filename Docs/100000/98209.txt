<DOC>
<DOCNO> 98209 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/26/son/sonspo16.html </URL>
<DATE> 2002/07/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Bilgili ısrarlı "Türkiye'nin en iyi transferlerini biz yaptık" 
</HEADLINE>
<TEXT>

     Beşiktaş Kulübü Başkanı Serdar Bilgili, sezon öncesinde en iyi transferleri Beşiktaş'ın yaptığını iddia etti. 
     Beşiktaş için ikinciliğin başarısızlık olduğunu kaydeden Bilgili, ''Biz sadece 100. yılda değil, her sezon şampiyon olmak isteriz. Ancak 100. yılda şampiyonluğun ayrı bir manası var. Bu sezon Türkiye'deki en iyi transferleri Beşiktaş yapmıştır. 10'a yakın futbolcu transfer ettik'' diye konuştu. 
     Başkan Bilgili, BJK Nevzat Demir Tesisleri'nin açılışı için de, çok gururlu bir gün yaşadığını ifade ederek, Türk futbol tarihinin en güzel tesisinin açılışını yaptıklarını vurguladı. 
     
     GÜRELİ ''ORTA SAHAYA OYUNCU ALACAĞIZ'' 
     Beşiktaş Kulübü İkinci Başkanı Hüsnü Güreli, orta sahaya kesinlikle iyi bir transfer yapacaklarını söyledi. 
     Avrupa'da bütün kulüplerin kadrolarını küçülttüklerini kaydeden Güreli, ''1-2 hafta daha sabredelirse, çok iyi bir oyuncu alacağız. Şu anda isim belli değil. 7-8 alternatifimiz var. Teknik direktörümüzle birlikte bunları değerlendiriyoruz'' diye konuştu. 
     Güreli, Pascal Nouma için de bu futbolcuyu istediklerini kaydederek, ''Ancak Beşiktaş'ın huzuru da önemli. Kimse Beşiktaş'tan büyük değildir. Dünyada bir tane Beşiktaş var. Ancak birçok yıldız futbolcu var. Kendisi bize uyumlu olacağına dair söz verdi'' açıklamasını yaptı. 
     
     YENİ BJK İNÖNÜ STADI'NIN TEMELİ 2003'TE ATILIYOR 
     Beşiktaş Kulübü Yönetim Kurulu Üyesi Levent Erdoğan, yeni yapılacak BJK İnönü Stadı'nın temelinin 2003 yılında atılacağını açıkladı. 
     BJK İnönü Stadı için 3-4 tane projenin hazırlandığını kaydeden Erdoğan, ''Yeni stadımız 39-40 bin kişilik olacak. Yapılacak stadımız için ilk ödemeler gerçekleştirildi. 29 Temmuz Pazartesi günü bu konu yönetim kurulunda görüşülecek ve stadın temeli 19 Mayıs 2003 tarihinde atılacak'' diye konuştu. 
     Beşiktaş Kulübü yöneticisi İbrahim Altınsay ise Pascal Nouma'nın sadece 1 yıllığına Fransa'ya gidip geldiğini düşündüğünü belirterek, ''Onun ayrıldığını düşünmüyordum. Her çiçek kendi toprağını arar. Pascal Nouma'nın da yeşermesi ve yıldız olması için gerekli toprak Beşiktaş'ta var'' dedi. 
     





</TEXT>
</DOC>
