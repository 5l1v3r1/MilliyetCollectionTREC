<DOC>
<DOCNO> 68726 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/20/son/sontur24.html </URL>
<DATE> 2002/02/20/ </DATE>
<TIME>  </TIME>
<AUTHOR>  </AUTHOR>
<HEADLINE>
İstanbul Emniyet Müdürü "Maaşım az diye rüşvet alamazsınız" 
</HEADLINE>
<TEXT>

     İstanbul Emniyet Müdürü Hasan Özdemir, hiç kimsenin, Devletin verdiği maaş az diye, rüşvet almaya, hırsızlık yapmaya hakkı olmadığını söyledi. 
     Küçükçekmece Kaymakamlığı Toplantı Salonu'nda düzenlenen ''Huzur Toplantısı''nda konuşan Özdemir, İstanbul nüfusunun 2000 yılı nüfus sayımı sonuçlarına göre 10 milyon civarında olduğunu, ancak bunun günlük hareketinin 13 milyonun üzerine çıktığını bildirdi. 
     Dünyanın sayılı megakentlerinden biri olan İstanbul'da asayişi sağlamanın kolay olmadığını ifade eden Özdemir, ''İstanbul Emniyet Müdürlüğü personeli, cansiperane çalışarak bu şehirde asayişi en iyi şekilde sağlıyor'' diye konuştu. 
     İstanbul'un, diğer dünya kentleriyle karşılaştırıldığında, suç işleme oranı açısından alt seviyelerde kaldığını belirten Hasan Özdemir, İstanbul'da her 110 kişiden 1'i suç işlerken, bu oranın, Sofya'da 56 kişide 1, Atina'da 29 kişide 1, Madrid'de 13 kişide 1 ve Berlin'de 6 kişide 1 olduğunu bildirdi. 
     Güvenlik hizmetini sağlarken polis-halk ilişkilerine önem verdiklerini dile getiren Özdemir, vatandaşın vergileriyle üretilen kamu hizmetlerinin, vatandaşın ayağına götürülmesi ve bu hizmeti götürürken kalitenin ön planda tutulması gerektiğini vurguladı. 
     Kamu kuruluşlarındaki rüşvet ve irtikap suçlarına ilişkin bir araştırmada ''emniyet teşkilatı çalışanlarının bu tür suçlarda önde geldiği'' iddiasının yer aldığını hatırlatan Özdemir, şöyle konuştu 
     ''Maaşı çok veya az olsun, rüşvete, irtikaba kimsenin hakkı yok. 
     Hiç kimsenin, Devletin verdiği maaş az diye, rüşvet almaya, hırsızlık yapmaya hakkı yok. Kimseyi bu meslekte silah zoruyla tutmuyoruz. Bu tür suçlara bulaşanlar hakkında da gerekli yasal işlemleri yapıyoruz. İstemeyen de çeker gider. Devlet bugün bize bu maaşı uygun görmüş, yarın daha fazla verir veya vermez. Bu bizim hizmetimizi etkilemez.'' 
     






</TEXT>
</DOC>
