<DOC>
<DOCNO> 94882 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/10/son/soneko05.html </URL>
<DATE> 2002/07/10/ </DATE>
<TIME>  </TIME>
<AUTHOR>  </AUTHOR>
<HEADLINE>
KİT'lerde geçici kadro uygulamasına son... 
</HEADLINE>
<TEXT>

     KİT ve bağlı ortaklıklarda geçici kadro uygulamasına son veriliyor. 
     KİT ve bağlı ortaklıklarının, 2002 yılına ait Genel Yatırım ve Finansman Programında değişiklik yapılmasına ilişkin Bakanlar Kurulu Kararı, Resmi Gazete'nin bugünkü sayısında yayımlanarak yürürlüğe girdi. 
     Buna göre kurum dışında görevlendirilen personel, ücretlerini fiilen çalıştıkları kurumlardan alanlar hariç olmak üzere, 30 Ağustos 2002 tarihine kadar geri çağrılarak, kurum içinde değerlendirilecek. 
     Veya 3 yıldan fazla bu şekilde görev yapan personelden memur statüsünde olanların, fiilen çalıştıkları kuruluşlardaki durumlarına uygun boş memur kadrolarına, 30 Eylül'e kadar, fiilen çalıştıkları kurumlarca ataması yapılacak. 
     Bu tarihe kadar kuruma dönmemiş olan işçiler ise ihtiyaç fazlası personel olarak değerlendirilecek. 
     Sivil havacılık sektöründe faaliyet gösteren teşebbüs ve bağlı ortaklıklarda, uçucu personel ve hava kontrolörü olarak emekli personel çalıştırılabilecek. 
     
     DAİMİ İŞÇİ KADROSUNA GEÇİŞ 
     Ayrıca Teşebbüs ve bağlı ortaklıklarda, 3 Mayıs 2002 tarihi itibariyle istihdam edilmekte olan mevsimlik çalışanlar dışındaki geçici işçilerden daimi işçilere, aynı süre ve koşullarda çalışan yılda kesintisiz 12 ay çalışanlar ve işin gerektirdiği nitelikleri taşıyanlar, ilgili kuruluş ve bağlı ortaklıklarınca 31 Mayıs 2002 tarihine kadar yapılan tespit ve teklifler çerçevesinde, kamu toplu iş sözleşmelerinde eşgüdümle görevli komisyonun görüşü alınarak, daimi işçi kadrosuna geçirilecekler. 
     Geçici işçilerin daimi işçi kadrolarına intibakı yapılırken, 3 Mayıs 2002 tarihinde almakta oldukları ücret ve mali haklar aşılmayacak ve yeni mali imkanlar sağlanmayacak. 
     
     İHTİYACI FAZLASI İŞÇİLER 
     Öte yandan, toplu iş sözleşmelerinde eşgüdümle görevli devlet bakanının koordinasyonunda görevlendirilecek komisyon tarafından, ''etkinlik, verimlilik, karlılık'' dikkate alınarak yapılacak müşterek çalışma çerçevesinde, kurum ve kuruluşlardaki emeklilik hakkını kazanmamış olanlardan, ihtiyaç fazlası olduğu tespit edilen işçiler, gerekli yasal düzenlemeler yapıldıktan sonra, ihtiyacı olan kurum ve kuruluşların işçi ve memur kadrolarına atanacaklar. 
     Teşebbüs ve bağlı ortaklıkların, daha önceden Hazine Müsteşarlığı'nın uygun görüşünü alarak ihale yoluyla yaptırdıkları hizmetler için, imzalamış oldukları sözleşmelerin mahkeme kararı ve benzeri yasal nedenlerle iptal edilmesi durumunda söz konusu hizmetler, kuruluşun mevcut personeli tarafından yürütülecek. 
     Ancak, mevcut personelin yetersiz kaldığının tespit edilmesi halinde, kuruluş ek personel talabini bir defaya mahsus olmak üzere Hazine Müsteşarlığı'na bildirecek. Bu talepler, Hazine'nin uygun görüşü ützerine Devlet Personel Başkanlığı'nca sonuçlandırılacak. 
     





</TEXT>
</DOC>
