<DOC>
<DOCNO> 66123 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/06/guncel/gun06.html </URL>
<DATE> 2002/02/06/ </DATE>
<TIME>  </TIME>
<AUTHOR>  </AUTHOR>
<HEADLINE>
MHP’li Koray Aydın itiraf etti 
</HEADLINE>
<TEXT>
Hem bakanlık hem müteahhitlik 
Soruşturma Komisyonu’nda 4.5 saat ifade veren Aydın, Bayındırlık Bakanlığı sırasında da firmasının iş yaptığını ve deprem bölgesindeki 6 şirkete malzeme sattığını belirtti 
     SALİHA ÇOLAK Ankara 

     MHP Grup Başkanvekili Koray Aydın, Soruşturma Komisyonu’nda bakanlığı sırasında firmasının iş yapmaya devam ettiğini ve "Deprem bölgesine iş yapan 6 firmaya malzeme sattığını" açıkladı. 
     Yüce Divan’da yargılanması istemiyle kurulan Meclis Soruşturma Komisyonu’nda 4.5 saat ifade veren eski Bayındırlık Bakanı Aydın, kendi döneminde ihalelerin tümünün davet usülüyle yapılması, ek sözleşme yapılabilmesine olanak sağlayan yönetmelik değişikliği ve daha önce yüzde 50 civarında olan kırımların yüzde 20 civarında kalmasına ilişkin soruları yanıtladı. Kendi firmasına iş verdiğine ilişkin iddiaların anımsatılması üzerine Aydın, 1983’ten beri müteahhitlik yaptığını vurgulayarak, devlet ile doğrudan iş yapmadığını, yap-sat işleri yaptığını, Yıldız’da inşaatlarının olduğunu savundu. 
     Firmasının deprem bölgesinde iş yapan 6 firmaya satışı olduğunu ve işlerine devam ettiğini bildiren Aydın, bu firmaların 3’ünün eski müşterisi 3’ünün de partili olduğunu bildirirken, şirketinin bir şubesini sonradan ikinci şirket olarak faaliyete geçirdiğini bildirdi. İktidarın 8’e 7 ağırlıkta olduğu komisyonda Aydın’ın perşembe yapılacak karar oylamasında aklanması ve raporun pazartesi günü Meclis’e sunulması bekleniyor. 
     



 GÜNCEL 


















</TEXT>
</DOC>
