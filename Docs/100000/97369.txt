<DOC>
<DOCNO> 97369 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/22/son/sontur28.html </URL>
<DATE> 2002/07/22/ </DATE>
<TIME>  </TIME>
<AUTHOR>  </AUTHOR>
<HEADLINE>
"Sayın" dosyasına, DGM'den görevsizlik kararı çıktı... 
</HEADLINE>
<TEXT>

     İstanbul DGM Cumhuriyet Başsavcılığı, ''Ekonomi Politikaları Zirvesi''nde terör örgütü elebaşı Abdullah Öcalan'dan ''sayın'' diye bahseden ekonomist Atilla Yeşilada hakkındaki soruşturma dosyasını, ''görevsizlik kararı'' ile Şile Cumhuriyet Başsavcılığı'na geri gönderdi. 
     Atilla Yeşilada hakkındaki soruşturmayı yürüten Şile Cumhuriyet Başsavcılığı'nın, suçun 3713 sayılı Terörle Mücadele Kanunu'nda düzenlenen ve yargılama görevi DGM'lerde bulunan ''Bölücülük propagandası yapmak'' kapsamına girdiği gerekçesiyle 9 Temmuz 2001 tarihinde ''görevsizlik kararı'' vererek gönderdiği dosya, İstanbul DGM Cumhuriyet Başsavcılığı'nca incelendi. 
     İnceleme sonucu, işlenen suçun 3713 sayılı Kanun değil, Türk Ceza Kanunu'nun 312. maddesinin 1. fıkrasında düzenlenen ''Kanunun cürüm saydığı bir fiili açıkça övmek'' kapsamına girdiği kanaatine varan DGM Cumhuriyet Başsavcılığı, bu nedenle ''görevsizlik kararı'' vererek, dosyayı görevli Şile Cumhuriyet Başsavcılığı'na iade etti. 
     
     SERBEST BIRAKILMIŞTI 
     Şile Cumhuriyet Başsavcılığı, Ekonomistler Platformu tarafından Şile'deki Doğa Club'da gerçekleştirilen ''Ekonomi Politikaları Zirvesi''nin 8 Haziran'daki oturumunda yaptığı konuşmada terör örgütünün elebaşından ''sayın'' diye bahsettiği, bu hitabında ısrarlı davrandığı, Devlet Bakanı Tunca Toskay ve diğer katılımcılarla bu konuda tartıştığı gerekçesiyle ekonomist Atilla Yeşilada hakkında önce inceleme, ardından da soruşturma başlatmıştı. 
     Soruşturma kapsamında jandarmanın gözaltına aldığı Yeşilada, sevk edildiği Şile Cumhuriyet Savcılığı'ndaki sorgusunun ardından gönderildiği mahkemece tutuksuz yargılanmak üzere serbest bırakılmıştı. 
     





</TEXT>
</DOC>
