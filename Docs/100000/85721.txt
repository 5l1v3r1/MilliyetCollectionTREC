<DOC>
<DOCNO> 85721 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/23/son/sonspo03.html </URL>
<DATE> 2002/05/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Dünya Kupası'nda "GOL" karnesi... 
</HEADLINE>
<TEXT>

     Dünya Kupası finallerinde bugüne dek yapılan 580 maçta toplam 1755 gol atılırken, Almanların efsanevi futbolcusu Gerd Müller, finallerin en golcü futbolcusu olma unvanını 28 yıldır kimseye bırakmadı. 
     Dünya Kupası'nda 1970 ve 1974'te olmak üzere 2 kez Almanya formasıyla katılan Müller, ilkinde 10, ikincisinde ise 4 gol atarak, toplam 14 gole ulaştı ve finaller tarihinin en golcü futbolcusu oldu. 
     Gerd Müller'i, 13 golle Fransız Juzte Fontaine izlerken, Brezilya ve dünya futbolunun en büyük ismi olarak kabul edilen Pele ise 12 golle 3. sırada yer aldı. 
     
     FONTAINE'DEN BİR KUPADA 13 GOL 
     Bir kupada en çok gol atan oyuncu ise 13 golle Fransız Juste Fontaine oldu. 
     Fontaine, 1958'de İsveç'te organize edilen Dünya Kupası'nda 13 gol birden atarak, hem gol kralı olmuş, hem de erişilmesi zor bir rekora imza atmıştı. 
     Bugüne dek finallerde 10 gol ve üstüne çıkan 3 futbolcu bulunuyor. Fontaine'in yanı sıra, Macar Sandor Kocsis 1954'de 11, Alman Gerd Müller de 1970'de 10 gol atmayı başardı. 
     
     SALENKO'DAN BİR MAÇTA 5 GOL 
     Bir maçta en çok gol atan futbolcu ise, bir zamanlar İstanbulspor'un da formasını giyen Rus Oleg Salenko. 
     Salenko, 1994'de ABD'de gerçekleştirilen şampiyonada, Kamerun maçında 5 gol birden atarak, büyük bir rekora imza attı. 
     Finallerde Salenko'nun ardından bir maçta 4'er gol atan 9 futbolcu şöyle 
     Emilio Butragueno İspanya 1986'da Danimarka'ya. 
     Eusebio Portekiz 1966'da Kuzey Kore'ye. 
     Juste Fontaine Fransa 1958'de F.Almanya'ya. 
     Sandor Kocsis Macaristan 1954'te F.Almanya'ya. 
     Ademir Brezilya 1950'de İsveç'e. 
     Juan Schiaffino Uruguay 1950'de Bolivya'ya. 
     Leonidas Brezilya 1938'de Polonya'ya. 
     Ernst Willimowski Polonya 1938'de Brezilya'ya. 
     Gustav Wetterstörm İsveç 1938'de Küba'ya. 
     
     PELE VE SEELER EFSANESİ 
     Brezilyalı Pele ile Alman Uwe Seeler, forma giydikleri 4 Dünya Kupası'nda da gol atmayı başararak tarihe geçtiler. 
     Pele, 1958, 1962, 1966 ve 1970'de, Seeler ise 1958, 1962, 1966 ve 1970'de katıldığı dünya kupalarında takımlarına gol kazandırdı. 
     
     1. GOLDEN 1755. GOLE 
     Dünya kupası finallerinin ilk golünü de, son golünü de bir Fransız oyuncu kaydetti. Finallerin ilk golünü 13 Temmuz 1930'da Uruguay'ın başkenti Montevideo'da yapılan maçta Fransız Lucien Lorant Meksika'ya attı. Son gol ise Fransa-98'deki final maçında yine Fransız Emmanuel Petit'den geldi. Petit, finallerin son ve 1755. golünü Brezilya'ya atarak, takımının kupayı kazanmasını perçinleştiren gole de imza atmış oldu. 
     Bu arada finallerin 500. golü 1958'de İskoç Bobby Collins'den, 1000. gol 1978'de Hollandalı Rob Rensenbrink'den, 1500. golü ise 1994'de Arjantinli Claudio Caniggia'dan geldi. 
     
     EN ÇABUK VE EN GEÇ GOLLER 
     Finallerin en çabuk golünü Şili'de 1962'de yapılan Dünya Kupası'nda, Çekoslovak Vaclav Masek, henüz 16. saniyede Meksika'ya attı. 
     En geç gol ise 1990 İtalya'da, uzatmaya giden maçta İngiliz David Platt'dan geldi. Platt, Belçika maçının 119. dakikasında gol kaydederek, finallerin en geç atılan golüne imza attı. 
     
     EN YAŞLI VE EN GENÇ GOLCÜLER 
     Dünya Kupası finallerinde gol atan en yaşlı futbolcu Kamerunlu Roger Milla, en genci ise Brezilyalı Pele oldu. 
     Milla, 1994'de ABD'de Rusya ile yapılan maçta golü attığında 42 yaşındaydı. 
     Finallerin en genç golcüsü Pele ise 1958'de henüz 17 yaşından 239 gün almışken, Galler'e gol atmayı başarmıştı. 
     
     İLK HAT-TRICK YAPAN FUTBOLCU 
     Finallerde ilk kez hat-trick yapan futbolcu ABD'li Bert Patenaude oldu. 
     Patenaude, 1930 Uruguay'da, Paraguay ile yapılan ilk tur maçında 3 gol birden atarak tarihe geçti. 
     
     PROSINECKI, 2 ÜLKE ADINA DA GOL ATTI 
     Robert Prosinecki, Dünya Kupası finallerinde 2 ülke adına da gol atmayı başaran tek futbolcu. 
     Prosinecki, 1990'da Yugoslavya formasıyla Birleşik Arap Emirlikleri'ne, 1998'de de Jamaika'ya gol attı. 
     
     KENDİ KALESİNE İLK GOL ATAN 
     Dünya Kupası finallerinde kendi kalesine ilk gol atan futbolcu ünvanı İsviçreli Ernst Lötscher'e ait. 
     Lötscher, 1938'de Almanya karşısında kendi kalesine gol atarak, bir ilke imza atmış oldu. 
     





</TEXT>
</DOC>
