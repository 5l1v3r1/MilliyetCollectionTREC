<DOC>
<DOCNO> 71687 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/09/son/sontur04.html </URL>
<DATE> 2002/03/09/ </DATE>
<TIME>  </TIME>
<AUTHOR>  </AUTHOR>
<HEADLINE>
At sırtında cep telefonu şebekesi arıyorlar 
</HEADLINE>
<TEXT>

     Erzurum'da henüz telefon olanağına kavuşamayan İncesu Köyü'ne bağlı İncesu Komu sakinleri, kablolu telefondan önce cep telefonlarıyla tanıştı. 
     Haberleşmelerini cep telefonlarıyla yapan kom sakinlerinin tek sorunları, yüksek tepelere çıkıp şebeke aramak... 
     Palandöken Dağı'nın arka kısmında bulunan ve ulaşım imkanından yoksun olan 80 nüfuslu İncesu Komu'ndaki vatandaşlar, haberleşme ihtiyaçlarını ilginç bir şekilde karşılıyorlar. 
     Yüksek kesimde olduğu ve ulaşım imkanı bulunmadığı için henüz telefonun çekilmediği kom sakinleri, kablolu telefondan önce, teknolojinin en son ürünü cep telefonlarıyla tanıştılar. 
     Kış mevsiminde şehir ve ilçe merkezleri ile irtibatları aylarca kesilen İncesulular, acil ihtiyaçlarını giderebilmek üzere şehir merkezine gelebilmek için belirli günlerde Köy Hizmetleri'ne ait kar üstü araçlarından yararlanabiliyorlar. 
     Ulaşımın olmaması nedeniyle faturalı hatlardan yararlanamayan kom sakinleri, bu sorunlarını da kontörlü telefon kullanarak çözüyorlar. 
     Kom sakinlerinin, şehir merkezine gitme şansına erişen kişilere verdikleri siparişlerin başında ise telefonları için kontör geliyor. 
     
     At sırtında şebeke avı 
     İncesulular'ın cep telefonuyla haberleşme konusundaki en büyük sıkıntıları ise kapsama alanına dahil olabilmek için yüksek tepelere çıkmak zorunda kalmaları. 
     Özellikle yakınlarından haber almaya daha fazla meraklı olan kom kadınları, at sırtında tepeler aşarak adeta şebeke avına çıkıyorlar. 
     Ellerinde cep telefonu, at üzerinde belirli tepelere çıkan İncesulu kadınlar, kapsama alanına girdikleri anda, bulundukları yerde oturarak istedikleri kadar konuşabiliyorlar. 
     İncesulular, tepedeki konuşmalarının ardından, koma inerek komşularına, uzaklardan aldıkları haberleri iletiyorlar. 
     
     Ya kontürsüz kalırsak 
     Kom sakinlerinin en büyük korkusu ise kontörlerinin bitmesi... 
     Şehir merkezine belirli zamanlarda inebildikleri için istedikleri zaman yeni kontör alma imkanı bulunmayan kom sakinleri, kontör kullanma konusunda oldukça dikkatliler. 
     İncesulular, kontörlerini özellikle acil durumlar için saklıyor. 
     Komlarında meydana gelebilecek acil bir olayda, yine tepelere çıkıp, Köy Hizmetleri'ne ulaşan kom sakinleri, yeni kontör alıncaya kadar cep telefonlarındaki son kontörleri saklıyorlar. 
     En büyük korkuları kontörsüz kalmak olan İncesulular, bu durumda dünya ile ilişkilerinin tamamen kesilmesinden endişe ediyorlar. 
     






</TEXT>
</DOC>
