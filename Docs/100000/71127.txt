<DOC>
<DOCNO> 71127 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/06/son/soneko12.html </URL>
<DATE> 2002/03/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Tarım Bakanlığı'ndan "enerji içecekleri"ne sıkı markaj... 
</HEADLINE>
<TEXT>

     Enerji içeceklerinin, tekniğine uygun ve hijyenik şekilde üretim, hazırlama, işleme, muhafaza, depolama, taşıma ve pazarlanmasına ilişkin esaslar belirlendi. 
     Enerji içeceklerinin etiketlerine, ''alkol ile karıştırılarak içilmemesi, 18 yaşından küçük, yaşlı ve diyabetikler, gebe ve emziren kadınlara tavsiye edilmediği'' yönünde uyarı yazısı yazılacak. 
     Tarım ve Köyişleri Bakanlığı ile Sağlık Bakanlığı tarafından ortak hazırlanan Türk Gıda Kodeksi Enerji İçecekleri Tebliği, Resmi Gazete'nin bugünkü sayısında yayımlanarak yürürlüğe girdi. Tebliğ, sıvı ve toz formdaki enerji içeceklerini kapsıyor, sporcu içeceklerini kapsamıyor. 
     Türk Gıda Kodeksi Yönetmeliği'ne uygun olarak hazırlanan enerji içecekleri tebliğine göre, ''bileşimindeki yararlanılabilir karbonhidrat içeriği nedeniyle insan vücuduna enerji sağlayan ve ürün özelliklerinde limitleri belirlenen fonksiyonel maddeleri, vitamin ve mineralleri de içerebilen içecekler'' enerji içeceği olarak tanımlandı. 
     Tebliğe göre, bu içeceklerde karbonhidratlardan sağlanan enerji değeri, 100 mililitrede 45 kcal'den az olmayacak. Bu içecekler, özel beslenme amaçlı gıdalar kapsamında değerlendirilemeyecek. Enerji içeceklerinde kafein miktarı litrede 150 miligramdan, alkol miktarı hacmen yüzde 0.05'den fazla olamayacak. Ürünlerin bileşimindeki azami inositol, glukoronolakton, taurin miktarlarının da belirlendiği tebliğe göre, bu ürünler doping maddesi içermeyecek. 
     
     "...Tüketilmesi tavsiye edilmez uyarısı" 
     Enerji içeceklerinin ambalajlama, etiketleme ve işaretlenmesinde Türk Gıda Kodeksi'nin etiketleme bölümüne ilave olarak, etiketlerde besin öğesi tablosu ve kafein miktarı litrede miligram olarak yer alacak. Etiketlerde ayrıca, uyarı başlığı adı altında tüketici tarafından kolaylıkla görülebilecek şekilde şu ifade yer alacak 
     ''Alkol ile karıştırılarak veya beraber tüketilmemelidir. 
     Çocuklar, 18 yaş altı kişiler, yaşlılar, diabetikler, yüksek tansiyonu olanlar, gebe ve emzikli kadınlar, metabolik hastalığı olanlar, böbrek yetmezliği olanlar ile kafeine hassas kişiler için tavsiye edilmez. 
     Sporcu içeceği değildir, yoğun fiziksel aktivite sırasında veya sonrasında tüketilmemelidir. Günlük 500 ml'den fazla tüketilmesi tavsiye edilmez.'' Tebliğde, bilimsel gelişmeler ışığında, bu uyarıların kapsamının genişletilebileceği de kaydedildi. 
     Bugünden yürürlüğe giren tebliğ uyarınca, söz konusu ürünleri üreten ve satan işyerleri, tescil ve izin, ithalat işlemleri, kontrol ve denetim sırasında tebliğ hükümlerine uymak zorunda bulunuyor. 
     Uymayanlar hakkında ilgili yasal düzenleme uyarınca işlem yapılacak. 
     Tebliği Tarım ve Köyişleri ile Sağlık bakanlıkları birlikte yürütecek. 
     
     Red Bull Genel Müdürü'nden tepki... 
     İçeriğindeki kafein miktarı nedeniyle ithalatına izin verilmeyen enerji içeceği Red Bull'un Türkiye Genel Müdürü Aykut Ferah, bakanlık tarafından çıkarılan kodeksin Dünya Gıda Kodeksi ve AB gümrük anlaşmalarına aykırı oyduğunu öne sürerek, bu konuda hukuki girişimde bulunacakları, Koruma ve Kontrol Genel Müdürü hakkında suç duyurusu yaptıklarını söyledi. 
     Ferah, kolalı içeceklerde de litrede 150 miligram kafein bulunduğunu belirterek, bu durumda bu içeceklerin etiketlerine de uyarı yazısı yazılmasının zorunlu olduğunu iddia ederek, ''Bakanlık, sadece bizim değil, tüm kolalı içecek firmalarının da ayağına bastı. Bakalım şimdi ne olacak'' dedi. 
     Enerji içeceklerinde alkol bulunmadığını, aksi halde bu içeceklerin alkol kanununa tabi olacağını anlatan Ferah, tebliğde alkol oranına da yer verilmesini bir hata olarak nitelendirdi. 
     Tebliği, ''Red Bull'' tebliği olarak nitelendiren Aykut Ferah, içerikteki diğer bileşimlerin oranlarını da düşürüldüğünü belirtti. 
     Red Bull'a Türkiye'den 31 milyon dolar ihracat yaptıklarını, bunun karşılığında 5 milyon dolarlık ithalat, 5 milyon dolarlık da yatırım gerçekleştirdiklerini anlatan Ferah, Hıfzısıhha Enstitüsü'nden de bu içeceğin Dünya Gıda Kodeksi'ne uygun olduğu yolunda rapor aldığını, mücadelesini sürdüreceğini söyledi. 
     
     Tarım Bakanlığı "AB gıda kodeksine uygun" 
     Tarım ve Köyişleri Bakanlığı yetkilileri de, kodeksin AB gıda direktifleri ve AB Gıda Kodeksi'ne uygun olarak hazırlandığını, üniversitelerden görüş alındığını ve içeriğinde insan sağlığına zarar vermeyecek oranlar belirlendiğini söylediler. Enerji içecekleri konusunda AB'de de çalışmalar yürütüldüğünü ve bazı tereddütler bulunduğunu anlatan yetkililer, bu içeceklerin kullanımı nedeniyle bazı ölüm vakalarının da basına yansıdığına dikkat çektiler. 
     Enerji içeceklerinde litrede daha önce 350 miligram olan kafein miktarı, bu tebliğ ile 150 miligrama düşürüldü. Red Bull'da 325 miligram kafein olduğu belirtiliyor. 
     






</TEXT>
</DOC>
