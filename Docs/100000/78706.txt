<DOC>
<DOCNO> 78706 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/16/son/sonspo11.html </URL>
<DATE> 2002/04/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Ankaragücü'nden ''şaibe'' söylentilerine tepki.. 
</HEADLINE>
<TEXT>

     Ankaragücü Kulübü Başkanı Cemal Aydın, ''Alınterinin, bir cümlede Şaibe olarak nitelendirilmesi kabul edilir değil'' dedi. 
     TSYD Ankara Şubesi Yönetim Kurulu'nu kabulünde, ligde yaşanan ''Şaibe'' tartışmalarına değinen başkan Cemal Aydın, alınterinin bu kadar fazla döküldüğü başka bir iş kolunun olmadığını vurgulayarak, ''Bazı hatalar, bu kelimeyle kesinlikle nitelendirilemez. Bu saygısızlık olur. Herkesin dikkatli konuşması lazım. Herkes kendisine göre haklı olabilir. Eşitlik istiyoruz. Ankaragücü olarak, biz de sıkıntı çektik. Ama hiçbir zaman hakemlere bu şekilde anormal tepkiler vermedik. Ligi gölgeleyen unsurları hep beraber atmak lazım'' diye konuştu. 
     
     Hakemlere baskı 

     Ligin son haftalarına girildiğinde, özellikle kulüp başkanlarının daha dikkatli davranmaları gerektiğine dikkati çeken Cemal Aydın, ''Hakemlerdeki stres, inanılmaz boyutlarda'' dedi. 
     Eğer bir sıkıntı varsa, bunun Kulüpler Birliği ve Futbol Federasyonu çatısı altında çözülmesi gerektiğini ifade eden başkan Aydın, ''Haluk Ulusoy, seçilerek göreve gelen bir başkan. Eğer sıkıntımız varsa, bunu her şekilde ifade etme şansımız var'' diye konuştu. 
     Başkan Cemal Aydın, ''Başkent takımı olmamıza karşın, başarımızı devlet erkanından kişi, kuruluş veya tüzel kişilik, tebrik eden tek bir isme rastlamadım'' dedi. 
     Ankara'da bir yabancı takım muamelesi gördüklerini ifade eden Aydın, ''Deplasmanlarda, özellikle ev sahibi ilin en büyük mülki amiri olan valilerin rakip takımlara desteğini sürekli görüyoruz. Özellikle, Ankara Valisi Yahya Gür'den hiçbir konuda, en ufak bir destek görmedik'' diye konuştu. 
     Aydın, Ankara 19 Mayıs Stadı'nda oynadıkları maçlardaki protokol tribünü protestolarını sezon sonuna kadar sürdüreceklerini söyledi. 
     Tribün düzenlemesi ile ilgili yönetim olarak yoğun bir çalışma içine girdiklerini ifade eden Aydın, protokol tribünündeki sorunlar aşılmazsa, gelecek sezon 19 Mayıs Stadı'nı kullanmayacaklarını sözlerine ekledi. 
     
     Galatasaray maçı 

     Ankaragücü'nde iç saha-deplasman veya büyük takım-küçük takım ayrımının olmadığını ifade eden başkan Aydın, ''Ankaragücü olarak 3 puana ihtiyacımız var'' dedi. 
     İstanbul'da sadece kendileri için oynayacaklarını vurgulayan Aydın, ''3 ihtimalli bir maç. Ancak, Galatasaray ile oynadığımız son iki maçtaki skorlar tekrarlanabilir'' diye konuştu. 
     





</TEXT>
</DOC>
