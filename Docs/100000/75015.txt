<DOC>
<DOCNO> 75015 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/28/siyaset/siy01.html </URL>
<DATE> 2002/03/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Eski vekil itiraf etti 
</HEADLINE>
<TEXT>
Meclis’te kaçak Mercedes vakası 
1980’lerde Türkiye’ye getirilen 35 kaçak Mercedes’ten birisi TBMM otoparkında bulundu. Sahibi eski milletvekili Fevzi Arıcı çıktı 
     AYDIN HASAN Ankara 

     Türkiye’ye 1980’li yıllarda kaçak yollarla getirildiği saptanan 06 VS 472 plakalı Mercedes, TBMM’nin milletvekillerine ait otoparkında çıktı. Mercedes’in eski DYP milletvekili Fevzi Arıcı’ya ait olduğu belirlendi. Aracı kaçak olduğunu bilmeden satın aldığını söyleyen Fevzi Arıcı, "Üzerime devrini yaptırabilmek ve kullanmak için mahkemenin bitmesini bekledim. Daha iyi garaj bulamadığım için 1999’daki seçimden önce milletvekili otoparkına bıraktım" dedi. 
     1982’de Almanya’dan Türkiye’ye kaçak yollarla sokulan Mercedes’lere yönelik operasyon sonucunda, 8 kişilik bir çete yakalanarak dava açılmış, 35 kaçak araç içinde yer alan 06 VS 472 plakalı Mercedes ise bulunamamıştı. Söz konusu Mercedes, yıllar sonra Meclis otoparkında ortaya çıktı. 
     Aracı 1980’li yıllarda satın alan Arıcı, konuyla ilgili şunları söyledi "Mercedes’i yıllar önce satın aldım. Ben aldıktan sonra kaçak olduğu ortaya çıktı. Verdiğim 35 milyon lirayı da geri alamadım. Araç, elimde çürüdü. Operasyondan sonra Ankara’da ceza davası açıldı. Ben aracı devralmak için mahkemenin bitmesini bekledim. 1999’da milletvekiliyken aracı TBMM otoparkına bıraktım. Garajda fazla kaldı. Dün haberi görünce mahkeme kararını bularak, Emniyet’e gittim." 
     Mercedes’i Arıcı’ya satan Cüneyt Keskin de şu bilgileri verdi "Aldığımda ben de kaçak olduğunu bilmiyordum. Arıcı bizden satın aldı. Kaçak olduğu için gümrüğe çekildi. Teminat mektubuyla geri alıp Fevzi Bey’e verdik. Plakası sahte değil. Bu aşamadan sonra yasal olmayan hiçbir durum yok. Fevzi Bey, çok ihmalk r davrandı. Mahkeme bitmesine rağmen aracın devrini üzerine yaptırmadı ve Meclis garajında bekletti." 



 SİYASET 















</TEXT>
</DOC>
