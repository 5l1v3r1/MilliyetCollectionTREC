<DOC>
<DOCNO> 62581 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/16/son/soneko16.html </URL>
<DATE> 2002/01/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Arjantin'de Peso beş ay içinde dalgalanmaya bırakılacak 
</HEADLINE>
<TEXT>

     Arjantin'in yeni Devlet Başkanı Eduardo Duhalde, ülkenin para birimi pesonun değerinin beş ay içinde dalgalanmaya bırakılacağı sözünü verdi. 
     Duhalde, yabancı basın mensuplarına açıklamasında, pesonun resmi döviz kuru üzerinden yüzde 30 ve dalgalı kur üzerinden yüzde 40 değer kaybının Arjantin'in ihracatına katkıda bulunacağını söyledi. 
     Eduardo Duhalde, Arjantin'in tarım ürünlerinin Kuzey ülkelerine girişini engelleyen ''tamamen asimetrik'' ticaret politikasıyla mücadele edeceğini bildirdi. 
     Arjantin'de ihracat ve devletin resmi işlemlerinde 1 dolar 1.40 peso kuru uygulanırken, serbest döviz piyasasındaki dalgalı kurda 1 dolar 1.63-1.68 pesodan alınıp satılıyor. 
     Yabancı basın mensuplarıyla toplantısında, Uluslararası Para Fonu'na IMF da değinen Duhalde, ''IMF'nin talimatlarını daima izleme politikası Arjantin'deki sorunun bir parçasıdır ve şimdi çözümün bir parçası olmalıdır, onlara sürdürebilir bir ekonomik plan sunmamız gerektiğini ve anlayacaklarını düşünüyorum'' dedi. 
     Bankalardaki hesaplardan çekilebilecek para miktarının sınırlanmasına da değinen Duhalde, bu kısıtlamalar kaldırıldığında dolar cinsinden tasarrufların ve borçların pesoya çevrilmesinden kaynaklanacak baskılar sonucu hiçbir bankanın batmayacağını söyledi. 
     Bankalardaki kısıtlamaları ''saatli bomba'' diye niteleyen, ancak, yoksulluğun yayılmasının daha ciddi sorun olduğunu belirten Duhalde, ''orta sınıf zaten diz çökmüş durumda ve bu son darbe'' dedi. 
     Arjantin'in kaosun eşiğinden çekilip, ülke ekonomisinin yerli politikalarla yeniden inşa edilip, yabancı malların istilasının bertaraf edileceğini kaydeden Duhalde, siyasi destek ve beceriye sahip olduğunu anlattı. 
     Daha fazla isyanın önlenmesi için dış yardım ve anlayışa ihtişyaç duyup güvendiklerini vurgulayan Duhalde, ''içinde yaşadığımız depresyonun bir adım aşağısı anarşi ve kaostur, ne denli zor görünse de, bu durumla başa çıkabileceğimize inanıyorum, fakat, kaosun eşiğinde olduğumuzdan hiçbir hata marjımız yok'' diye konuştu. 
     Yabancı yatırımcılar, Duhalde'nin sosyal isyanı önlemek için korumacılığı canlandırıp, pazar ekonomisi reformlarının içini boşaltacağından endişe duyarken, Duhalde, yabancı basına, ''komşularımız Brezilya ve Şili'nin, diğer ülkelerinki gibi sadece çıkarlarımızı savunacağız'' dedi. Arjantin'in gümrük kontrollerini doğru dürüst yapamaması halinde hiçbir çıkış şansı olmayacağını kaydetti. 
     






</TEXT>
</DOC>
