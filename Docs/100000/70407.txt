<DOC>
<DOCNO> 70407 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/02/son/sonspo01.html </URL>
<DATE> 2002/03/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Lorant "Rakip eksilince bizim için dezavantaj oluyor" 
</HEADLINE>
<TEXT>

     Fenerbahçe Teknik Direktörü Werner Lorant, Çaykur Rizespor'un eksik kalmasından sonra zorlandıklarını belirterek, ''Bir kere daha görüldü ki rakip eksik olduğu zaman bizim için dezavantaj oluyor'' dedi. 
     Lorant, maç sonrası düzenlediği basın toplantısında rakibin eksik olmasını iyi değerlendiremediklerini vurgulayarak, ''Biz bunun tersini yapıyoruz. Konsantrasyon eksikliğimiz oluyor. Bu konuda çok çalışmalıyız. Önümüzdeki maça 9 gün var. Eksiklerimizin farkındayız ve bunu da düzelteceğiz. Bazı önemli olan oyuncuların performansı düşüktü. Buna ben de şaşırdım'' diye konuştu. 
     Alman çalıştırıcı, takım olarak hücum oynadıklarını kaydederek, şöyle konuştu 
     ''Maçın ilk yarısında kötü değildik. İkinci yarı istediklerimizi yapamadık. Kanatları kullanamadık. Ortadan oynadık. Sabırsızdık. 
     oyunumuzu 90 dakikaya yayamıyoruz. Eksiklerimiz var.'' Lorant, tecrübeli oyuncuların da orta sahada sorumluluk alması gerektiğini dile getirdi. Alman teknik adam, Antalyaspor maçında revizyon yapılıp yapılmayacağı konusundaki soruyu da, ''Önümüzde 1 hafta var. Çok çalışıp eksiklerimizi gidereceğiz. Uzun bir süre olduğu için takımla ilgili yapılacak değişiklikleri şimdiden söyleyemem'' diye yanıtladı. Lorant, ''taraftarların nasıl memnun edileceği'' sorusuna ise ''Mükemmel bir taraftarımız var. Taraftarlar gelecek haftalarda da stadı dolduracaktır. Hakemin bitiş düdüğünden sonra memnun olmadılar. Bu da doğaldır'' karşılığını verdi. 
     
     Pecze... 
     Çaykur Rizespor Teknik Direktörü Karol Pecze ise Fenerbahçe'ye yenilerek önemli bir 3 puan kaybettiklerini söyledi. 
     Pecze, rakipleri karşısında aldıkları sonuçtan memnun olmadığını belirterek, ''İlk yarıda büyük bir hata yaptık ve kornerden gol yedik. 
     Bir oyuncumuz da kırmızı kart gördü. İkinci yarıda herkes farkın açılacağını düşünüyordu. Ancak fizik gücümüzü sahaya yansıttık. Maç 3-2 bizim lehimize bitebilirdi. Fenerbahçe'yi kutluyorum'' şeklinde 
     konuştu. 
     






</TEXT>
</DOC>
