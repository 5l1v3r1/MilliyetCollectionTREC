<DOC>
<DOCNO> 93452 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/03/son/sondun11.html </URL>
<DATE> 2002/07/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Gereğinden fazla su içmek ölüme sebep olabiliyor 
</HEADLINE>
<TEXT>

     Gereğinden fazla su içmenin ölüme yol açabildiği belirtildi. 
     ABD'de 3 askerin ölüm nedeninin incelenmesi, ''fazla hararetli olmanın'' zararlarını gündeme getirdi. 
     Ordu yetkililerinin verdikleri bilgiye göre, Eylül 1999'da 19 yaşındaki bir hava kuvvetleri mensubu er, bir yürüyüş sırasında bayıldı. Doktorlar, erin güneş çarpması ve aşırı su yüzünden kandaki sodyum seviyesinin düşmesinden öldüğünü rapor ettiler. 
     20 yaşındaki bir er, Ocak 2000'de bir ilaç testi için idrar örneği vermek amacıyla 2-4 saat içinde 12 litre civarında su içti. Bilincini kaybeden, beyninde ve akciğerlerinde şişme meydana gelen er daha sonra öldü. 
     Sırtında ağır çantasıyla uzun bir yürüyüş yapan 19 yaşındaki bir er de Mart 2001'de yürüyüşün sonuna doğru kusmaya başladı. Hastaneye kaldırılan ve beyininde şişlik oluşan er komaya girerek ertesi gün öldü. 
     Arkadaşları yürüyüş öncesi ve esnasında erin çok fazla su içtiğini söylediler. Maryland'a bağlı Rockvile'deki Silahlı Kuvvetler Tıp Bürosu'dan Albay John Gardner, çok fazla su içmenin tehlikeli olduğunu, çünkü vücudun bu kadar çok sıvıyı dışarı atamadığını söyledi. Sıvı dışarı atılmadığında dokularda tuz miktarının azaldığı, tuzun konsantrasyonunun azalmasının da vücuttaki sıvıların yer değiştirerek beyinde şişliğe yol açabildiği belirtildi. Beynin şişmesinin de kafatasına baskı yaparak tahribata yol açtığı belirtildi. 
     Daha önce ''su zehirlenmesi''nin sıcak çarpmasından kaçınmak için aşırı su içen atletlerde görüldüğü belirtildi. Amerikan ordusunun 1998'de yayımladığı bir talimatnamede, en fazla alınacak su miktarının saatte 1-1.5 litre olması gerektiği belirtilmişti. 
     





</TEXT>
</DOC>
