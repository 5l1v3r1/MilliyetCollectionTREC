<DOC>
<DOCNO> 57904 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/19/son/sondun03.html </URL>
<DATE> 2001/12/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Bıyıklı Noel Baba "terörist" kuşkusuyla tutuklandı... 
</HEADLINE>
<TEXT>

     Noel zamanının yaklaşmasıyla Amerika'da alışveriş merkezleri ve sokaklarda ortaya çıkan Noel babalar, hediye dağıtmanın yanı sıra ilginç haberlere de konu oluyor. 
     ABD'de 11 Eylül terör olaylarından sonra Ortadoğu kökenlilere karşı oluşan genel şüpheci yaklaşımdan etkilenen komşu ülke Kanada'da polisin, simsiyah bıyıklı bir Noel Baba'yı, yeni çıkan terör yasaları çerçevesinde şüpheli şahıs olarak tutuklamasını halk şaşkınlıkla izledi. 
     Ancak bunun gerçek bir tutuklama olmadığı kısa süre sonra ortaya çıktı. Kanada'da meclisin üst kanadının, ABD'dekine benzer, sivil hakları kısıtlayıcı terörizmle mücadele yasası çıkarma hazırlıklarını protesto için siyah bıyıklı bir Noel baba ve polis kılığındaki aktörler tarafından sahnelenmişti. 
     Gösteride, Noel Baba'nın aslında bir terör hücresi üyesi olduğu, el kol işaretleriyle de diğer teröristlere mesaj verdiği belirtildi. 
     
     Silahlı Noel Baba 
     Brezilya'da Noel Baba kılığındaki bir adam, kırmızı ışıkta duran arabalara yanaşarak şeker dağıtırken, birden belinden bir silah çıkartarak, yakında park etmiş arabasına binmek üzere olan bir kadını vurdu. 
     Kadının, bileği ve yüzünden yaralandığı, durumunun ciddi olmadığı belirtildi. Kimliği açıklanmayan Noel Baba'nın davranışının arkasındaki neden herkes için soru işareti olarak kaldı. Beyaz sakalı, kırmızı kostümü ve eldivenleriyle silahını da bırakan Noel Baba ise kayıplara karıştı. 
     
     Küçük Noel Babayı attılar 
     Seattle, Washington'da bir alışveriş merkezinde Noel Baba gibi giyinerek insanlara hediyeler dağıtan 6 yaşındaki bir çocuk, çarşının ''resmi'' Noel Babası'nın kıskançlığının kurbanı oldu. 
     Resmi Noel Baba'nın şikayeti üzerine, Bellis Fair alışveriş merkezinden atılan çocuk, gözyaşlarına boğuldu. Çarşı yetkilileri ise küçük Noel Baba'nın, dağıttığı oyuncaklarla çarşının Noel Babası ile yarışa girdiğini ve adaletsiz bir durum yarattığını savundular. 
     Küçük Noel Baba Joel Demmon ise ''ben o Noel Baba'dan daha sevimliyim'' dedi. 
     
     Noel Baba giremez 
     Başkent Washington yakınındaki Maryland eyaletinde Kensington bölgesinde, ''dini simge'' olduğu ve iki aileyi rahatsız ettiği için, geleneksel ışıklandırma terönlerine Noel Babaların katılmasına izin verilmedi. 
     ''Işık ve Müziğe Doğru Amerikan Ruhunun Kutlanması'' adını taşıyan törenler, bu yıl, 11 Eylül kurbanları ve itfaiye, askeri personel ve postacılar gibi kahramanlara adandı. Törenlere Noel Baba alınmaması ise şehir konseyi kararıyla kabul edildi. Bölge sakinleri ise Noel Baba'nın dini simge olduğu iddiasını reddederek, karara karşı çıktılar. 
     Aynı konsey, birkaç hafta önce de kendi özel evinde içtiği sigaranın dumanları, özel mülkünün sınırlarını aşarak komşuları rahatsız edenlere 750 dolar para cezası uygulanmasına ilişkin bir öneriyi oylamaya koyarak ülkede ilgi çekmiş, ancak öneri konseyde reddedilmişti. 
     






</TEXT>
</DOC>
