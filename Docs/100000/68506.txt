<DOC>
<DOCNO> 68506 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/19/son/sonspo13.html </URL>
<DATE> 2002/02/19/ </DATE>
<TIME>  </TIME>
<AUTHOR>  </AUTHOR>
<HEADLINE>
İşte fedakar futbolcu... Kulübüne destek olmak için kaset çıkardı 
</HEADLINE>
<TEXT>

     Konya 2. Amatör Küme takımlarından Aşağıçiğil Güvenspor'un kulüp başkanı Ömer Yurtçu Özlem , kulübünün parasal sıkıntı içine düşmesi üzerine 2 adet türkü kaseti yaptı. 
     Ilgın'ın Aşağıçiğil Beldesi'nde gençleri kötü alışkanlıklardan uzak tutmak ve spora yönlendirmek amacıyla kurulan Aşağıçiğil Güvenspor, Konya 2. Amatör Küme'de sergilediği performansla belde halkının gönlüne taht kurdu. 
     Kulübün ekonomik kriz sonrası parasal sıkıntı içine düşmesi, yeteri kadar destek alamaması, futbolcuların deplasman maçlarına bile gitmesini zorlaştırdı. 
     Bunun üzerine kulüp başkanlığı yapan Ömer Yurtçu Özlem , takıma parasal destek sağlamak amacıyla 2 adet kaset yapmayı kararlaştırdı. 
     Belde halkının beğenerek dinlediği sesine ve türkülerine güvenen kulüp başkanı, Şenol kasetçilik firmasına yaptırdığı ''Kızlar cilveli cilveli'' ve ''Ayşem'' adlı türkü kasetlerini kapı kapı dolaşarak pazarlıyor. 
     Kasetlerinin satışından memnun olduğunu belirten Ömer Yurtçu Özlem , şu ana dek satışlarının 5 bine yaklaştığını, tanesini 3 milyon liradan sattığı her kasetin kulübe 2 milyon lira olarak döndüğünü bildirdi. 
     Türkücü kulüp başkanı, amatör spora sahip çıkılmamasından yakınarak, ''Biz, kıt imkanlarımızla gençleri spora yöneltmeye çalışıyoruz. Ancak devlet büyüklerimizden hiçbir katkı göremiyoruz'' dedi. 
     






</TEXT>
</DOC>
