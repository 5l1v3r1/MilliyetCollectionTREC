<DOC>
<DOCNO> 88128 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/05/son/sonspo20.html </URL>
<DATE> 2002/06/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaş, kaleci Göksel ile her konuda anlaştı 
</HEADLINE>
<TEXT>

     Beşiktaş, geçen sezon Samsunspor'da forma giyen kaleci Göksel ile her konuda anlaştı. 
     Fulya Tesisleri'nde bugün Göksel ile biraraya gelen menajer Sinan Engin, genç kaleciyle her konuda anlaşmaya vardıklarını ve büyük bir olasılıkla da yarın ön sözleşme imzalayacağını söyledi. 
     Göksel ise her zaman kurduğu İstanbul'da top oynama düşüne kavuştuğu için çok mutlu olduğunu belirterek, ''Beşiktaş'ta yıllarca forma giymiş Ertuğrul ağabeyimle de görüştüm. Bana Hiç düşünme dedi. Beşiktaş'ta forma giyeceğim için çok mutluyum. İlhan Mansız ve Tümer eski takım arkadaşlarım, burada yabancılık çekmeyeceğim'' şeklinde konuştu. 
     Engin, Kolombiya Milli Takımı Kalecisi Cordoba'nın transferi konusunda da herhangi bir pürüz kalmadığını vurgulayarak, ''Cordoba, birkaç güne kadar İstanbul'a gelir. Mondragon'dan daha iyi bir kaleciye sahip olacağız'' dedi. 
     
     PASCAL NOUMA SIKINTISI 
     Pascal Nouma konusuna da değinen Engin, ''Biz öncelikle Beşiktaş Kulübü'nün çıkarlarını ön planda tutmak zorundayız. Nouma'nın sağlık raporları henüz bize ulaşmadı. Bu da tabii ki bizde sıkıntı yaratıyor'' diye konuştu. 
     Bu arada siyah-beyazlı kulübün yöneticilerinin, tüm ısrarlara karşın Nouma'nın sağlık raporlarının kendilerine gönderilmemesi nedeniyle, Fransız futbolcunun transferinden her an vazgeçebilecekleri öğrenildi. 
     





</TEXT>
</DOC>
