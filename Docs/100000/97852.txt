<DOC>
<DOCNO> 97852 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/25/siyaset/siy03.html </URL>
<DATE> 2002/07/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Devlet harcamadan duramıyor 
</HEADLINE>
<TEXT>
Araç tasarrufuna iki ay uyuldu... 
     HARUN GÜREK Ankara 

     Başbakanlık tarafından yayımlanan tüm genelgelere ve siyasilerin "Tasarrufta kararlıyız" açıklamalarına rağmen devlet trilyonlarca liralık taşıt alımlarından vazgeçmedi. Tasarruf tedbirlerine sadece ilk 2 ay uyabilen devlet, daha sonraki 4 ayda taşıt alımına 2.4 trilyon lira harcadı. 
     Maliye Bakanlığı verilerine göre, yılın ilk 2 ayında, devlet hiç taşıt almadı. Başbakan Bülent Ecevit’in yayımladığı genelgeye karşın marttan itibaren taşıt alımları başladı. Haziran sonuna kadar geçen 4 aylık sürede taşıt alımları için harcanan para 2 trilyon 457 milyar liraya ulaştı. Geçen yılın aynı dönemindeki miktarsa 2 trilyon 790 milyar liraydı. 
     
     Akaryakıt harcaması da arttı 
     Getirilen sınırlamalara karşın devletin akaryakıt ve yağ harcaması da arttı. Geçen yılın ilk 6 ayında 112 trilyon 528 milyar lira olan benzin, mazot ve yağ gideri, bu yılın aynı döneminde 145 trilyon 214 milyar liraya yükseldi. Makam araçlarının azaltılmasına yönelik önlem kapsamında, kamu kuruluşlarının eski araçları ellerinden çıkarmalarına karşın tamir ve bakım harcamalarındaki artış da sürdü. Taşıtların bakım ve onarımı için geçen yılın ilk 6 ayında 10 trilyon 385 milyar lira, bu yılın ilk 6 ayındaysa 16 trilyon 481 milyar lira harcandı. 
     
     



 SİYASET 










</TEXT>
</DOC>
