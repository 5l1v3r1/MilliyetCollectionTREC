<DOC>
<DOCNO> 99642 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/02/son/soneko28.html </URL>
<DATE> 2002/08/02/ </DATE>
<TIME>  </TIME>
<AUTHOR>  </AUTHOR>
<HEADLINE>
TOBB "İş Güvence Yasası'nın kabul görmemesini bekliyoruz" 
</HEADLINE>
<TEXT>

     Türkiye Odalar ve Borsalar Birliği TOBB Başkanı Rifat Hisarcıklıoğlu, İş Güvence Yasa Tasarısı'nın TBMM Genel Kurulu'nda kabul görmemesini beklediklerini söyledi. 
     Hisarcıklıoğlu, İş Güvencesi Yasa Tasarısı'nın komisyondan geçmesi üzerine yaptığı açıklamada, ''Seçimlerin ufukta görülmesiyle beraber ülke ekonomisine onarılması güç zararlar verecek İş Güvencesi Yasa Tasarısı gündeme gelmiştir'' dedi. 
     Türkiye'nin 2000 Kasım ayından bu yana zor ekonomik koşullar altında olduğunu ifade eden Hisarcıklıoğlu, bu koşulların ortadan kaldırılarak sürdürülebilir kalkınmanın yakalanması için tüm kesimlerin büyük fedakarlılıklarını gerektiren yapısal reform politikalarının uygulandığını kaydetti. 
     İş Güvencesi Yasa Tasarısı'nın bundan daha hatalı bir konjonktürde gündeme gelemeyeceğini öne süren Hisarcıklıoğlu, bu Tasarı'nın gündeme getirilmesinin sadece krizin ağırlaşmasına yol açacağını iddia etti. 
     Türkiye'nin en seçkin üniversitelerinden mezun olanların dahi asgari ücretle çalışmaya razı gösterdikleri bir ortamda üretim ve dolayısıyla istihdamın artırılmasının düşünülmesi gerektiğini bildiren Hisarcıklıoğlu, toplumsal çıkar açısından iş güvencesi ile ilgili düzenlemelerin ekonomik refah ve gelişme dönemlerinde tartışılması gerektiğini kaydetti. 
     Hisarcıklıoğlu, iş güvencesi ile ilgili düzenlemelerin Avrupa Birliği'nin talep ettiği bir düzenleme olmadığını ileri sürdü. 
     





</TEXT>
</DOC>
