<DOC>
<DOCNO> 57191 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/14/son/soneko06.html </URL>
<DATE> 2001/12/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye'nin 4. GSM operatörü Aycell, ticari faaliyete başladı 
</HEADLINE>
<TEXT>

     Türk Telekom A.Ş. tarafından kurulan ve erişim kodu 0505 olan Aycell, ticari faaliyete başladı. 
     Başbakan Bülent Ecevit ile Ulaştırma Bakanı Oktay Vural'ın konuşmalarıyla teknik açılışı 22 Ağustos 2001 tarihinde gerçekleşen Türkiye'nin 4. GSM operatörü Aycell'in ticari faaliyete başlaması, sektördeki rekabeti hızlandırıcak. 
     Aycell, Türkiye nüfusunun yüzde 40'ını içeren ve abone potansiyelinin yüksek olduğu İstanbul, Ankara, İzmir, Bursa, Antalya, Adana ve Muğla ile Çeşme, Foça, Kemalpaşa, Urla, Kumluca, Alanya, Side, Manavgat, Kemer, Belek, Kaş, Kale, Marmaris, Fethiye, Göcek ve Bodrum'da hizmet verecek. 
     Yapacağı yatırımlarla 2002 yılının ikinci yarısında tüm Türkiye'yi kapsama alanına alacak olan Aycell, Türkiye'de bir ilki gerçekleştirerek, saniye başına ücretlendirme yapacak. Böylelikle tüm Aycell aboneleri sadece konuştuğu kadar para ödeyecek. 
     Sabit ücret kavramının da olmadığı Aycell'de faturalı hat tarifleri ile faturasız hat tariflerinin kod numaraları 0505 olarak belirlendi. 
     Hat tesis ve aylık sabit ücretinin olmadığı yurtiçindeki standart tarifelere göre konuşma ücretlerinin faturalı hatlardaki dakikası Aycell'den Aycell'e 150 bin lira, Aycell'den sabit telefona 370 bin lira ve Aycell'den diğer operatörlere ise 449 bin lira olarak belirlendi. Kısa mesaj servis ücretinin dakikası ise 75 bin lira. 
     Faturasız hatlardaki konuşma ücretlerinin dakikası ise Aycell'den Aycell'e dört kontür, Aycell'den sabit telefona 10 kontür, Aycell'den diğer operatörlere 12 kontür ve kısa mesaj servis ücreti de 2 kontür olarak belirlendi. 
     Bu arada Aycell'in ticari faaliyete başlaması nedeniyle, yönetim Kurulu Başkanı Vedat Karaarslan, Genel Müdür Mehmet Ekinalan ve Aycell'in üst düzey yöneticileri tarafından Çırağan Sarayı'nda bir basın toplantısı düzenlendi. 
     






</TEXT>
</DOC>
