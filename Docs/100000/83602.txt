<DOC>
<DOCNO> 83602 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/12/son/sontur13.html </URL>
<DATE> 2002/05/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Armutlu'da seçime yoğun ilgi var... 
</HEADLINE>
<TEXT>

     İzmir'in Kemalpaşa İlçesi'ne bağlı Armutlu Beldesi'nde 9 belediye meclis üyeliği seçimine, vatandaşlar yoğun ilgi gösteriyor. 
     Oy verme işleminin başladığı 08.00'den itibaren, seçmenler Armutlu İlköğretim Okulu'na gelerek oy kullandı. 
     Armutlu İlköğretim Okulu'na, ANAP Genel Başkan Yardımcısı Cengiz Altınkaya, ANAP İzmir Milletvekili Işılay Saygın, DSP İzmir Milletvekili Salih Dayıoğlu ve siyasi partilerin il başkanları da geldi. 
     Oy kullanmak yerine bahçelerinde kiraz toplamayı tercih eden bazı seçmenler, siyasi parti yetkilileri tarafından ikna edilerek otomobillerle oy sandıklarının bulunduğu okula taşındılar. 
     Sabah saatlerinde oy kullanmaya gelen seçmenler arasında kadınların, erkeklere oranla daha fazla olması dikkat çekti. 
     Saat 17.00'de bitecek oy verme işleminden sonra sandıkların Armutlu İlköğretim Okulu'nda'da açılıp sayılacağı, sonuçların ise Kemalpaşa İlçe Seçim Kurulu'nca açıklanacağı belirtildi. 
     Bazı hasta ve yaşlı vatandaşlar, yakınlarının yardımıyla oy kullanabildi. 
     Armutlu Belediyesi'nin CHP'li Başkanı Zekai Özdengiz, 1063 No'lu sandıkta oy kullandı. 
     Armutlu İlköğretim Okulu'nun iki binasında kurulan 13 sandıktan 10'unun ''Atatürk Bloğu'' ismi verilen binaya konulması izdihama yol 
     açarken, 3 sandığın bulunduğu diğer binada ise oy kullananların azlığı dikkat çekti. Okul bahçesindeki toplanan vatandaşlara, çay ve dondurma satanlar, oldukça iyi hasılat elde etti. LDP temsilcileri, okul bahçesine DSP broşürlerinin atılması üzerine, jandarmaya tutanak tutturdu. Medya organlarının seçime ilgisi de fazla oldu. Bazı TV kanalları canlı yayın araçlarını beldeye gönderdi. 
     





</TEXT>
</DOC>
