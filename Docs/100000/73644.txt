<DOC>
<DOCNO> 73644 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/20/son/sonspo15.html </URL>
<DATE> 2002/03/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Antalyaspor "Şike mağduruyuz" 
</HEADLINE>
<TEXT>

     Antalyaspor Basın Sözcüsü Murat Bulat, futbolda ''şike iddiaları''yla ilgili Antalyaspor'un onur mücadelesini sürdüreceğini söyledi. 
     Bulat, Antalyaspor Tesisleri'nde düzenlediği basın toplantısında, Antalyaspor'un Diyarbakırpor karşılaşması başta olmak üzere ''şike'' iddialarının ''mağduru'' olduğunu savunarak, bu maçta kırmızı-beyazlı takımın mağdur edildiğine ilişkin ciddi bulgular bulunduğunu öne sürdü. 
     Antalyaspor Kulübü'nün, futbol dünyasının karşı karşıya bulunduğu ''kirlilik'' iddialarından arındırılması için başlattığı ''Temiz Toplum-Temiz Futbol'' talebini sürdüreceğini kaydeden Bulat, şunları söyledi 
     ''Bu amaçla Kadıköy Cumhuriyet Savcılığı'na suç duyurusunda bulunan Türkiye'nin ilk spor kulübü Antalyaspor, aynı zamanda Futbol Federasyonu'na ilk başvuruyu yapan kulüp olmuştur. Yaşadığımız haksız, kabul edilmez, sportif ilkelere sığmayan bu olayların çözümü, suçluların cezalandırılması ve mağdurlarının mağduriyetlerinin giderilmesi olanağı, spor mevzuatında da vardır. Antalyaspor onur mücadelesini sürdürecektir. Dosya artık Futbol Federasyonu'nda. 
     Antalyaspor, başka hiçbir organ ve yere gidilmeksizin, bu olayı çözebilecek bilgi, yetenek ve idareye sahip insanların Futbol Federasyonu'nda bulunduğuna inanmaktadır.'' Bulat, kendisinin Antalyaspor Hukuk Danışmanı olarak, yarın dava dosyasının gönderildiği Beyoğlu 1. Ağır Ceza Mahkemesi'ne, davaya müdahil olmak için başvuru yapacağını bildirdi. 
     Öte yandan Antalya'daki bazı sivil toplum örgütlerinin pazar günü oynanacak Göztepe maçından önce yürüyüş düzenleyecekleri bildirildi. 
     Antalyaspor'a yapıldığı iddia edilen haksızlıkları protesto etmek amacıyla düzenlenecek yürüyüşün Antalyaspor tarafından organize edilmediğini belirten Murat Bulat, ''Biz kent olarak onur mücadelemizi, son maçımızın bitiş düdüğüne kadar devam ettireceğiz'' dedi. 
     Göztepe maçının hazırlıklarını Hasan Subaşı Tesisleri'nde sürdüren Antalyaspor'un, yarın Belek'te kampa girmesi bekleniyor. 
     






</TEXT>
</DOC>
