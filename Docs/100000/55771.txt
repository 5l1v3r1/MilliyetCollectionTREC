<DOC>
<DOCNO> 55771 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/06/siyaset/siy00.html </URL>
<DATE> 2001/12/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Türk generale yeşil ışık 
</HEADLINE>
<TEXT>

     UTKU ÇAKIRÖZER Ankara 

     Türkiye ve ABD, resmen teyit edilmeyen bilgilere göre, Afganistan'da kurulacak BM Barış Gücü'nün komutasının Türk generale verilmesi için prensip anlaşmasına vardı. 
     Temaslarını sürdüren ABD Dışişleri Bakanı Colin Powell'ın, Genelkurmay Başkanı Org. Hüseyin Kıvrıkoğlu'yla dün görüşmek istediği, ancak Kıvrıkoğlu'nun, "3 yıldır uygulanan yabancı siyasetçilerle görüşmeme kararı" nedeniyle kabul etmediği öne sürüldü. 
     Powell, Dışişleri Bakanı Cem, Genelkurmay İkinci Başkanı Org. Yaşar Büyükanıt ve Korg. Reşat Turgut'un katıldığı yemekte, barış gücünün kısa sürede Afganistan'a gitmesinin planlandığını anlattı. Türk tarafı da, bu gücün yönetiminde söz sahibi olmak istediğini iletti. Türk generallerin, Türkiye'nin talebini, "Orada Atatürk'ün 1920'lerde önerdiği ve Türkiye'de başarıyla uygulanan laik sisteme benzer bir sistem kurulabilmesi için söz sahibi olmamız gerekir" şeklinde ilettikleri öğrenildi. Edinilen bilgilere göre, ABD bu talebi kabul etti ve komutanlığın bir Türk generale verilmesi konusunda prensip anlaşmasına varıldı. 
     
     Powell Bugün konuşulacak 
     Türkiye'deki temaslarının ardından NATO toplantısına katılmak üzere Brüksel'e geçen Powell ise, Barış Gücü’ne hangi ülkenin komuta edeceğinin henüz belirlenmediğini söyledi. Powell, "Komutanın kimde olacağı, dostlarımızla yapacağımız müzakerelerin konusunu oluşturacak" diye konuştu. 
     Bir BM yetkilisi ise, barış gücüne komuta etmek için gönüllü bir ülkenin şu ana kadar çıkmadığını dile getirdi. 
     



 SİYASET 













</TEXT>
</DOC>
