<DOC>
<DOCNO> 74598 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/26/siyaset/siy02.html </URL>
<DATE> 2002/03/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Kira vermedim para biriktirdim 
</HEADLINE>
<TEXT>

Cumhurbaşkanı, lojmanda vermedikleri kiraları ve emekli ikramiyelerini biriktirdiklerini belirtti 
     ANKARA Milliyet 

     Cumhurbaşkanı Ahmet Necdet Sezer, Ankara Gölbaşı’nda satın aldığı ve kamuoyunda 250 milyar liralık "ucuz fiyatıyla" tartışma yaratan villasını nasıl satın aldığına açıklık getirdi. Uzun yıllar lojmanda oturduğu dönemlerde kira vermeyerek para biriktirdiğini ve eşiyle kendisinin emekli ikramiyesini birleştirip bankaya yatırdığını söyleyen Sezer, eşiyle ortak tapu yaptırdıkları villanın emsalleriyle aynı değerde olduğunu ve 17 yıldır tanıdığı müteahhit Cemil Özgür’den ilk kez ev satın aldığını belirtti. 
     Cumhurbaşkanlığı Basın Merkezi’nden yapılan yazılı açıklamaya göre Sezer, villayı nasıl aldığını, nasıl para biriktirdiğini uzun uzun anlattı. Açıklamanın nedeniyse, "kimi çevrelerin konuyu sürekli gündemde tutma çabasının bir gereği" ve "kamuoyunu bilgilendirme" olarak gösterildi. Açıklamada, Sezerler’in villayı ortak tapuyla 27 Eylül 2001’de aldıkları, paranın Özgür’e banka havalesiyle nakit ödendiği, satış değerinin tapu ve emlak vergisi beyan formlarına da aynen yansıtıldığı belirtildi. Açıklamada Sezer’in, mal bildirimini düzenli olarak yaptığı da vurgulandı. 
     
     Yaklaşık 6 kat 
     Sezer, Ağustos 1999’a kadar bankalarda değerlendirdiği paranın toplam miktarının 43 milyar lira olduğunu ve bu paranın İş Bankası’na yatırıldığını dile getirirken, açıklamada şu ifadelere yer verildi 
     "Cumhurbaşkanımız Yargıtay Teknik Yargıcı olarak Ankara’ya geldikleri 1975’ten 1988’e kadar kendi konutlarında oturmuşlardır. 1988’den itibaren lojmana taşınmışlardır. Dolayısıyla kira vermedikleri gibi kira gelirleri de olmuştur. 1980’den beri birinci sınıf yargıç statüsünde aylık ve ödenek almışlardır." 
     



 SİYASET 












</TEXT>
</DOC>
