<DOC>
<DOCNO> 97322 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/22/son/sonspo01.html </URL>
<DATE> 2002/07/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Bursaspor 8 yabancı oyuncu denedi, sadece birini beğendi... 
</HEADLINE>
<TEXT>

     Bursaspor'un Avusturya kampında denemeye alınan 8 yabancı, 4 gurbetçi futbolcudan sadece Brezilyalı Neres Junior, teknik heyetin gözüne girmeyi başardı. 
     40. kuruluş yıldönümünde zirve hesapları yapan ve bu çerçevede yabancı oyuncu transferinde oldukça seçici davranan Bursaspor, yeni sezon hazırlık çalışmalarını sürdürdüğü Avusturya'da, menajerlerin önerdiği Brezilyalı Junior, Yunan Gusioti, Slovak Zvara, Meksikalı Valle ve Sanchez, Arjantinli Torres ve Domingues, Boşnak Franu'yu deneme amacıyla antrenmanına çıkardı. 
     Bu futbolculardan 7'si yüksek maliyetleri ya da performanslarının yetersizliği nedeniyle geri gönderilirken, teknik diretör Nejat Biyediç'in alınması yönünde rapor verdiği Brezilyalı Neres Junior ile 3 yıllık anlaşmaya varıldı. 
     Bursaspor'un Avusturya kampına, dün akşam da Güney Koreli Cho Hyun katıldı. Güney Kore'nin FC Hyundai takımında forma giydiği öğrenilen orta saha oyuncusu Hyun, Lustenau takımıyla oynanacak maçta denenecek. 
     Yeşil- beyazlı takımın Avusturya kampı yarın biteceği için Hyun'un, Bursa'da da bir süre deneneceği öğrenildi. 
     Bursaspor'un Avusturya kampı, yabancı oyuncular kadar, gurbetçi futbolcular tarafından da büyük ilgi gördü. 
     Yeşil-beyazlı takımla birlikte antrenmanlara çıkan ve hazırlık maçlarında şans tanınan Mesut Harputlu, Tolga Güneş, Rasim Süksür ile Serkan Aslan da teknik heyetin gözüne girmeyi başaramayınca, gönderildi. 
     Teknik direktör Nejat Biyediç, denemeye alınan yabancı oyuncularla ilgili değerlendirmesinde, bazı oyuncuların performansından memnun kalmadığını, bazılarının ise yüksek maliyetleri nedeniyle gönderildiğini söyledi. 
     Meksikalı Sanchez'i genç oluşu nedeniyle geleceğe dönük bir yatırım olarak gördüklerini, ancak transfer ücretini yüksek bulduklarını anlatan Biyediç, ''Valle ve Torres de düşünülebilirdi ama istenen rakamlara uygun futbolcu değillerdi'' dedi. 
     





</TEXT>
</DOC>
