<DOC>
<DOCNO> 59210 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/27/siyaset/asiy.html </URL>
<DATE> 2001/12/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Bu nasıl Saadet 
</HEADLINE>
<TEXT>

YILBAŞINI HEM KUTLUYOR HEM BOYKOT EDİYOR 
Genel Sekreteri yılbaşına karşı çıktı      ANKARA Milliyet 

     SP, halkın piyango biletleriyle uyutulduğunu, yeni yıl eğlenceleriyle de isyana teşvik edildiğini savunarak, "Piyango ve Yeni yıl kutlamasına Hayır" kampanyası başlattı. SP Genel Sekreteri Suat Pamukçu, "Türkiye için Seve Seve" benzeri bir kampanya çağırısı yaparken şöyle konuştu "Bir taraftan boş hayallerle, totoyla, lotoyla, piyangolarla, şans oyunları ile bir kısım insanlarımızı avutmayı, diğer taraftan yılbaşı eğlenceleri adı altında, paparazzilerle, sefahat alemleri ile diğer bir kısım insanlarımızı adeta isyana tahrik etmeyi SP olarak asla doğru bulmuyoruz. Geliniz ülkemiz için seve seve bir kampanya başlatalım. Bu yılbaşında şans oyunlarından da, piyangodan da uzak duralım, yılbaşı adı altındaki eğlencelerden ve israftan kaçınalım. SP, siyasi partilerimizi ve halkımızı bu kampanyaya katılmaya davet ediyoruz." 
     
Kadın Kolları yılbaşı kartları gönderdi      ANKARA Milliyet 

     Saadet Partisi, yeni yıl kutlaması konusunda 'çelişkili' bir tutum içine girdi. SP Genel Sekreteri Suat Pamukçu, yeni yıl kutlamasını boykot eden bir kampanya başlattıklarını açıklarken, SP Kadın Kolları Başkanı Gülten Çelik, partililere üzerinde "Happy New Year" yazılı tebrik kartları gönderdi. Çelik, SP Ankara milletvekili Zeki Çelik'in eşi ve Genel Başkan Recai Kutan'ın da dünürü. Çelik, partililer ile seçmenlere gönderdiği, "Happy New Year" damgalı kartlarda, "Mübarek Ramazan Bayramınızı ve yeni yılınızı tebrik eder, saadetler dilerim" ifadelerine yer verdi. Üzerinde İngilizce yazılı kartları, Necmettin Erbakan'ın eşi Nermin Erbakan'ın katalogdan seçtiği belirtildi. Böylece, SP içinde bir yandan yeni yıl kutlamasına "hayır" kampanyası başlatılırken, diğer yandan tebrik kartları ile yeni yıl kutlandı. 
     



 SİYASET 













</TEXT>
</DOC>
