<DOC>
<DOCNO> 99497 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/02/ekonomi/eko08.html </URL>
<DATE> 2002/08/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Savaş bizi durduramaz 
</HEADLINE>
<TEXT>

Arçelik Genel Müdürü Esgin, "Satışlarımızı yüzde 66 artırdık. Savaş ve seçim var diye hiçbir geri adım atmadık" dedi 
     EKONOMİ SERVİSİ 

     Arçelik Genel Müdürü Nedim Esgin, "Irak’ta savaş ihtimali var, erken seçim olacak diye hiçbir kararımızdan geri adım atmıyoruz. Bu tip dalgalanmaları karşılayabilecek kalkanları almış durumdayız" dedi. 
     Arçelik’in ilk altı aylık bilanço sonuçlarını açıklamak için bir basın toplantısı yapan Nedim Esgin, şirketin ilk altı ayda satışlarını yüzde 66 artırdığını, savaş ve seçim tartışmalarına rağmen hedeflerini gerçekleştirmeye odaklandığını söyledi. Esgin, "Türkiye gelişmekte olan pazar, her zaman böyle çalkantılar olabilir. Irak’ta savaş ihtimali var, erken seçim var diye hiçbir kararımızdan geri adım atmıyoruz. Dalgalanmaları karşılayabilecek kalkanları almış durumdayız. Hedeflerimiz uzun vadeli" diye konuştu.. 
     
     Satışlar yüzde 66 arttı 
     Yurtiçi beyaz eşya pazarının 2001 yılının ilk altı ayına göre yüzde 12 büyüdüğünü, Arçelik’in dört ana üründe satışlarını aynı dönemde yüzde 38 artırdığını belirten Esgin, şirketin 2001’in ilk altı ayında 487 trilyon lira olan toplam cirosunun, bu yılın ilk yarısında yüzde 66 artarak, 810 trilyon liraya ulaştığını belirtti. Bu cironun yüzde 33’lük kısmının yurtdışı satışlardan sağlandığını kaydeden Esgin, Arçelik’in ihracatının da bu yılın ilk altı ayında yüzde 36 artışla 173 milyon euro olarak gerçekleştiğini bildirdi. 2001 yılının ilk altı ayında ise şirketin 23 trilyon 82 milyar 460 milyon lira zarar açıkladığını hatırlatan Esgin, bu yılın ilk altı ayında 59 trilyon 701 milyar lira k r edildiğini söyledi. 
     KDV’nin yüzde 18’e indirilmesine bağlı olarak fiyat düşüşü beklentisi olduğunu ifade eden Esgin, bunun gerçekleşmeyeceğini, ÖTV’nin indirilen oranın yerini alacağını söyledi. Esgin, "Bir laf var. Ali’nin külahı Veli’ye, Veli’nin külahı Ali’ye’ diye, bilmiyorum doğru ifade mi ama böyle" dedi. 
     
Ciro hedefi 3 milyar euro      Nedim Esgin, 2005’e kadar, 3 milyar euro ciro hedeflediklerini, bu rakamın 2 milyar euro’sunun yurtiçinden, kalanının yurtdışından elde edilmesinin planlandığını söyledi. Esgin, şirket satın alma stratejisinde hedef belirlediklerini söyledi. Almanya’da Blomberg, Avusturya’da Elektra Bregenz, Tirolia ile İngiltere’de Flavel ile Leisure şirketlerini satın aldıklarını anımsatan Esgin, Romanya’da da Arctic’in satın alınması için ön anlaşma yaptıklarını kaydetti. Arçelik’ten bir heyetin Romanya’da olduğunu söyleyen Esgin, "Bu şirket 45 milyon euro ciroya sahip. Anlaşma sonuçlanırsa hem marka hem pazar payı almış olacağız" dedi. 
     



 EKONOMİ 
























</TEXT>
</DOC>
