<DOC>
<DOCNO> 80166 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/24/son/soneko25.html </URL>
<DATE> 2002/04/24/ </DATE>
<TIME>  </TIME>
<AUTHOR>  </AUTHOR>
<HEADLINE>
İSO Başkanı "Bankacılık sektörü sanayiyi rehin almış durumda" 
</HEADLINE>
<TEXT>

     İstanbul Sanayi Odası İSO Yönetim Kurulu Başkanı Tanıl Küçük, ''Bankacılık sektörü devlete, BDDK'ya dediklerini yaptırabilmek için sanki sanayiyi rehin almış ve rehineyi kurtarmak için de rehin alanın dediklerini yapmak gerekiyor gibi bir durumla karşılaşıyoruz. Ama, rehineyi kurtarmak için hala birşey yapılmıyor ve rehin alan da rehinenin boğazını daha fazla sıkıyor'' dedi. 
     ''Ekonomik Durgunluktan Büyümeye Sanayide Sorunlar, Öneriler'' konusunun ele alındığı İSO Meclisi'nin nisan ayı toplantısında konuşan Küçük, Türkiye'nin, gençlerine ve kriz nedeniyle işsizler ordusuna eklenen en az 1 milyon insanına iş yaratmak zorunda olduğunu kaydetti. 
     Faizlerin istenen düzeye düşmemesi, faiz-kur ekseninde istikrar sağlanamaması ve bankaların istenen şartlarda kredi kullandıramamasının durgunluğun devam etmesinde büyük rol oynadığını vurgulayan Küçük, krizin mali sektördeki sıkıntı nedeniyle derinleştiğini ve kontrollü bir çıkış nedeniyle hareket noktasının yine mali sektör olması gerektiğini savundu. 
     Mali sektörün rehabilitasyonu için harcanan 60-65 milyar dolardan ve bir yılı aşan sürenin ardından gelinen noktanın hala olunması gereken nokta olmadığını dile getiren Küçük, şunları kaydetti 
     ''Her geçen gün aleyhimize işlemekte ve sorunlarımızı aşmamız gecikmektedir. Önümüzdeki resme baktığımızda, bankacılık sektörü devlete, BDDK'ya dediklerini yaptırabilmek için sanki sanayiyi rehin almış ve rehineyi kurtarmak için de rehin alanın dediklerini yapmak gerekiyor gibi bir durumla karşılaşıyoruz. Ama rehineyi kurtarmak için hala birşey yapılmıyor ve rehin alan da rehinenin boğazını gittikçe daha fazla sıkıyor.'' Bankacılık sektörünün kendi içinde görüş ve işbirliği olduğu yönünde görüntü vermediğini dile getiren Küçük, BDDK'nın da çözüm sürecini hızlandırmak sürecinde daha net, kararlı ve etkin bir tutum izlemesinin büyük önem taşıdığını kaydetti. Küçük, Türkiye'de gerçek anlamda bankacılık yapacak ve küresel ölçekte rekabet edebilecek bankalara ihtiyaç olduğunu söyledi. 
     
     "Hiçkimsenin susmaya hakkı yok" 
     Tanıl Küçük, tartışmalardan sıyrılarak Türkiye gerçeğine bakıldığında ekonominin bu boyutta küçüldüğü ve daha fazla küçülmeye tahammülün kalmadığı bir durumda ilk yapılacak şeyin istikrar ve güven ortamının kurulmasıyla, toplumun harcama yapma ve borçlanma isteğinin yeniden yaratılması olduğunu kaydetti. 
     Türkiye'nin enflasyonla mücadeleye devam etmek, enflasyon bataklığını kurutmak ve bu defa başarmak zorunda olduğunu belirten Küçük, ''Ancak enflasyon bataklığı kuruduktan sonra sağlam zeminde iş yapma şansımız olacaktır. Sadece sağlam zemin yeterli değildir. 
     Yaptığımız işlerin de doğru ve zamanında olması önemlidir'' diye konuştu. 
     Bugün Türkiye'nin karşı karşıya kaldığı tercihin enflasyonla mücadele ve büyüme arasında değil, aslında yapay ve hastalıklı büyümeyle sağlıklı ve sürdürülebilir büyüme arasında bir tercih olduğunu kaydeden Küçük, hiçkimsenin borçla büyümeye ve Türkiye'nin geleceğinin daha fazla ipotek altına sokulması karşısında susmaya hakkı olmadığını söyledi. 
     İSO Başkanı Küçük, geçen yıla göre kapasite kullanım oranlarında bir miktar artış olduğunu ve Mart 2002'de dahilde alınan toplam KDV'nin geçen yılın aynı dönemine göre yüzde 145, ithalatta alınan KDV'de ise yüzde 123.6 civarında bir artış yaşandığını ifade ederek, şöyle dedi 
     ''Bu artışta Şubat ayındaki uzun tatil nedeniyle faaliyetlerin Mart ayına yığılmasının etkili olduğu düşünülebilir. 23 Nisan nedeniyle uzatılan tatilin de Nisan ayı için benzer bir sonuç doğurabileceğini belirtelim ve artık bu tip yaklaşımlardan vazgeçelim. 
     Türkiye'nin tatile değil, çalışmaya ihtiyacı var. Hiç olmazsa çalışmanın önemini zihniyet olarak kabul etmeye ihtiyacı var.'' 
     
     "Yerli sermayemiz başka ülkeler için yabancı sermaye oluyor" 
     Küçük, Nisan 2002'de toplam mevduatın yüzde 39.5'ini kredi stokunun teşkil etmesine karşın bugün için bu oranın yüzde 32'lere gerilediğini belirterek, ''Görüldüğü gibi devlet hala ülke tasarrufunun büyük bir bölümünü kullanırken, özel girişimcinin kredi kaynakları kurumuştur''dedi. 
     Tanıl Küçük, hükümetin üretimin sorunlarını çözmeye yönelik köklü adımlar atmaktan hala uzak olduğunu savunarak, Türkiye'deki vergilendirme ve vergi toplama anlayışının acilen gözden geçirilmesi ve yapılacak vergi reformu ile vatandaş-devlet arasındaki kaçıp kovalamacanın sona erdirilmesi, bundan sonra da az kelimesinin lugattan çıkarılması gerektiğini söyledi. 
     Küçük, yabancı sermaye konusunda da, ''Biz bunca uğraşı verirken, bırakın yabancı sermaye çekmeyi, kendi sermayemizi yurtiçinde tutacak tedbirlerin alınmasında dahi aciz kalınıyor. Galiba bizim yerli sermayemiz, başka ülkeler için yabancı sermaye oluyor. Bu anlayış, ya da anlayışsızlık devam ettikçe de olmaya devam edecek. Unutmayalım ki Türkiye bu tutumuyla yalnızca sermayesinin, yani kaynaklarının varlığını ve devamını değil, geleceğini de tehlikeye atıyor'' dedi. 
     





</TEXT>
</DOC>
