<DOC>
<DOCNO> 88369 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/06/son/sontur10.html </URL>
<DATE> 2002/06/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Köşk'te tarihi zirve yarın 
</HEADLINE>
<TEXT>

     Cumhurbaşkanı Ahmet Necdet Sezer'in başkanlığındaki TBMM'de grubu bulunan siyasi partilerin genel başkanlarının çağrıldığı Avrupa Birliği AB konusundaki toplantı, yarın yapılacak. 
     Çankaya Köşkü Elçi Kabul Salonu'nda yapılacak toplantı, saat 11.00'de başlayacak. 
     Cumhurbaşkanı Sezer, liderlere saat 09.30 için davetiye göndermiş, ancak Başbakan Bülent Ecevit'in rutin sağlık kontrolü nedeniyle istekte bulunması üzerine toplantının saati 11.00 olarak değiştirilmişti. 
     Toplantı için DSP Genel Başkanı ve Başbakan Bülent Ecevit, MHP Genel Başkanı, Devlet Bakanı ve Başbakan Yardımcısı Devlet Bahçeli, ANAP Genel Başkanı, Devlet Bakanı ve Başbakan Yardımcısı Mesut Yılmaz, DYP Genel Başkanı Tansu Çiller, AK Parti Genel Başkanı Recep Tayyip Erdoğan ve SP Genel Başkanı Recai Kutan'a davetiye gönderildi. 
     Başbakan Ecevit'in toplantıya katılıp katılmayacağının yarınki rutin sağlık kontrolünden sonra belli olması bekleniyor. 
     Cumhurbaşkanı Sezer, Başbakan Ecevit'in katılamaması durumunda DSP Tüzüğü'nün, Genel Başkan yerine yetkili olarak belirttiği kişiyi çağıracağını bildirmişti. 
     Çankaya Köşkü'nde yarın yapılacak toplantının, AB Genel Sekreteri Volkan Vural'ın sunumuyla başlaması bekleniyor. 
     Toplantı için herhangi bir süre öngörülmediği de öğrenildi. 
     





</TEXT>
</DOC>
