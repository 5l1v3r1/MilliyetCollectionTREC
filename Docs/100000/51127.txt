<DOC>
<DOCNO> 51127 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/07/son/sonspo12.html </URL>
<DATE> 2001/11/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Yasemin "Suyun çok soğuk olması beni etkiledi.." 
</HEADLINE>
<TEXT>

     ''Malzeme Destekli Sabit Ağırlıkla Serbest Dalış'' kategorisinde ABD'li Tanya Streeter'e ait 70 metrelik dünya rekorunu kırma girişiminde başarılı olamayan sualtı dalış rekortmeni Yasemin Dalkılıç, suyun çok soğuk olmasından etkilendiğini söyledi. 
     ''Quantum Saatleri''nin sponsorluğunda Bodrum Yalıçiftlik açıklarında 72 metreye dalan ancak yüzeyde bayılması nedeniyle plaketi hakeme teslim edemeyince başarısız olan Yasemin Dalkılıç, yaptığı açıklamada, rekor kıramamasında suyun soğukluğunun en önemli etken olduğunu kaydetti. 
     Bundan önce aynı kategoride 68 metreye dalarak rekor kırdığını hatırlatan Dalkılıç, ''O rekoru kırdığımda da suyun soğuk olması nedeniyle çok zorlanmıştım. Bu aylardaki denemelerimi suyu daha sıcak olan denizlerde yapmam gerekir. 72 metreye inildiğinde suyun soğukluğu çok etkili oluyor'' dedi. 
     Yasemin Dalkılıç'ın oteline döndükten sonra bir basın toplantısı düzenleyeceği bildirildi. 
     






</TEXT>
</DOC>
