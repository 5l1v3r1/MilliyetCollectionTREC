<DOC>
<DOCNO> 56738 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/12/spor/aspo.html </URL>
<DATE> 2001/12/12/ </DATE>
<TIME>  </TIME>
<AUTHOR>  </AUTHOR>
<HEADLINE>
İPİ DENİZLİ ÇEKTİ 2-1 
</HEADLINE>
<TEXT>

Ligde ağır yaralanan Fenerbahçe, öldürücü darbeyi Türkiye Kupası’nda aldı. Mustafa Denizli’nin yanlışları, çeyrek finale çıkan Denizlispor’a yaradı. Seyfi ile Muzaffer’in şok gollerine Yusuf’un yanıtı ikinci yarıda geldi. Ancak Sarı-Lacivertli forvet oyuncuları gerisini getiremedi 
     GALATASARAY’DAN sonra Türkiye Kupası’nda kazaya uğrayan takım Fenerbahçe oldu. Ev sahibi, Denizlispor karşısında oyuna iyi başlamasına rağmen, defanstaki inanılmaz hatalarıyla, Seyfi ve Muzaffer’in şok gollerine engel olamadı. Sarı - Lacivertli ekip, ikinci 45 dakikaya Yusuf’un golüyle başlayınca umutlandı. Tolunay’ın, kaleci Abdoulaye’yi tokatlayarak oyun dışı kalmasıyla, bu umut daha da arttı. Ancak Lazetic’in girer girmez gördüğü kırmızı kart dengeyi yeniden getirdi. Fenerbahçe forvetlerinin gol kaçırma yarışıyla süren karşılaşma Denizlispor’un çeyrek final vizesiyle son buldu. 
     
     Dakika dakika maç 
     6. Dakika Abdullah'ın sağdan yaptığı ortada gelen topa Johnson kafa vurdu. Denizli kalecisi Abdoulaye, zor pozisyonu yatarak etkisiz hale getirdi. 
     8. Dakika Yusuf'un savunmanın arkasına attığı topla Ali Güneş buluştu, kaleci ile karşı karşıya kaldı. Plasesini de yaptı. Ancak çizgi üzerinde Hakan topu çıkarmayı başardı. 
     16. Dakika Timuçin, Fenerbahçe savunmasının arasına topu attı. Serkan'la birlikte bu topa hamle yapan Seyfi'nin şutunda meşin yuvarlak auta gitti. 
     28. Dakika İlyas, sol tarafındaki Timuçin'e topu aktardı. Bu oyuncu, Fenerbahçe kalesinin önünde bekleyen Seyfi'yi gördü. Savunma müdahele edemedi. Seyfi'nin kafa vuruşunda top üst direkten geri geldi. Dönen topu yine Seyfi, tamamladı 0-1 
     31. Dakika Seyfi'nin derinlemesine gönderdiği topu kazanan Muzaffer, Fenerbahçe savunmasından sıyrılıp, kalesini terkeden Oğuz'la karşı karşıya kaldı. Oğuz'a çalım atan Muzaffer, topu boş kaleye bıraktı 0-2. 
     40. Dakika Serhat sağ taraftan ortaladı. Savunmanın gerisinde bekleyen Yusuf bomboş durumda topa kafayı vurdu. Top az farkla auta çıktı. 
     49. Dakika Mustafa'dan aldığı topu ortalayan Ali Güneş'in pasında Yusuf kafayı vurdu 1 - 0. 
     53. Dakika Oğuz degaj kullandı. Topla buluşan Yusuf, Andersson'un önüne gönderdi. Bu oyuncu kaleci ile karşı karşıya kaldı, ancak golü atamadı. 
     57. Dakika Denizlispor kalesinin önü karıştı. Hakan topu uzaklaştırmak isteyince top Mustafa'nın önünde kaldı. Bu futbolcunun iki adımdan vuruşunu kaleci Abdoulaye önledi. Bu pozisyondan sonra Kaptan Tolunay, kaleci Abdoulaye'ye tokat atınca, kırmızı kartla oyun dışı kaldı. 
     67. Dakika Bir dakika önce oyuna giren Lazetic, Levent'le ikili mücadele sırasında kırmızı kart gördü. 
     69. Dakika Andersson, kaleci Abdoulaye ile bir topa yükseldi. Ceza sahası içerisinde yerde kaldı. Fenerbahçeli futbolcular bu pozisyona penaltı itirazında bulundu. 
     75. Dakika Ceyhun, frikik kullandı. Plasesinde top altı pasın solunda Abdullah'ın önüne düştü. Bu oyuncunun vuruşunda top direk dibinden auta gitti. 
     76. Dakika Ceza sahası içinde topla buluşan Serhat, kaleci Abdoulaye ile karşı karşıya kaldı. Ancak vuruşunu kaleci yine önledi. 
     
     Nasıl oynadılar 
     OĞUZ Yediği gollerde hatası yoktu. Uzun bir aradan sonra oynamasına rağmen elinden geleni yapmaya çalıştı. 
     SERKAN Oyundan çıkana kadar iyi mücadele etti. Ancak gol için kenara alındı. Yavaş yavaş takıma adapte oluyor. 
     ÜMİT ÖZAT İlk yarıda çok kötü bir görüntü verdi. Yenilen gollerde büyük hatası olduğu için oyundan alındı. 
     MUSTAFA DOĞAN Savunmadaki savruk oyunuyla dikkat çekerken, yaptığı pozisyon hatalarıyla defansa zor anlar yaşattı. 
     ALİ GÜNEŞ Savunmaya yönelik oyun tarzıyla etkiliydi, ancak aynı başarıyı ofansta ve pozisyonlarda gösteremedi. 
     HAKAN Çok çalıştı. Ama gereksiz yere ayağında tuttuğu toplarla pozisyonların başlamasına sürekli engel oldu. 
     JOHNSON Fenerbahçe'nin en mücadeleci oyuncusuydu. İkinci yarıda savunmada da etkili oldu, ofansa da destek verdi. 
     YUSUF Maçın genelinde çok koştu, ancak attığı golün yanı sıra kaçırdıklarıyla adeta herkese saç - baş yoldurdu. 
     ABDULLAH Özellikle ilk yarıda savunma ve ofansta oldukça başarılıydı. Ancak ikinci 45 dakikada temposu düştü. 
     ANDERSSON 90 dakika iyi mücadele etmesinin yanı sıra inanılmaz goller kaçırdı, taraftarı çileden çıkarttı. 
     SERHAT Forvette her zaman olduğu gibi çok top ezdi. Ayrıca gol kaçırmakta Andersson'la yarıştı, kenara alındı. 
     LAZETİÇ Oyuna girdikten bir dakika sonra, daha ısınmadan hakemin oldukça ağır kararı ile kırmızı kart gördü. 
     CEYHUN Mustafa Denizli'nin gol silahı olarak sahaya sürdüğü genç futbolcu, pek fazla varlık gösteremedi. 
     ALİ AKDENİZ Oyunun son dakikalarında görev aldı. Ancak biten süre yüzünden Kendini gösteremeden maç bitti. 
     
     Maçın hakemi 
     Penaltıydı 
     KUDDUSİ Müftüoğlu maçı dengesiz yönetti. İyi niyetine rağmen bazı faul kararlarında hata yaptı. Tolunay’ın, kalecisiyle kavga etmesine gösterdiği kırmızı kart kurallar gereği doğruydu. Ancak Lazetic’e çıkardığı kırmızı kartta, kullandığı takdir hakkı biraz ağır kaçtı. Ayrıca Andersson’un ikinci yarıda kaleci Abdoulaye tarafından düşürülmesi kesinlikle penaltıydı. 
     
     Notlar 
     Ali Akdeniz isyanı 
     FENERBAHÇE’NİN zamanla yarıştığı anlarda, Mustafa Denizli’nin 88. dakikada Ali Akdeniz’i oyuna alması yönetimi çileden çıkardı. Şeref Tribünü’nde başta Başkan Aziz Yıldırım olmak üzere tüm yöneticilerin tepkisi izlendi. 
     
     Kupa sendromu 
     18 yıldır Türkiye Kupası’na ulaşamayan Fenerbahçe dün de Denizlispor’a sahasında yenilerek elendi. Son kez 1982 - 83’te kupada şampiyonluğu yakalayan Fenerbahçe, geçtiğimiz yıl finalde Gençlerbirliği’ne penaltılarla kaybetmişti. 
     
     Fatih’in günü 
     FUTBOL Federasyonu bugün Ankara’da yapacağı toplantıyla Fatih Akyel’in durumunu görüşecek. Real Mallorca ile bonservis konusunda anlaşan Fenerbahçe, geçtiğimiz hafta içinde lisans işlemlerinin başlatılması için gerekli evrakları federasyona gönderdi. Galatasaray’ın itirazı nedeniyle federasyon 37. maddeyi incelemeye aldı. 
     
     Moral takviyesi 
     TRABZONSPOR maçında taraftarların küfür yağmuruna tuttuğu Abdullah ile aynı maçta kaçırdığı gollerle büyük tepki çeken Andersson’a, Fenerbahçe taraftarı moral verdi. Maçtan önce bu iki futbolcuyu tribünlere çağıran taraftarlar, Abdullah ve Andersson’a moral verdi. 
     
     Seyirci gelmedi 
     ŞÜKRÜ Saracoğlu Stadı’nda Beşiktaş’a, Avni Aker’de ise Trabzonspor’a aynı skorla 2-1 yenilen Fenerbahçe’de, seyirci de takımına küstü. Sarı - Lacivertli yönetimin bilet fiyatlarında indirim yapmasına rağmen taraftarlar, Denizlispor ile oynanan Kupa maçı ilgi göstermedi. 
     
     Vuran’a son görev 
     İSTANBUL’DA önceki gün vefat eden Fenerbahçe Voleybol Takımları Teknik Direktörü İsmail Vuran’ın cenazesi dün toprağa verildi. Vuran için, önce Dereağzı Tesisleri’nde tören düzenlendi. Buradaki törene, voleybol ile Fenerbahçe camiası katıldı. Cenaze namazında da Başkan Aziz yıldırım hazır bulundu. 
     



 SPOR 























</TEXT>
</DOC>
