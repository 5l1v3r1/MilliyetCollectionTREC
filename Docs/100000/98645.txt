<DOC>
<DOCNO> 98645 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/29/son/sondun12.html </URL>
<DATE> 2002/07/29/ </DATE>
<TIME>  </TIME>
<AUTHOR>  </AUTHOR>
<HEADLINE>
İran, hayat kadını sayısının artışına çözüm arıyor... 
</HEADLINE>
<TEXT>

     İran'da, hayat kadınlarının sayısındaki hızlı artışın yarattığı kaygılar nedeniyle soruna ''İslami çözüm'' bulma çabaları kabul görmedi. 
     İran basınında çıkan haberlere göre, İçişleri Bakanlığı'nın toplumsal işlerden sorumlu bölümü tarafından hazırlanan ''İffet Evleri'' projesi, dini çevrelerden kadın gruplarına toplumun her kesiminden tepki çekti ve bakanlığın Sosyal Konseyi tarafından reddedildi. 
     Bu projeye göre, o ya da bu şekilde tam olarak evliliğe hazır olmayan, ancak cinsel ihtiyacını gidermeye çalışan erkek ve kadınların nizami olarak biraraya getirilmesi amaçlanıyordu. Plana göre, öğrenciler, devamlı seyahat eden, karısı hasta olan, kimsenin evlenmediği erkeklerle dul ve kimsesiz kadınlar önce bir kayıt merkezine kaydolacak, daha sonra tıbbi tedavi için bir kliniğe gönderilecekti. Bir danışma merkezi çiftleri belirlerken, diğer bir merkez geçici bir evlenme belgesi hazırlayacak ve erkekler anlaşma bedelini ödedikten sonra, çiftler belirlenmiş özel otel ya da misafir evlerine gidecekti. 
     ''İffet Evleri'' projesine göre, planı uygulayacak kurullarda polis, dini yetkililer ve Yargı Erki'nden görevliler bulunacaktı. Bu plan üst düzey yetkililer ve toplumun çeşitli kesimleri tarafından tartışılırken, bazı kadın grupları planı ''lisanslı fahişelikten biraz daha öte bir fikir'' olarak değerlendirerek kınadılar. Kadınların Sosyal ve Kültürel Konseyi'nin yaptığı açıklamada, ''Bu proje, en hafif deyimle gayri meşru ilişkilerin normalleştirilmesi, aile kurumunun yıkılması ve yozlaşmışlık evlerinin resmen kuruluşu'' denildi. 
     Güvenlik Güçlerinin Sosyal İşler Yardımcısı Seyid Rıza Hüseyni, ''Bu plan kabul edilseydi, İslami rejimin alnında kara bir leke olarak kalacaktı'' dedi. Ancak Hüseyni, ''hayat kadınları konusunu bir düzene sokmak için bütün dini, yasal ve sosyal durumun göz önüne alınmasının ve bu konuya ilişkin uzman çalışmalarının yapılmasının gerektiğine'' dikkati çekti. 
     Planın hazırlanmasına yardımcı olan İçişleri Bakanlığı'nın toplumsal ilişkilerden sorumlu yetkilisi Eşref Burujerdi ise planı savunarak, ''Bazı kişiler, bu tür konular hakkında konuşmayı tabu olarak görüyor, ancak bu toplumsal gerçeğin bir parçası ve gözünüzü kapatmak sorunu çözmüyor'' diye konuştu. 
     Bu arada İRNA'nın bugünkü haberine göre, Yargı Erki tarafından yapılan açıklamada, ''İffet Evleri projesinin aile kurumuna karşı olduğu ve ailenin maneviyatını zayıflattığı'' belirtilerek, bu tür projelerle aile kurumunu zayıflatmaya çalışan kimselerin yargı önüne çıkarılacağı uyarısı yapıldı. 
     
     2 MİLYON KADININ SIĞINACAK BİR EVİ BİLE YOK 

     Ekonomik durumun kötüleşmesi ve toplumun bazı kesimlerinin sosyal yardımlardan faydalanamamasına paralel hayat kadınlarının sayısındaki artışın ciddi bir sorun olduğu İran'da Sosyal Hizmetler Vakfı yetkilileri, 300 bin hayat kadınının çalıştığını tahmin ediyor. Yapılan araştırmalar, 200-250 randevuevinin olduğu başkentte 84 bin civarında hayat kadını bulunduğunu, bu sayının her yıl yüzde 10-15 artığını ortaya koyuyor. 
     Yetkililere göre, uyuşturucu kullanımı ve suç işleme oranının, ayrıca evden kaçan kızların sayısının hızla arttığı İran'da, yaklaşık 2 milyon kadının sığınabileceği bir evi yok ve bir milyon kadın hiçbir sosyal yardım alamıyor. 
     İran'ın doğusundaki Horasan eyaletinin başkenti Meşhed'de 16 hayat kadınını öldürmekten suçlu bulunan bir kişi, Nisan ayında asılarak idam edilmişti. 
     Tahran'da bir fuhuş evinde yakalanan İran Futbol Milli Takımı'nın iki oyuncusu bu ay ''ahlaki çürüme'' suçundan kırbaç cezasına çarptırılmış, Mart ayında yine başkentte randevuevinde yakalanan İstiklal futbol kulübü ve milli takımın orta saha oyuncusu Mücahit Hazırabi'nin 5 yıl futbol oynaması yasaklanmış ve Hazırabi'ye 275 kırbaç cezası verilmişti. 
     
</TEXT>
</DOC>
