<DOC>
<DOCNO> 60222 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/02/son/sonspo17.html </URL>
<DATE> 2002/01/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Kıyat "Denizli'nin gidişi gibi Lorant da oybirliği ile geldi" 
</HEADLINE>
<TEXT>

     Fenerbahçe Kulübü Asbaşkanı ve Kulüp Sözcüsü Atilla Kıyat, Alman teknik direktör Werner Lorant'ı oybirliği ile takımın başına getirdiklerini söyledi. 
     Kıyat, Fenerbahçe'de her konuda kararları yönetimin verdiğini belirterek, ''Denizli'yi nasıl oybirliğiyle gönderdiysek, Lorant'ı da oybirliğiyle takımın başına getirdik'' dedi. 
     Lorant'ın transferi nedeniyle Aziz Yıldırım hakkında ağır eleştirilerde bulunan Fenerbahçeliler Birleşik Grup Derneği'ni muhatap olarak almadıklarını söyleyen Atilla Kıyat, ''Sorumlu olmadığınız bir konuda fikir üretmek çok kolaydır. Fenerbahçe yönetiminde hiçbir karar başkanın diretmesiyle alınmaz. Biz takımın eksiğini biliyoruz, bu yüzden Lorant'ı getirdik'' diye konuştu. 
     Kıyat, yönetimin yetki verdiği asbaşkan Sadettin Saran'ın yaptığı görüşmeler sonunda yönetime rapor sunduğunu kaydederek, şunları söyledi 
     ''Raporda, Roy Hodgson ve Werner Lorant isimleri ön plana çıktı. 
     Takım içinde tespit etmiş olduğumuz eksikliklerin başında fizik kondisyon ve hırs olduğunu gördük. Lorant'ı, hırsı ve kondisyona verdiği önem nedeniyle tercih ettik. Antrenör Oğuz Çetin'le birlikte, kondisyoner ve fizyoterapistten oluşan bir lojistik destek ekibi kuracağız. Fenerbahçe camiasını, Lorant'a destek vermeye çağırıyoruz.'' 
     






</TEXT>
</DOC>
