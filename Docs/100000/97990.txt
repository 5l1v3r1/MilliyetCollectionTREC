<DOC>
<DOCNO> 97990 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/25/son/sonspo05.html </URL>
<DATE> 2002/07/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Galatasaray ''Hasan için dengeleri bozmadan fedakarlık edeceğiz'' 
</HEADLINE>
<TEXT>

     Galatasaray Kulübü İkinci Başkanı ve Basın Sözcüsü Ali Dürüst, oyuncuları Hasan ile Ergün'ün durumlarına açıklık getirdi. 
     Galatasaray ile Olympiakos takımları arasında 31 Temmuz'da yapılacak özel maçın tanıtımı nedeniyle Olimpiyatevi'ndeki basın toplantısına katılan Dürüst, transferdeki son gelişmeler ve amatör şubelerin durumu hakkında gazetecilerin sorularını da yanıtladı. 
     Ergün ile problemlerinin bulunmadığını kaydeden Dürüst, ''Ergün zaten 2 yıllık resmi sözleşmeyi imzalamıştır. Problem yok. Biz iyi hareketinden dolayı kontratının şartlarını düzelteceğiz. Bu konuda da anlaşmaya varıldı'' dedi. 
     Ali Dürüst, Hasan ile 1 yıllık sözleşmelerinin sürdüğüne de değinerek, ''Önemli olan oyuncunun mutluluğu. Bunun için de arayışlarımızı sürdürüyoruz. Kulüpteki iç dengeleri bozmadan, gereken fedakarlığı yapacağız. Ancak şu anda kendisiyle imzalanmış bir sözleşme yok'' diye konuştu. 
     Futbol takımının güzel bir kamp dönemi geçirdiğini ve oyuncuların durumunun iyi olduğunu belirten Dürüst, santrfor arayışlarının da sürdüğünü kaydetti. 
     Bu konuda stres yaşamadıklarını dile getiren Ali Dürüst, açığı kapatacak çok sayıda yıldız futbolcularının bulunduğunu vurguladı. 
     Futbol sahalarındaki küfüre karşı olduklarını, ortadan kalkması için de ne gerekiyorsa elbirliğiyle yapacaklarını kaydeden Dürüst, ''Bunu hep birlikte önlemeliyiz. Amacımız, seyircilerin kendi kendilerini kontrol etmesini sağlayacak bir sistem oturtmak. Bu da zamanla olacaktır'' dedi. 
     
     AMATÖR ŞUBELER KONUSU 

     Ali Dürüst, basketbol ve voleybol branşlarında mevcut olan sözleşmeli personelin işine son vermelerinin, bu şubeleri kapattıkları anlamına gelmediğini ifade etti. 
     Voleybol ve basketbolda yollarına nasıl devam edeceklerine dair kararın yarın verileceğini belirten Dürüst, ''Şu anda bütün sözleşmeleri fesh ettik ve kıdem tazminatlarını ödeyeceğiz. Voleybol ve basketbolda devam etme şeklimize göre yeniden bu kadrolaşmayı oluşturabiliriz de. Bu bizim isteğimize bağlı. Yarın her şey kesinlik kazanacak'' diyerek sözlerini tamamladı. 
     

     
</TEXT>
</DOC>
