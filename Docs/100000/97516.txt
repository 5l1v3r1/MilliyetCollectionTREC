<DOC>
<DOCNO> 97516 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/23/son/soneko24.html </URL>
<DATE> 2002/07/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Türk mücevherleri ABD'de görücüye çıkıyor... 
</HEADLINE>
<TEXT>

     Türk mücevher sektörü, ihracatı artırmayı hedeflediği ABD pazarında tanıtıma çıkıyor. 
     İstanbul Maden ve Metaller İhracatçı Birlikleri'nin organizasyonu ile 36 Türk firması 28-31 Temmuz tarihleri arasında JA New York ABD Mücevher Fuarı'na katılarak özgün mücevher tasarımlarını sergileyecek. 
     İstanbul Maden ve Metaller İhracatçı Birlikleri Genel Sekreteri Mutlu Öktem, yaptığı açıklamada, 4 gün sürecek fuarda 4 metrekare alan üzerine kurulacak Türkiye standında firmaların ürünlerini sergileyeceklerini bildirdi. 
     Öktem, fuar sonrasında Türk firmalarının önemli ihracat bağlantıları gerçekleştirmesi ve ABD altın-mücevher pazarındaki Türkiye'nin payının artırılmasının amaçlandığını vurguladı. 
     Kuyumculuk sektörünün Türkiye'de büyük bir geçmişe sahip olduğunu belirten Öktem, Hititler, Urartular, Frigyalılar, Iyonlar, Lidyalılar, Romalılar, Bizanslılar, Selçuklar ve Osmanlıların, Anadolu toprakları üzerinde kendilerine özgü mücevher tasarımlarını yarattıklarını, diğer mücevher tasarımları arasında en belirgin stilin ise Selçuklular tarafından geliştirildiğini kaydetti. 
     Kanuni Sultan Süleyman döneminde ve sonrasında İstanbul'un, dünyanın en önemli kuyumculuk merkezlerinden biri konumuna geldiğini dile getiren Öktem, günümüzde Türkiye kuyumculuk sektörünün, çağdaş, yenilikçi tasarım ve teknoloji ile birlikte geçmişin zengin kültürel mirasını yansıttığına işaret etti. 
     Öktem, Türkiye'nin yıllık yaklaşık 200 ton ile dünyanın en fazla altın işleyen ilk beş ülkesi arasında yer aldığını belirterek, sektördeki 6 bin altın işleme atölyesi içerisinden yaklaşık 200'ünün büyük ve orta ölçekli firmalardan oluştuğunu, istihdam ettiği 250 bine yakın işgücü ile mücevher sektörünün Türkiye'nin en büyük sanayi kollarından birisi olduğunu vurguladı. 
     Türkiye'nin ihracat kalemleri içerisinde yeni olmasına rağmen altın-mücevher ihracatının performansının ümit verici olduğunu bildiren Öktem, açıklamasında şu görüşlere yer verdi 
     ''Geçtiğimiz 10 yıl içerisinde önemli artışlar gösteren altın mücevher ihracatı 2001 yılında 430 milyon dolara ulaşmış, en fazla ihracat yapılan ülkeler ABD, Birleşik Arap Emirlikleri, İsrail, Almanya, İtalya ve Avusturya olmuştur. Türkiye, toplam 4,74 milyar altın-mücevher ithalatı bulunan ABD pazarında 195 milyon dolar ile 7. sırayı almaktadır.'' 
     





</TEXT>
</DOC>
