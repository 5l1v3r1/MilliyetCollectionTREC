<DOC>
<DOCNO> 78582 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/16/spor/spo01.html </URL>
<DATE> 2002/04/16/ </DATE>
<TIME>  </TIME>
<AUTHOR>  </AUTHOR>
<HEADLINE>
İlhan’a 30 milyar ceza 
</HEADLINE>
<TEXT>

Beşiktaş Yönetimi, Fenerbahçe maçında kırmızı kart gören yıldız futbolcuya tarihinin en ağır para cezalarından birini kesti. Ali Eren ile Tümer başta olmak üzere diğer futbolculara ise ihtar verilecek 
     ORHAN YILDIRIM 

     BEŞİKTAŞ Yönetimi, Fenerbahçe maçında kırmızı kart gören İlhan Mansız’a 30 milyar lira para cezası kesti. Yine derbide oyun dışı kalan Ali Eren ile formsuz Tümer başta olmak üzere diğer futbolculara da ihtar verilmesini kararlaştardı. Asbaşkan Yıldırım Demirören, İlhan Mansız’ın kendisini kulübün üstünde gördüğünü söyledi, "Sahada yaptıkları Nouma’nınkileri katladı. Kimse Beşiktaş’a ihanet edemez. Sezon sonunda getirdiğimiz gibi göndeririz" diye konuştu. 
     YÖNETİCİ Kıvanç Oktay ise "Köklü değişiklikler yapacağız. Formanın ağırlığını taşıyamayanlar artık kulübe zarar veremeyecekler" dedi. Yeni yönetimin görev bölümü şöyle oluştu 2. Başkan Hüsnü Güreli, Futbol Şubesi Yıldırım Demirören, Genel Sekreter İsmail Ünal, Pazarlama ve Gelirler İbrahim Altınsay, İletişim Mete Düren, Altyapı Fikret Orman, Basketbol Cem Bilge, Voleybol ve Amatör Şubeler Ahmet Kavalcı, Tesisler Kıvanç Oktay, Muhasip Üye Haşmet Kürüm. 
     
Moralsiz çalışma      DERBİ yenilgisi sonrasında dün Fulya’da yapılan çalışmada futbolcuların çok üzgün oldukları gözlendi. Roland Koch, yönetiminde yapılan antrenmana milli takımlarına çağrılan Tayfur, İlhan Mansız, Tunç, Baya ve Myhre ile hafif sakatlıkları bulunan Ali Eren ve Ahmet Yıldırım katılmadı. Teknik Direktör Christoph Daum, Koblenz’de bugün devam edecek olan kokain davasına çıkmayacak. 
     
DAUM’DAN cesur açıklama      DAUM dün Beşiktaş’ın resmi internet sitesine yazdığı yorumda hakemleri savundu. Futbolcuların hakemlere karşı hareketleri artık normal görmeye başladıklarını belirten Alman hoca, "Bu tip davranışların en ağır şekilde cezalandırılması lazım. Oyuncularımız baskıyı kontrol edemediler. Hakemleri suçlamak doğru değil. Federasyon hakemleri korumalı. Herkes sadece kendi çıkarlarını düşünmemeli, oyuncular bu yönde eğitilmeli" dedi. 
     
Ağzını tutamadı      SİYAH-Beyazlılar’ın hakemlere tepkisi sürerken, İlhan Mansız’ın yardımcı hakeme hakaret ettiği için kırmızı kart gördüğü öğrenildi. 85. dakikada Evren Dölek’in yanına gelip, "Şerefsiz. Seni kim satın aldı" demesi, maç başından bu yana agresif hareketler yapan, İlhan’ın da sonunu hazırladı. Bu arada sahaya atılan maddeler nedeniyle Beşiktaş, Fenerbahçe, Galatasaray, Diyarbakır ve Bursa, Disiplin Kurulu’na sevkedildi. 
     



 SPOR 






























</TEXT>
</DOC>
