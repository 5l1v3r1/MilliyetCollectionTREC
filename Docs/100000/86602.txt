<DOC>
<DOCNO> 86602 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/28/son/sonspo18.html </URL>
<DATE> 2002/05/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaş transfer komitesi Roma'da... 
</HEADLINE>
<TEXT>

     Fransa'daki transfer çalışmalarını tamamlayan Beşiktaş Kulübü Transfer Komitesi, bu akşamdan itibaren çalışmalarını İtalya'da sürdürecek. 
     Kulüp ikinci başkanı Hüsnü Güreli, asbaşkanlar Yıldırım Demirören ve Kıvanç Oktay ile teknik direktör Mircea Lucescu, bu akşamdan itibaren Roma'da üstlenerek, transfer görüşmelerinde bulunacak. 
     Siyah-beyazlıların AS Roma'da forma giyen savunma oyuncusu Marcos Antonio Zago ile ilgilendikleri ve İtalyan kulübüyle, bu futbolcu için biraraya gelebilecekleri öğrenildi. 
     Yöneticilerin ayrıca AC Fiorentina'nın Brezilyalı orta alan oyuncusu Amaral ve birkaç futbolcu için daha girişimde bulunacağı bildirildi. 
     
     BOCA JUNIORS'TAN YANIT BEKLENİYOR 
     Beşiktaşlı yöneticiler her konuda anlaşmaya vardıkları Kolombiya Milli Takımı Kalecisi Cordoba için, bonservisini elinde bulunduran Arjantin'in Boca Juniors takımından yanıt bekliyor. 
     Geçen sezon İtalya'nın Perugia takımında forma giyen ve başarılı bir performans çizen Cordoba için, yöneticilerin saat farkı nedeniyle gece geç saatlerde Arjantinli yöneticilerle telefonda pazarlık yaptığı bildirilirken, bu transferin kısa sürede açıklık kazanacağı kaydedildi. 
     





</TEXT>
</DOC>
