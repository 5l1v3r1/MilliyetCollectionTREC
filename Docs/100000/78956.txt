<DOC>
<DOCNO> 78956 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/17/son/sontur25.html </URL>
<DATE> 2002/04/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Gazi Üniversitesi'nde sağ görüşlü iki grup arasında çatışma 
</HEADLINE>
<TEXT>

     Gazi Üniversitesi Eğitim Fakültesi'nde sağ görüşlü oldukları bildirilen iki grup arasında kavga çıktı. Bıçak ve sopaların kullanıldığı kavgada 3 kişi yaralanırken, olayla ilgili olarak 115 kişi gözaltına alındı. 
     Sağ görüşlü iki grup arasında öğle saatlerinde kavga çıktı. Bıçak ve sopaların kullanıldığı olaylar sırasında 3 kişi yaralandı. 
     Olay üzerine Ankara Emniyet Müdürlüğü'ne bağlı Çevik Kuvvet ve Terörle Mücadele Şube Müdürlüğü ekipleri üniversiteye geldiler. 
     Polisin iki grubu ayırmasından sonra 115 kişi gözaltına alındı. 
     Aramalar sırasında pala tabir edilen 10 bıçak, 1 kuru sıkı tabanca ile bahçeye atılmış şekilde bir silah bulundu. Aramalarda ayrıca, çok sayıda özel yapım sopa ele geçirildi. 
     Görgü tanıkları MHP ve BBP yanlısı ülkücü öğrencilerin, üniversitede "Reis"lik yüzünden birbirleriyle kavga ettiğini söylediler. 
     Gözaltına alınan kişiler, Ankara Emniyet Müdürlüğü Terörle Mücadele Şubesi'ne götürüldüler. 
     Yetkililer, olayla ilgili soruşturmanın sürdürüldüğünü kaydettiler. 
     Olaylar nedeniyle Eğitim Fakültesi öğrencilerinin bugünkü vizeleri ertelendi. 
     





</TEXT>
</DOC>
