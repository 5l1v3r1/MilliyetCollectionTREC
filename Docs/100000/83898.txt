<DOC>
<DOCNO> 83898 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/14/son/sondun18.html </URL>
<DATE> 2002/05/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Fehriye Erdal için kararı Bruges mahkemesi verecek 
</HEADLINE>
<TEXT>

     Brüksel Temyiz Mahkemesi, Belçika'da gözaltında bulunan terörist Fehriye Erdal'ın Türkiye'de işlediği suçlardan dolayı Belçika'da yargılanmasına ilişkin kararı Bruges Mahkemesi'ne bıraktı. 
     Brüksel Mahkemesi, ilk aşamada Erdal'ın Türkiye'deki suçları nedeniyle Belçika'da yargılanabileceğini kararlaştırmıştı. Sanık avukatları temyize başvurmuşlardı. 
     Temyiz Mahkemesi, Erdal'ın Belçika'daki suçlarından dolayı yargılandığı Bruges Mahkemesi'nin dosyayı ele almasını ve teröristin Türkiye'deki suçlardan yargılanıp yargılanmayacağına da bu mahkemenin karar vermesini kararlaştırdığını açıkladı. 
     Sabancı suikastı faillerinden terörist Fehriye Erdal'ın Türkiye'de işlediği suçlar nedeniyle Belçika'da yargılanmasına ilişkin adli süreç devam ederken, Brüksel Temyiz Mahkemesi, bu konudaki kararı, teröristin Belçika'daki suçlarından dolayı yargılanmasının sürdüğü Bruges Mahkemesi'ne bıraktı. 
     Brüksel Temyiz Mahkemesi, bugün yaptığı açıklamada, Fehriye Erdal dosyalarının Bruges Mahkemesi'nde birleştirilmesini, sanığın Türkiye'deki suçlardan dolayı Belçika'da yargılanıp yargılanmayacağına da bu mahkemenin karar vermesini kararlaştırdığını bildirdi. 
     Sanık avukatları, Temyiz Mahkemesi'nin bu kararını memnuniyetle karşıladıklarını açıkladılar. 
     Sabancı ailesinin avukatı Schmitz, Brüksel Temyiz Mahkemesi'nin kararının, Fehriye Erdal'ın Türkiye'deki suçlarından dolayı Belçika'da yargılanması olasılığını reddetmediğini, adli sürecin devam ettiğini söylemekle yetindi. Schmitz, bu karara itiraz etmek için son çare olan Yargıtay yolunu kullanıp kullanmayacakları konusunda bilgi vermedi ve durum değerlendirmesi yapacaklarını belirtti. 
     Schmitz, Erdal'ın Türkiye'deki suçlarından dolayı Belçika'da yargılanmasını engellemek isteyen sanık avukatlarının istediklerinin olmadığını, onların da temyiz amacıyla Yargıtay'a başvurabileceklerini söyledi. 
     Belçika'daki bir evde ''göz hapsinde'' olduğu varsayılan terörist Fehriye Erdal, bugünkü duruşmaya da gelmedi ve avukatları tarafından temsil edildi. 
     Öte yandan 50 kadar terör örgütü DHKP-C yandaşı, Brüksel adliyesi önünde gösteri düzenleyerek, Erdal'ın Belçika'da yargılanamayacağına ilişkin sloganlar attı. Belçika polisi, AB terör listesine alınan DHKP-C'nin yandaşlarının bu izinsiz gösterisine müdahale etmedi. 
     Sabancı Holding Otomotiv Grubu Başkanı Özdemir Sabancı, Toyota-Sa Genel Müdürü Haluk Görgün ve sekreter Nilgün Hasefe'nin 9 Ocak 1996 tarihinde öldürülmesinin faillerinden Fehriye Erdal, 26 Eylül 1999'da Belçika'da, Neşe Yıldırım adına düzenlenen sahte pasaportla yakalanmıştı. Belçika, Türkiye'nin iade talebini, idam cezasının yasalardaki varlığı nedeniyle reddetmiş ve bu arada teröristin siyasi sığınma başvurusunu da geri çevirmişti. 
     Bir yıl kadar hapis yattıktan sonra bir evde gözaltına alınan Erdal, Belçika'da işlediği suçlardan yargılanmayı bekliyor. Bu suçlar arasında silah taşımak, suç örgütü faaliyetlerine katılmak, sahte kimlik kullanmak gibi unsurlar bulunuyor. 
     Öte yandan Sabancı ailesinin adli girişimleri sonunda Brüksel Mahkemesi, geçen yıl sanığın Türkiye'deki suçlarından dolayı Belçika'da yargılanabileceğini kararlaştırdı. Erdal'ın, Sabancı suikastı bağlantılı ithamlarla adalet önüne çıkarılmasının kararlaştırılması üzerine, sanık avukatları bu karara karşı temyize başvurdu. 
     Brüksel'de uluslararası davalardan sorumlu Başsavcı Alain Winants, ''çok meşgul olduğunu'' gerekçe göstererek, Erdal dosyasını uzun süre erteledi. Savcı Winants, Erdal'ın Türkiye'de işlediği suçlardan dolayı Belçika'da yargılanabileceği görüşünü savunuyor, ancak bu yargılamanın, Belçika'daki suçlarla ilgili Bruges dosyalarıyla birleştirilmesini istiyordu. 
     Sabancı ailesinin avukatı Fernand Schmitz, Erdal'ın Brüksel'de Bruges'den bağımsız bir şekilde yargılanmasını istiyordu. 
     





</TEXT>
</DOC>
