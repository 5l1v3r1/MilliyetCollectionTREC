<DOC>
<DOCNO> 54436 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/28/ekonomi/eko05.html </URL>
<DATE> 2001/11/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Müdürler bitti sıra yönetmende 
</HEADLINE>
<TEXT>

Ziraat Bankası, çalışanlarını sözleşmeye geçirmeye başladı. Müdürlerle başlatılan operasyonda sıra yönetmenlerde 
     TARIK YILMAZ 

     Çalışanlarını sözleşmeli statüye geçirmeye başlayan Ziraat Bankası yönetimi, şube müdürleriyle start verdiği operasyonunu yönetmen olarak tanımlanan müdür yardımcılarıyla sürdürüyor. Yönetim, 2002 sonuna kadar personel sayısını 32 binden 20 bine indirmeyi hedefliyor. 
     Ziraat Bankası yönetimi, sözleşmeliye geçirme operasyonuna şube müdürlerinden başladı. Edinilen bilgiye göre, 1 Ekim’de müdürlere sözleşme gönderen yönetim, imzalamayanları Devlet Personel Dairesi’ne gönderdi. Müdürlerin yüzde 95’inin sözleşmeyi imzaladığı öğrenilirken yönetimin sözleşmeleri geçen hafta yönetmenlere gönderdiği, imza için 15 gün süre tanıdığı kaydediliyor. 
     
Emekliliğe teşvik      Bu operasyonla 2002 sonuna kadar 10 bin personelden tasarruf edecek olan yönetim 2 bin kişilik tasarrufu emeklilik hakkı elde etmiş çalışanlardan yapılacak. Ocakta başlanacak bu operasyonda ise emekliliği teşvik için yüzde 20 fazla ikramiye verilecek. Yönetim, yaz aylarında 55 yaşını ya da 30 hizmet yılını dolduranları yüzde 25 fazla ikramiye vererek emekli etmiş, sadece 80 - 90 kişi bu hakkı kullanmak istememişti. 
     Öte yandan yönetim, Emlakbank’ın 390 şubesinin eklenmesiyle bin 600’e çıkan şube sayısını bine indirmeyi planlıyor. Şubata kadar 250 şube kapatacağı öğrenilen yönetimin azaltmaya, yan yana olan Emlakbank ve Ziraat şubelerinden başlayacağı belirtiliyor. 
     
Halkbank’ta 6 bin kişi      Halkbank’ta da düğmeye basan yönetimin 15 bin olan personelden 6 bin kadarıyla sözleşme yapmayarak çalışan sayısını 9 bine düşüreceği öğrenildi. Devlet Personel Dairesi’nin, iki bankadaki operasyon için kamu kurumlarından toplam 20 bin kişilik kadro tahsis ettiği öğrenildi. 
     



 EKONOMİ 














</TEXT>
</DOC>
