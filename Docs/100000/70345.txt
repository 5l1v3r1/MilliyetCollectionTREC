<DOC>
<DOCNO> 70345 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/02/spor/spo01.html </URL>
<DATE> 2002/03/02/ </DATE>
<TIME>  </TIME>
<AUTHOR>  </AUTHOR>
<HEADLINE>
DAUM SARIYA TAKILDI 
</HEADLINE>
<TEXT>

Beşiktaş Teknik Direktörü, üçer sarı kartlı Tümer, İlhan Mansız ve Tayfur’u Yozgat maçında oynatıp oynatmama konusunda kararsız kaldı. Galatasaray derbisini düşünen Alman hoca formül arıyor 
     BİLAL MEŞE 

     Ceza korkusu 
     BEŞİKTAŞ Teknik Direktörü Christoph Daum, Yozgatspor maçından çok Galatasaray derbisine kilitlendi. Siyah - Beyazlı ekibin iskeletini oluşturan Tayfur, Tümer ve İlhan Mansız’ın üçer sarı kartı olması Alman hocayı köşeye sıkıştırdı. Yozgatspor maçı öncesi teknik direktör Daum’un, bu üç futbolcunun Galatasaray derbisinde yer alması için önlemler düşündüğü kaydedildi. 
     
     Yedek bırakabilir 
     ALMAN çalıştırıcının tecrübeli üç oyuncuyu Yozgatspor maçında oynatıp, oynatmama konusunda kararsız kaldığı vurgulandı. Daum’un, ilk etapta Tayfur, Tümer ve İlhan Mansız’ı Yozgatspor maçında yedek soyundurma planları yaptığı belirtildi. Teknik Direktör Christoph Daum’un bir diğer formülü ise farkın yakalanması halinde üç oyuncuyu kenara çekerek kart tehlikesini önlemek. 
     
     Özel görüşme 
     SİYAH - Beyazlı üç futbolcuyla dün Fulya’da bir toplantı yapan Daum, "Sizi Yozgatspor maçında oynatıp, oynatmama konusunda sıkıntıya girdim. Önümüzde zorlu bir Galatasaray derbisi bulunuyor. Bu maçta hepinize ihtiyacım var. Sahaya çıkarsanız sarı kart görmemek için dikkatli olun. Eğer skor avantajını elimize geçirirsek sizi kenara alacağım" diye konuştu. 
     
Çalışkan talebe Şifo Mehmet      BEŞİKTAŞ’IN eski yıldızlarından Şifo Mehmet, İngiltere’de adeta futbolla yatıyor, futbolla kalkıyor. Newcastle United takımında staj yapan Mehmet, en büyük desteği eski hocası Gordon Milne’den görüyor. Newcastle’nin altyapısını da tepeden - tırnağa inceleyen Şifo, "Buradaki bilgi ve birikimim benim geleceğime olumlu yansımalar yapacak" diye konuştu. 
     
Kartal pusuda      SÜPER Lig’de zirve yarışını sürdüren Beşiktaş, Yozgatspor maçının hazırlıklarını dün akşam tamamlayarak Fulya’da kampa girdi. Medyaya kapalı olarak gerçekleşen çalışmada Daum’un Yozgatspor maçının taktiği üzerinde durduğu kaydedildi. Alman hoca, kart cezalısı olan Ronaldo’nun yerine Ali Eren’i liberoya çekecek, Bayram’ı yedeğe alacak, forveti ise Ahmet Dursun’la ikiye çıkaracak. Yozgatspor’un savunma ağırlıklı taktiğini göz önünde bulunduran Daum, rakibini kanatlardan vurmayı hedefliyor. 
     



 SPOR 


























</TEXT>
</DOC>
