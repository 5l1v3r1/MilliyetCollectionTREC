<DOC>
<DOCNO> 94890 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/10/son/soneko13.html </URL>
<DATE> 2002/07/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Turkcell'e ikinci çeyrekte 1.1 milyon yeni abone... 
</HEADLINE>
<TEXT>

     Turkcell yılın ikinci çeyreğinde 1.1 milyon yeni abone aldı. 
     Turkcell'den yapılan açıklamaya göre, Turkcell'in abone sayısı geçmiş 12 aylık dönemde yüzde 22 artış göstererek yılın ilk yarısında 13.8 milyona ulaştı. 
     Bu yılın ilk çeyreğinde 511 bin yeni abone artışı sağlayan Turkcell, bu rakamı ikiye katlayarak şebekesine ikinci çeyrekte 1.1 milyon abone aldı. Böylece, Turkcell'in faturasız hattını kullananların sayısı 9.2 milyona,faturalı hattını kullananların sayısı ise 4.6 milyona ulaştı. 
     2002 yılının ikinci çeyreğinde Turkcell şebekesine dahil olan 1.1 milyon yeni abonenin yüzde 91'i faturasız, yüzde 9'u faturalı hattı tercih etti. 
     Turkcell Genel Müdürü Muzaffer Akpınar, ülkede yaşanan ekonomik zorluklara rağmen, pazardaki lider ve güçlü konumunu devam ettiren Turkcell'in abone sayısındaki bu artışın, yılın ilk yarısında oluşan pazardaki olumlu beklentilerin sonucu olduğunu belirtti. 
     Akpınar, Türkiye'nin ekonomik büyüme yapısına uygun ve ihtiyaç duyulan en yüksek kalitedeki mobil iletişim ürün ve hizmetlerini müşterilere sunmaya ve pazardaki lider konumlarını sürdürmeye kararlı olduklarını kaydetti. 
     





</TEXT>
</DOC>
