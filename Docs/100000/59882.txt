<DOC>
<DOCNO> 59882 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/31/son/sonspo15.html </URL>
<DATE> 2001/12/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Ünlü bir İngiliz kulübü Bülent Akın için İstanbul'a geliyor... 
</HEADLINE>
<TEXT>

     Galatasaray'da, orta alanın değişmez elemanlarından Bülent Akın'a, İngiltere'nin ünlü bir kulübünün talip olduğu açıklandı. 
     Galatasaray Kulübü Futbol Şubesi Sorumlusu Abdurrahim Albayrak, Bülent Akın için bugün, adını henüz açıklayamayacağı İngiltere'nin en önde gelen kulüplerinden birinin öneride bulunduğunu söyledi. 
     İngiliz kulübünün, Türk ve İngiliz olmak üzere 2 menajere yetki belgesi verdiğini belirten Albayrak, ''Bu menajerler, kulüp adına 2 Ocak Çarşamba günü İstanbul'a gelecek. Kendileriyle 3 Ocak Perşembe günü görüşeceğim'' diye konuştu. 
     Albayrak, aynı kulübün Ergün'ü de istediğini ifade ederek, ''Ancak ben kendilerini yalnızca Bülent Akın'ın transferi için davet ettim'' dedi. 
     
     Perez konusu 
     Perez konusunda son günlerde yaşanan spekülasyonlara da açıklık getiren Albayrak, ''O'na çok değer veriyoruz, bir yere gitmesi sözkonusu değil'' diye konuştu. 
     Perez'in de Türkiye'yi ve Galatasaray'ı çok sevdiğini anlatan Albayrak, bu futbolcuyla aralarında en ufak bir sürtüşmenin bulunmadığını söyledi. 
     Albayrak, Perez'in sakatlığı konusunda ise, ''Sakatlığı vardı, ancak biz kendisini biraz daha erken ülkesine tedavi olması için gönderdik. Ayrıca, kendisinden yalnızca bu yıl değil, gelecek yıllarda da beraber olmak istiyoruz'' dedi. 
     
     Hakan'a yeni öneri... 
     Sözleşme imzalamadığı için yönetim kurulu tarafından kadro dışı bırakılan Hakan ile son bir görüşme yapacağını anlatan Albayrak, kendisiyle son kez konuşup kalmasını isteyeceğini dile getirdi. 
     Albayrak, bu görüşmede kendisine bir öneri yapacağını ifade ederek, ''Hakan ile 2 Ocak'ta görüşeceğim. Kendisi yine bana Avrupa'ya gitme isteğini tekrarlarsa, 3 Ocak'ta Fransa'nın Lens takımıyla görüşeceğiz. Zaten 2.5 milyon dolarlık bonservis bedelinin biraz altında bu kulüple anlaşmaya varmıştık'' diyerek sözlerini tamamladı. 
     






</TEXT>
</DOC>
