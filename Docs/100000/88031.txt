<DOC>
<DOCNO> 88031 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/05/yasam/yas01.html </URL>
<DATE> 2002/06/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Bu çocukların yükü DOSTLUK VE BARIŞ 
</HEADLINE>
<TEXT>

İtanbul Erkek Liseliler Eğitim Vakfı’nın organize ettiği Pedallar dönecek, barış ve dostluk sürecek’ başlıklı Selanik - İstanbul bisiklet turunda tekerler dönmeye başladı. İstanbulspor Bisiklet Takımı ile Yunanistan’ın PAOK Bisiklet Takımı’ndan ikisi kadın 10’ar sporcu, Ege’nin iki yakasına dostluk mesajı vermek için pedala bastı. 555 kilometrelik zorlu yolculuğa katılanların arasındaki 21. bisikletli ise Milliyet’ten Bülent Özdemir’di. İşte Bülent’in kaleminden Selanik - İstanbul barış yolculuğu...’ 
     BÜLENT ÖZDEMİR Selanik 

     "Türk ekibi olarak Yunanistan’a gitmek için pazar günü İstanbul Erkek Lisesi önünde buluştuk. Yunanistan’ın Ulaştırma Bakanlığı’nın tur sırasında kullanacağımız servis minibüslerini ülkeye almayacağını bildirmesi üzerine kafilenin morali biraz bozulduysa da son anda ayarlanan otobüsle Selanik yoluna düştük. 
     12 saat süren yolculuğun ardından vardığımız Selanik’te ayağımızın tozuyla Başkonsolosluğumuza uğrayıp Atatürk’ün evini gezdik. Akşam başkonsolosluğun verdiği kokteylde Yunan sporcularla ilk kez bir araya geldik. Sıcak bir ortamdı ve ertesi sabah saat 08.00’de buluşma yerimiz Atatürk eviydi. Yunanlı arkadaşlar da tam saatinde bisikletleriyle orada hazırdı. Kortej oluşturarak Selanik şehir merkezine geldik. 
     
     Hesapta yağmur yoktu 
     Selanik Belediye Başkanı ve Selanik Başkonsolosumuzun verdiği startla ilk etap başladı. Hedefimiz Selanik - Kavala arasında 160 kilometrelik yolu kat etmek. İstanbul’da yaptığım antrenmanlara ve de altımdaki Mısırlı bir yarışçının tüy gibi hafif bisikletine güveniyorum... 
     İşte yoldayız. Her şey mükemmel... Bir de ters yönden esen rüzg r olmasa. Bu yetmiyormuş gibi, ardından da sağanak yağış başlıyor. Hepimiz sırılsıklamız. Islak zeminden dolayı sık sık düşmeler oluyor. Ama bu zorluklara rağmen ilk etabı tamamlıyoruz. 
     İkinci etap Kavala - İskeçe - Gümülcine arasındaki 120 kilometre. Her gittiğimiz yerde karşılaştığımız ilgi, sevgi inanılmaz. Yunan polisi de elinden gelen yardımı yapıyor. Kullandığımız ayakkabılar bisiklete kilitleniyor. Yolda durma halinde bu yüzden düşme tehlikesi var. Bunun farkında olan polisler, şehir içinde dahi kırmızı ışıkta geçmemizi sağlıyor. 
     
     Muz ve kuru üzüm 
     Dört gün sürecek turun sonunda 555 kilometre yol yapmış olacağız. Yolda bize dört minibüs, bir ambulans ve iki otomobil eşlik ediyor. Doktor, masör ve teknisyenimizin gözleri sürekli üzerimizde. Güvenliği ise her iki ülkenin polisi kendi sorumluluk alanında sağlayacak. Tur boyunca enerji kaybımızı gidermek için ek besin olarak yanımızda bulunan 105 kilo muz ile 35 kilo kuru üzümden yiyeceğiz. Vitamin ve mineral takviyesinin yanı sıra, tuz kaybı için de potasyum alıyoruz. Buna rağmen kilo kaybı başladı bile. İstanbul’a vardığımızda her birimiz en az 5’er kilo vermiş olacağız... 
     
YARIN Sınırdayız...Eleni ve Patricia renk katıyor      
     



 YAŞAM 


















</TEXT>
</DOC>
