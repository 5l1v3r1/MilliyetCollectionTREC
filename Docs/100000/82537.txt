<DOC>
<DOCNO> 82537 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/07/spor/spo03.html </URL>
<DATE> 2002/05/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Tek kupa eksik 
</HEADLINE>
<TEXT>

Sayısız kupalar alan, sayısız zaferler yaşayan ancak başarıya doymayan Bülent, Şampiyonlar Ligi şampiyonluğunu da görmekte kesin kararlı 
     Özel Haber ERHAN TELLİ 

     Dile kolay tam 22 koca yıl. Kaptan Bülent Korkmaz’ın ömrü Galatasaray’da geçmiş desek yanlış olmaz. Minik takımdan başlayan futbolculuk serüvenine sayısız şampiyonluklar, sayısız kupalar, sayısız zaferler eklemiş. Başarıya doymamış, her zaman daha yükseğini hedeflemiş. 8. şampiyonluğun tadını çıkaran Bülent’e 3. yıldızın seyir defterini sorduk, ilginç cevaplar aldık. 
     
     Kupayı alırken hangi duyguları yaşadın 
     "Türkiye ligindeki ilk şampiyonluğumda 18 yaşındaydım. O gün nasıl mutlu olduysam, şimdi de öyle mutluyum. Ama 3. yıldızın özel bir önemi var. Çünkü bu yıl bizimle çok uğraştılar." 
     
     Çok eleştirildiniz. Yeni bir kadroyla bu başarıyı yakalamak zor olmadı mı 
     "Takım içindeki eskiler diyebileceğim yani ben, Suat, Ergün, Arif ve Hasan Şaş, yeni gelenlere çok yardımcı olduk. Onlar da uyum sürecini çok çabuk aştılar. Bence bizim başarımızın başlıca nedeni de bu. Bizi amansızca eleştirenler ve sezon başında Bu takımdan bir şey olmaz. Ligi beşinci sırada bitirirler’ diyenler oldu. Ama sonucu gördüler. 
     
     Rakipleriniz tarafından da sürekli hedef gösterildiniz. Bunlar sizi etkiledi mi 
     "Roma maçından sonra yapılanlar maalesef etkiledi. Bu ülkeye kazandırdıklarımız için bence teşekkür etmesi gereken bazı yöneticiler, Galatasaray’ı bu kadar ağır bir dille acımasızca eleştirirken bir şeyi unuttular. Bizim Türkiye Şampiyonu olacağımızı. O kişilere en güzel cevabı şampiyonluğumuzla verdik. Biz onlar gibi küçük hedeflerin peşinde koşup çok konuşmuyoruz. Az konuşup, çok işi yapıyoruz." 
     
     Bu sezon seni en çok üzen maç hangisi 
     "Bursaspor ve Barcelona maçları. Bursa’da ben oynamadım. Maçı izlemeye ailemle birlikte gitmiştim. Feribotla İstanbul’a dönüşümüzde çocuklarımın bile çok üzüldüğünü görmek bana acı verdi. Eğer Roma’da o olaylar yaşanmasa ya da biz Roma maçından 15 gün sonra Barcelona ile oynasaydık sonuç böyle olmazdı. 
     
     Kaptan senin için her sezon başında Bu artık son senesi diyorlar’ ama sen herkesi şaşırtıyorsun. Bunun sırrı nedir 
     "İşimi çok seviyorum. Hepsi bu. Eğer Türkiye’ye h l 33 - 34 yaşındaki yabancı futbolcular transfer edilip kurtarıcı olarak oynatılıyorsa, bıraksınlar biz de oynayalım. Zaten Türkiye’de ne kadar başarılı olursanız olun, gene de ağır bir şekilde eleştiriliyorsunuz. Türk futbolunun belli bir sisteme getirilmesi için kulüplerin, basının, medyanın ve taraftarların bilinçlendirilmesi lazım. Türk insanında maalesef futbol bilgisi ve kültürü zayıf. Bakın Dünya kupasına gidiyoruz daha Türkiye’nin tanıtımı bile olmadı." 
     
     Senin de yurtdışından teklifler aldığını biliyoruz. Gitmeyi düşünüyor musun 
     "Ben futbolu Galatasaray’da bırakmak istediğimi daha önce de söyledim. Bülent’i Bülent yapan Galatasaray’dır. Eğer bir evim, arabam varsa, bu işten para kazandıysam bu kulüp sayesinde. Devre arasında Ergün ve Hasan ile birlikte İngiltere ve Fransa’dan teklifler aldım, ama gitmedim." 
     
     Bundan sonrası için hedefin nedir 
     "Şampiyonlar Ligi Kupası’nı kaldırmayı çok istiyorum. Sıra ona geldi. İnşallah başaracağız." 
     
İlk bomba ÜmitTerim, Ümit Davala’nın transferini bitirdi, eski öğrencileri Okan, Adani, Nuno Gomes ile Fenerbahçe’de gözden düşen Abdullah’a yöneldi 
     TEKNİK Direktör sorununu çözümleyen Galatasaray gözünü transfere çevirdi. Fatih Terim’in bir süre önce Milano’da kendi sözleşmesini sona erdirirken, Ümit Davala’nın da işini çözdüğü ortaya çıktı. Ümit’in Milan ile ipleri kopardığı belirtildi. Terim ayrıca eski takımı Fiorentina’da oynayan Adani ile Milanlı Serginho ve Barcelonalı Frank de Boer’i de listesine aldı. 
     GALATASARAY’DA sürpriz bir transferin adı da dolaşmaya başladı. Sarı - Kırmızılılar, Fenerbahçe’de sıkıntılı günler yaşayan Abdullah’a kanca taktı. Bu oyuncudan olumlu yanıt alındığı belirtildi. Forvete kesinlikle adam arayan Galatasaray, Bayern Münihli Jancker ile Fiorentinalı Nuno Gomes arasında tercih yapacak. Interli Okan’ın da dönmesi gündeme geldi. 
     
Mondragon su serpti      KALECİ Mondragon, sadece önümüzdeki yıl değil, 3 - 4 sezon daha Galatasaray’da kalmak istediğini açıkladı. Kolombiya Büyükelçiliği tarafından "Yılın vatandaşı" seçilen ve dün Florya’da Konsolos Martha Ülküman’dan ödülünü alan tecrübeli file bekçisi, "Benim için çok onur verici bir gün. Galatasaray’ın kalesini korumaktan gurur duyuyorum. Gönlüm uzun bir süre bu takımda forma giymekten yana" diye konuştu. 
     
     



 SPOR 


























</TEXT>
</DOC>
