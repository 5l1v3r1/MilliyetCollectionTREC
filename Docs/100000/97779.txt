<DOC>
<DOCNO> 97779 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/24/son/sontur14.html </URL>
<DATE> 2002/07/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Tayyip Erdoğan'dan, Adalet Bakanı Türk'e sitem... 
</HEADLINE>
<TEXT>

     AK Parti Genel Başkanı Recep Tayyip Erdoğan, cezasının adli sicilden silinmesi tartışmasıyla ilgili olarak, ''Ben, Bu konuda asliye ceza mahkemesi yetkilidir. Dolayısıyla yetki sorunu çıkabilir sözünü şahsen, Adalet Bakanımızdan duymak istemezdim. Çünkü, Adalet Bakanımızın, başından itibaren bu konuda samimi olduğuna inanıyorum'' dedi. 
     Ürdün'ün Ankara Büyükelçisi Musa Bıraızat, görev süresinin dolması nedeniyle, Erdoğan'a veda ziyaretinde bulundu. Erdoğan, AK Parti Genel Merkezi'nde gerçekleşen ziyarette yaptığı konuşmada, elçinin nezaket ziyaretinde bulunmasından memnuniyet duyduğunu belirterek, iki ülke arasındaki ortak çalışma alanlarında ilişkilerin daha da geliştirilmesini arzuladıklarını söyledi. 
     Büyükelçi Bıraızat da, Türkiye'deki gelişmeleri yakından takip ettiklerini ve görev süresinin dolması nedeniyle siyasi partilerin genel başkanlarına ziyaretlerde bulunduğunu belirtti. 
     Daha sonra gazetecilerin sorularını yanıtlayan Erdoğan, ''Adalet Bakanı, dün yaptığı açıklamada, bir fiilin suç olmaktan çıkarılıp silinmesine asliye ceza mahkemesinin yetkili olduğunu söyledi. Sizin cezanız konusunda yetki sorunu doğabileceğini bildirdi. Bu konudaki yorumunuz nedir '' şeklindeki soru üzerine şunları kaydetti 
     ''Şunu peşinen söylemem gerektiğine inanıyorum. Özellikle Türkiye'nin AB sürecine girdiği bu dönemde, çok gecikmiş adımlara rağmen, erken seçim gündeme gelince bir telaş, AB konusunda başta hükümet olmak üzere, tüm siyasi partileri kapsadı. Hiçbir yasağın olmaması gerekirdi. Türkiye'de Sayın Erbakan da başta olmak üzere tüm cezasını çeken veya çekmeyen, düşüncesinden, inancından dolayı yasaklı hale getirilen insanlar bu ülkede büyük bir çelişki yumağı oluşturmuştur. Türkiye'de konuşulan şudur Ölüm cezası kaldırılacak mı, kaldırılmayacak mı Ölüm cezasının kaldırılması tartışılırken, hükümet düşünce, ifade özgürlüğünden hiç bahsetmiyor. Düşünce, inanç özgürlüğü nedeniyle mahkum edilen insanların veya siyasi yasaklı hale getirilmiş olan insanların bu yasaklarının kaldırılıp kaldırılmamasını konuşmuyor. Konuştukları nedir Ölüm cezası kaldırılsın mı, kaldırılmasın mı Yani, yüzlerce, binlerce insanları öldüren insanların bu cezasının kaldırılıp kaldırılmamasını tartışanlar, siyasi yasakların kaldırılıp kaldırılmamasını tartışmıyor.'' Erdoğan, bu konuda bir samimiyetin ve duyarlılığın olmadığını düşündüğünü vurgulayarak, ''Fakat, bütün bunlara rağmen, az önce sizlerin de ifade ettiği gibi, Bu konuda asliye ceza mahkemesi yetkilidir. Dolayısıyla yetki sorunu çıkabilir sözünü şahsen ben Adalet Bakanımızdan duymak istemezdim'' dedi. Erdoğan şöyle devam etti 
     ''Çünkü Adalet Bakanımızın başından itibaren bu konuda samimi olduğuna inanıyorum. Bu konunun resen bir konu olduğuna inanıyorum. Çünkü, bir taraftan 312 2 ile artık Tayyip Erdoğan'ın önündeki engeller kalkmıştır diyen de yine Sayın Bakanımızdı. Ama şu anda da yine bu ifadenin kendisinden çıkmış olması, bana göre bir çelişkiyi ifade etmektedir. Bunları Türkiye'nin aşması gerekir diye düşünüyorum. Fakat ne AK Parti'nin ne de Tayyip Erdoğan'ın kişisel hiçbir sorunu yoktur. Asıl sorun, AK Parti'nin Türkiye'de iktidar olmasıdır.'' Erdoğan, bir başka soru üzerine de seçimlere katılması yönündeki konuyla ilgili hukukçuların çalışmalarını sürdürdüğünü ve vakti geldiğinde bu konuda gerekli adımların atılacağını sözlerine ekledi. 
     AK Parti'den seçim yasası teklifi... 
     AK Parti Genel Başkan Yardımcısı Vecdi Gönül, Milletvekili Seçimi Kanunu, Seçimlerin Temel Hükümleri ve Seçmen Kütükleri Kanunu ile Siyasi Partiler Kanunu'nda değişiklik içeren yasa teklifini, TBMM Başkanlığı'na sunduklarını söyledi. 
     Gönül, TBMM'de düzenlediği basın toplantısında yasa teklifleri hakkında bilgi verdi. 
     Seçimlerle ilgili düzenlemelerin hemen her seçimden önce değişmesine rağmen, toplumu tatmin edici değişikliklerdin gerçekleşmediğini kaydeden Gönül, bu konuda diğer partilerden de destek beklediklerini ifade etti. 
     Yasa teklifi, Türk Ceza Kanunu'nun TCK 312. maddesinde yapılan değişikliğin, Milletvekili Seçimi Kanunu ve Siyasi Partiler Kanunu'na aynen aktarılmasını öngörüyor. Teklifle bu yasalarda yer alan seçilme ehliyeti ve memnu hakların iadesi de yeniden düzenleniyor. Buna göre, 312. maddeden mahkum olanlar hakkında, memnu hakların iadesine veya mahkumiyetin teciline karar verilmiş olması hallerinde, karar tarihinden itibaren mahkumiyete bağlı siyasi ehliyetsizlik ortadan kalkacak. 
     Teklif, siyasi partilerin köy ve mahalle örgütü kurmalarına olanak sağlarken, genel başkanların görev süresini de 4 kongre dönemi ile sınırlıyor. 
     Oy vermede tercih sisteminin benimsenmesini öngören teklif, TBMM'nin seçim kararı almasından sonra 120 gün içinde seçimlerin yapılmasını öngörüyor. 
     Oy kullanmayanlara para cezası verilmesine ilişkin düzenlemenin ortadan kaldırılmasını düzenleyen teklif, yurtdışındaki vatandaşların oy kullanması için Ankara'da bir ''yurtdışı seçim ilçe kurulu'' oluşturulması hükmünü de içeriyor. 
     Teklife göre, daha önce seçime katılmamış partilerin sandık kurullarında görev almalarını engelleyen düzenleme de ortadan kalkıyor. Mevcut yasalara göre yapılacak bir seçimde AK Parti, SP ve YTP sandık kurallarında görev alamayacak. 
     Televizyonlarla ilgili düzenlemede de siyasi partilerin bütün özel televizyonlardan günde 5 dakika propaganda yapmaları olanaklı hale geliyor. 
     





</TEXT>
</DOC>
