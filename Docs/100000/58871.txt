<DOC>
<DOCNO> 58871 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/25/yasam/yas04b.html </URL>
<DATE> 2001/12/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Azrail, Filiz'i kapıdan aldı 
</HEADLINE>
<TEXT>

Bindiği minibüs, küçük Filiz'e mezar oldu. Bir yolcuya yol vermek isteyen küçük kız, kapıdan düşüp can verdi.. 
     MEHMET NİLKALI YAVUZ YIKILMAZ Kayseri DHA 

     Kayseri'de, Sadiye Nuhoğlu İlköğretim Okulu 4 - C sınıfının küçük öğrencisi Filiz Aslantaş 10 , inanılmaz bir kazanın kurbanı oldu. Küçük Filiz, babası Osman Aslantaş, annesi Necla ve erkek kardeşleri Ümit ile Murat, önceki gece bir yakınlarının düğününden dönüyorlardı. Filiz ve ailesi, Zümrüt Mahallesi'ndeki evlerine gitmek için, Çevreyolu Kavşağı'ndan Fuar - Doğumevi hattında çalışan Ali İhsan Yücel’in 40 kullandığı 38 M 0177 plakalı minibüse bindiler. 
     
     Asfalt yola çakıldı 
     Minibüs, Mustafa Kemal Paşa Bulvarı Hukukçular Sitesi önüne geldiğinde, Filiz'in yanında oturan yolcu, şoföre inmek istediğini söyledi. 
     Bunun üzerine Filiz ve sağ yanında oturan babası, yol vermek için ayağa kalktı. Araç durmak üzereyken, baba Osman Aslantaş kapıyı açtı. Babasının arkasında kalan Filiz de dengesini kaybetti ve hareket halindeki araçtan asfalt zemine düştü. Çığlıklar arasında minibüs durduruldu ve Filiz hemen hastaneye kaldırıldı ama, artık çok geçti.. 
     



 YAŞAM 




















</TEXT>
</DOC>
