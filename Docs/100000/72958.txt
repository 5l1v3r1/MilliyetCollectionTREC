<DOC>
<DOCNO> 72958 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/16/son/soneko06.html </URL>
<DATE> 2002/03/16/ </DATE>
<TIME>  </TIME>
<AUTHOR>  </AUTHOR>
<HEADLINE>
TOBB Konseyi toplandı "Biz siyaset üstüyüz.." 
</HEADLINE>
<TEXT>

     Türkiye Odalar ve Borsalar Birliği Başkanı Rifat Hisarcıklıoğlu, Türkiye'de 2000 yılı Kasım ayında başlayan ekonomik kriz sürecinin devam ettiğini söyledi. 
     TOBB'un Antalya'nın Alanya ilçesinde düzenlediği Ticaret ve Sanayi Odaları Konsey toplantısında konuşan Hisarcıklıoğlu, mali krizin, 2000 yılı Kasım ayında başgösterdiğini ve 2001 yılı Mart ayında yüksek oranda devalüasyon ile su yüzüne çıktığını belirterek, mali krizin giderek derinleşmesi sonucu kriz ekonomisinin tüm alanlara yayıldığını ileri sürdü. Hisarcıklıoğlu, ''Halen de, ekonomik kriz süreci devam etmektedir. Ayrıca, 11 Eylül 2001'de ABD'de yaşanan terör olayları ve bu olayların uluslararası düzeydeki yansımaları ile Türkiye, İkinci Dünya Savaşı sonrası dönemindeki tarihinin en büyük ekonomik krizini yaşamıştır'' dedi. 
     Enflasyonu düşürmek amacıyla Türkiye'de ekonomik büyümeye yeteri kadar önem verilmediğini öne süren Hisarcıklıoğlu, ülkenin bu duruma gelmesinin nedenlerini de anlattı. 
     Hisarcıklıoğlu, şöyle konuştu 
     ''Kamu finansman açıkları, gerek iç, gerekse dış piyasalarda yüksek reel faiz oranlarıyla borçlanarak kapatılmaya çalışılmıştır. 
     20001 yılı sonu itibariyle, 122 katrilyon lira iç borç stoku ve 117 
     milyar dolar dış borç stoku oluşmuştur. Türkiye, bir daha ağır ekonomik krizler yaşamak istemiyorsa, yapısal değişim ve dönüşümünü mutlaka gerçekleştirmelidir. Bu bir hedef değil, zorunluluktur.'' Hisarcıklıoğlu, siyasi partiler ve seçim sisteminden başlayarak, kamu yönetimi ve piyasaların hukuksal, kurumsal temellerinin düzeltilmesi ve çağdaş standartlara ulaştırılması gerektiğini kaydetti. Türkiye'nin, dünyanın 20 büyük ekonomisinden birine sahip olduğunu anlatan Hisarcıklıoğlu, ''Ülkemiz, dünya rekabet gücü sıralamasında, 1994 yılında 31. sırada iken, 2001 yılında 44. sıraya düşmüştür. Ülkemizin ekonomik geleceği, rekabet gücünün artırılmasına bağlıdır. Üretim maliyetleri üzerinde çok ciddi yükler vardır. Bunlar azaltılmadan, dünyadaki rekabet gücümüzü artıramayız'' diye konuştu. 
     
     VErgi ve SSK primleri indirilmeli 
     Yüksek vergi ve SSK primleriyle, enerji maliyetlerinin indirilmesini, finansman zorlukları ve bürokratik engellerin kaldırılmasını isteyen Hisarcıklıoğlu, şöyle devam etti 
     ''Kısa vadede, piyasalarda istikrarı sağlamaya, piyasaları canlandırmaya, orta ve uzun vadede ise gelir artırıcı yatırımları ve büyümeyi sağlamaya yönelik fonksiyonlar ifa edebilecek vergi politikaları hedeflenmeli ve uygulanmalıdır. Aksi takdirde makro ekonomik göstergelerdeki iyileşmeler kalıcı mahiyette olmayacaktır.'' Türkiye'de 25 yıldır yüksek oranlı ve kronik bir enflasyon yaşandığını belirten Hisarcıklıoğlu, şunları söyledi 
     ''Çeyrek asırdır her platformda, enflasyon muhasebesine geçilmesinin gerekliliğini dile getirmekteyiz. Enflasyon muhasebesinin yokluğu nedeniyle tüccürlarımız, çeyrek asırdır öz sermayelerini kaybetmektedirler. Yerli sermaye yatırım ve üretimden uzaklaşmaktadır. 
     Kaynaklarını, üretime yönlendiren işadamlarımız ise, enlasyon muhasebesinin yokluğu nedeniyle yatırım yapmaktan dolayı cezalandırılmakta ve sermayesini vergi ödeyerek, kaybetmektedir.'' Türkiye'nin komşu ülkeleriyle olan ihracatının artırılması için koşulların uygun olduğunu anlatan Hisarcıklıoğlu, ihracatın artırılması için çözüm yollarının ivedilikle hayata geçirilmesini istedi. 
     Türkiye'nin kum, güneş, deniz turizminde önemli mesafeler katettiğini, ancak dünya turizm geliri pastasından yüzde 1 oranında pay aldığını ifade eden Hisarcıklıoğlu, turizmin çeşitlendirilmesinin şart olduğunu dile getirdi. 
     Ticaretin, ekonominin bel kemiği olduğunun altını çizen Hisarcıklıoğlu, ''Ticaret sektörü olmazsa, ne üretim, ne de tüketim gerçekleştirilebilir. Tüccarlar ekonominin lokomotifidir. TOBB olarak, KOBİ'ler ve ihracat konusunda önemli adımlar attık. Şimdiki hedefimiz ise, ticaretin önündeki engellerin kaldırılmasıdır. Türk Ticaret Kanunu'ndan başlayarak, ticareti düzenleyen tüm mevzuat gözden geçirilmelidir. Bu amaçla bir komisyon çalışmaya başlayacaktır'' dedi. 
     
     Siyaset üstüyüz 
     TOBB olarak bütün üyelerinin problemlerinin sonuna kadar takip edildiğinden kimsenin kuşkusu olmadığını ifade eden Hisarcıklıoğlu, amaçlarının TOBB'un, üyelerinin desteğiyle etkinliğini daha artırmak olduğunu söyledi. 
     Hisarcıklıoğlu, şöyle dedi 
     ''Temel görevimiz, sizlerin sıkıntılarını çözmektir. Bu amaçla partiler üstü ve her partiye eşit mesafede durmaktayız. Siyasetin bir aracı değil, siyaset üstüyüz. Siyasete bakışımız, A veya B partisini desteklemek değil, bütün partilerden kendi politikalarımıza destek almaktır. TOBB'u kısır çekişmelere alet ettirmeyeceğiz. Birlik ve bütünlüğümüzü kimseye bozdurmayacağız. Misyonumuz laf değil, ihracattır.'' Sanayi ve Ticaret Bakanı Ahmet Tanrıkulu'nun da katıldığı ve bir konuşma yapacağı toplantıda, ''Endüstri Bölgeleri Yasası'', ''Bankalar Yasası'' ile ''Çek ve Senet Yasaları'', ''Elektrik, LPG ve Akaryakıt Fiyatlarının Üretim Üzerindeki Olumsuz Etkileri'', ''SSK Primindeki Artışların Üretim Üzerindeki Etkileri'', ''İş Güvence Yasası'nın İş Barışı ve İşyeri Güvencesi Üzerindeki Olumsuz Etkileri'' ile ''Vergi'' gibi konular tartışıldı. 
     






</TEXT>
</DOC>
