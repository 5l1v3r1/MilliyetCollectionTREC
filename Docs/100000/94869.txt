<DOC>
<DOCNO> 94869 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/10/son/sondun37.html </URL>
<DATE> 2002/07/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Hitler'in büyüdüğü evin restorasyonu tepki çekti 
</HEADLINE>
<TEXT>

     Alman diktatör Adolf Hitler'in Avusturya'nın Leonding kasabasında büyüdüğü evin yenilenmesi, kasaba sakinleri arasında tartışmaya yol açtı. 
     Ülkenin batısında bulunan Linz kenti yakınlarındaki Leonding'in sakinlerinin bir bölümü evin yıkılmasını istiyor, birçok kasaba sakini ise Nazi yönetiminin kurbanları anısına ev çevresinde metal levhalar yerleştirilmesinden yana. 
     1891'de kasabanın Postane Müdürü August Breslmayr tarafından inşa 
     edilen kasaba mezarlığının karşısındaki evin, 1898-1904 yılları arasındaki sakinleri, Adolf Hitler'in ebeveynleri Alois ve Klara Hitler çiftiydi. 1898'de dünyaya gelen ''Führer''in, 9-15 yaşları arasında, 22 bin nüfuslu Leonding'de yaşadığı ve 14 yaşındayken babasının bu kasabada hayatını kaybettiği belirtiliyor. Aşırı sağın iki yıldır iktidarda olduğu Avusturya'da, sosyal demokratların yönetimindeki Leonding belediyesi, Mart ayında hararetli tartışmaların ardından evin yenilenmesine karar vermişti. Evi, ''kasabanın yüz karası'' olarak nitelendiren ve yıkılmasını isteyenler yenileme çalışmalarının 305 bin euroya malolacak olmasını da ''provokasyon'' olduğunu söylüyorlar. Bu görüşte olan Leonding hastanesi doktorlarından Claudia Mueller-Wechselberger, yerel Oberoesterreichische Nachrichten gazetesinde yayımlanan yazısında, ''Bunu kendimizden saklamamalıyız. Hitler burada aramızda yaşadı'' ifadelerini kullanıyor. Wechselberger, evin restorasyonla geçmişin kötü anılarını uzaklaştırmak yerine, Nazi sempatizanları için ibadet yeri haline getirildiği düşüncesinde. Bazı bölge sakinleri ise Hitler'in doğduğu Braunau-am-Inn kentindeki ev ve Fischlham'da gittiği okul çevresine, Nazi yönetiminin milyonlarca kurbanı anısına madeni levhalar konulduğunu hatırlatıyor ve kasabada aynı uygulamanın yapılmasını istiyorlar. Braunau Belediyle Başkanı Gerhard Skiba ise Hitler'in doğduğu evin Nazi yanlılarının ilgisini çektiğini ve bu yüzden Nazi karşıtı gösteriler düzenlendiğini söylüyor. 
     





</TEXT>
</DOC>
