<DOC>
<DOCNO> 72659 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/15/guncel/gun04.html </URL>
<DATE> 2002/03/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Bunları niye yumurtlamış ’ 
</HEADLINE>
<TEXT>

Cumhurbaşkanlığı döneminde verilen mücevherleri geri istediğini iddia edilen Evren, Baytaş için bu yorumu yaptı... 
     MUSTAFA SARIİPEK DHA 

     Yedinci Cumhurbaşkanı Kenan Evren, Cumhurbaşkanlığı döneminde aldığı ve devlete hibe ettiği "hediye ve mücevherleri" daha sonra geri aldığını iddia eden Turizm Bakanlığı eski müsteşarı Kemal Baytaş’ın yalan söylediğini belirterek, "Reklam için beni kullanmış olabilir. Bunları niye yumurtlamış, anlamadım" dedi. 
     Baytaş’ın, "Bir Bürokrat ve Devlet Baba" kitabında yer alan iddiaları yanıtlayan Evren, bazı değerli mücevherleri, çalınabileceği endişesiyle Etnografya Müzesi’ne verdiğini kaydetti. Evren "Mücevherler oradan İstanbul’a nakledildi. Onları hiç geri istemedim. İngiltere Kraliçesi’nin madalyası vardı, o çalındı. ABD’de verilen madalya kasamda. Bulgaristan’da Jivkov’un verdiği madalyayı da vermedim. Yaptığı kötülüklere kızdım, kendime ayırdım. Kore’de verilen madalyonu, orada görev yaptığım için vermedim" diye konuştu.. 
     
     Dava açabilirim’ 
     Baytaş’ı tanımadığını vurgulayan Evren, "12 Eylül’den sonra kendisini görevden alıp yerine Korgeneral Kemal Paşa’yı getirdik. Belki buna kızmıştır. Gerekirse davası açacağım" dedi. 
     



 GÜNCEL 























</TEXT>
</DOC>
