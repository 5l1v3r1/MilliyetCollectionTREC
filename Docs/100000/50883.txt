<DOC>
<DOCNO> 50883 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/06/son/sondun15.html </URL>
<DATE> 2001/11/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Yardım kuruluşları "Bombardıman bugün durdurulsa bile çok geç" 
</HEADLINE>
<TEXT>

     İnsani yardım kuruluşları, Amerikan bombardımanı derhal durdurulsa bile Afganistan'da insani felaketle yüz yüze kalınacağı uyarısında bulunuyorlar. 
     İnsani yardım örgütlerinin temsilcileri, 20 yıllık savaşta harabeye dönen, 3 yıldır süren kuraklıkla kavrulan, bunlar yetmezmiş gibi 1 aydır bombardıman altında inim inim inleyen Afganistan'da evini barkını terk eden milyonlarca insana, kara kış bastırmadan yeterince yiyecek, ilaç ve giysi yardımı ulaştırılamadığına, bu yüzden binlerce kişinin ölmesinin mukadder olduğuna dikkat çekiyorlar. 
     Aynı temsilciler, bürokratik işlemlerin, yardım konvoylarının ateş altında kalma tehlikesinin, yardım örgütlerinin yağmalanmasının ve bu örgütlerin yabancı temsilcilerinin Taliban tarafından sınır dışı edilmesinin de buna tuz biber ektiğini belirtiyorlar. 
     BM Mülteciler Yüksek Komiserliği sözcüsü Yusuf Hasan, bu durumu dile getirirken, ''Bombardımanlar hemen bugün dursa ve yardım gönderilse bile iş işten geçmiş olabilir'' diyerek, endişelerini dile getirdi. Hasan, ''En dayanıklı insan bile önüne dikilen bu güçlüklerle başa çıkamaz'' dedi ve Pakistan ve öteki komşu ülkelerin sınırlarını kapamalarının yardım çalışmalarını hepten sınırlandırdığını vurguladı. 
     Merkezi İngiltere'de bulunan İslamic Relief adlı yardım kuruluşunun sözcüsü Ahmed Vasım da son 1 ayda Afganistan'daki mültecilere doğru dürüst hiçbir yardım gönderilemediğine işaret etti. 
     Afganistan'da 7-8 milyon kişinin yardıma muhtaç olduğunu belirten Vasım, hastalıkların ve soğuyan havaların da mültecilerin durumunu çetrefilleştirdiğini vurguladı. 
     Vasım, ''Afganistan felakete sürükleniyor. Bunun önüne geçebilmek için ya bombardımanlar derhal durdurulacak ya da güvenli yardım koridoru açılacak, ama ne o ne bu yapılabiliyor'' dedi. 
     ABD bombardımanı başladıktan sonra, Afganistan içlerinde milyonlarca göçmenin yanı sıra en az 100 bin Afganlı da Pakistan'a sığınmış bulunuyor. 
     






</TEXT>
</DOC>
