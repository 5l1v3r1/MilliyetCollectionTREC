<DOC>
<DOCNO> 75759 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/01/yazar/ozyurek.html </URL>
<DATE> 2002/04/01/ </DATE>
<TIME>  </TIME>
<AUTHOR> Mustafa ÖZYÜREK  </AUTHOR>
<HEADLINE>
Bankalar denetim kıskacında 
</HEADLINE>
<TEXT>

     Türkiye’de kamuoyu ve ekonomi yönetimi 1999 yılından beri bankacılık sektörünün sorunlarıyla uğraşmaktadır. Bankaların kuruluşunda ve denetiminde geçmişte gerekli önlemlerin alınmaması, haksız rekabetin önüne geçilmemiş olması, finans sektöründe büyük krize neden olmuştur. 
     Bazı bankalar fona devredilerek tasfiye edilmiş, yöneticileri ve sahipleri tutuklanmış ve sonuçta fona devredilen bankalar Hazine’ye 23 milyar dolar yük getirmiştir. Sektörün özellikleri dikkate alınmadan, önceden bir strateji saptanmadan ortaya konulan uygulamalar sorunları içinden çıkılmaz hale getirmiştir. 
     Bir kısmı kaynakları sahiplerince hortumlandığı için, bir kısmı da sermayesi yetersiz kaldığı için fona devredilen bankaların sektörde yol açtığı tahribat, hortumlanmayan ve sermayesi yeterli olan bankaları da olumsuz etkilemiştir. Ocak 2002’de çıkarılan 4743 sayılı Bankalar Yasası’nın uygulanması bankaları tedirgin etmiştir. Yasanın getirdiği üçlü denetim sonucu, bankalar, 2001 yılının sonuçlarını ortaklarına duyuramaz, genel kurullarını yapamaz, vergi beyannamelerini veremez hale düşürülmüşlerdir. Bu nedenle halka açık Türk bankalarının hisse senetleri borsada düşmüştür. 
     30 Haziran 2001’de yayımlanan Karşılıklar Kararnamesi’nin katı bir anlayışla uygulanması, reel sektör ve genel ekonomi için olumsuz sonuçlar doğurmaya başlamıştır. 
     Yurtdışında ihale alan müteahhitlerin Türkiye’deki bankalardan teminat mektubu alamadıkları için işlerini kaybettikleri haberleri basında yer almaktadır. Taahhüt sektörünün ivedilik kazanmış teminat mektubu sorununun çözümü için mektup tazmin edilmedikçe karşılık ayrılmaması ilkesi benimsenmeli veya 5 - 10 gibi çok düşük bir oran dikkate alınmalıdır. 
     BDDK iyi niyetle gelişmiş ülkelerdeki standartları Türkiye’de uygulamak istemektedir. Ancak özellikle son iki yılda ağırlaşan ekonomik krizin reel sektörde yarattığı tahribat ve bunun sonucu olarak ortaya çıkan kredi sorunları dikkate alınarak belli bir tolerans gösterilmezse, bankaların firmalardaki alacaklarını bir an önce tahsil için harekete geçmekten başka yapacakları bir şey yoktur. 
     Gelişmiş ülkelerde uygulanan çağdaş standartlar elbette göz ardı edilmeden, ihracatçının, sanayicinin, müteahhidin nakdi ve gayri nakdi kredi sorunlarına çözüm bulunmalıdır. 
     Reel sektöre kredi açmak, mevcut kredileri yeniden yapılandırmak isteyen bankalar, müşterilerinin talepleri ile BDDK’nın talimatları arasında sıkışıp kalmışlardır. 
     Bağımsız denetçiler geçmişte anlayışla yaklaştıkları, eleştiri konusu yapmadıkları konuları şimdi eleştirmektedirler. Denetçiler de bankaların talepleri ile BDDK’nın talimatları arasında sıkışmışlardır. Bu sıkışıklıkları önlemenin, reel sektörün sorunlarına çözüm bulmanın yolu bankalar, reel sektör ile BDDK arasında yapılacak yoğun görüşmelerle bulunabilir. 
     Hükümet reel sektörün ve bankaların isteklerine hak veriyor, ancak yetki BDDK’da olduğu için çözüm bulamıyor. Başbakan Ecevit’in "özerklikte ipin ucu kaçtı" şeklinde ifade ettiği tepkinin altında, yeterli diyalog ve uzlaşı ortamının sağlanmayışı yatmaktadır. 
     TÜRMOB 2 Nisan Salı günü saat 10.00’da Ankara Hilton Oteli’nde bankacılığın ve denetimin sorunlarının tartışılacağı bir panel düzenliyor. Panelde Maliye Bakanı Sümer Oral, İstanbul milletvekili Masum Türker, SPK Başkanı Doğan Cansızlar, İş Bankası Genel Müdürü Ersin Özince, TÜRMOB Genel Başkanı Mustafa Özyürek, BBDK Başkan Yardımcısı Teoman Kerman, SPK’dan Hamdi Bağcı ve Çağlar Manavgat, İMKB’den Kudret Vurgun, Bağımsız Denetim Derneği’nden Cansen Başaran, Denetçiler Vishal Vedi ve Hüseyin Gürer konuşacaklar. Oturumları Uğur Büyükbalkan ve Prof. Dr. Selçuk Uslu yönetecekler. 
     
     







Mısır notları 


Ankara'nın Arafat uyarısı 


ABD’nin Ortadoğu çıkmazı 


Nash Anlaşmasak da hep birlikte 


İsrail savaşmıyor, terör üretiyor 


Bankalar denetim kıskacında 


Teröre silah, mayın satanlar... 


Filistin ve Arafat'ın trajedisi 


Gazetecilik bir milliyettir 


2001 krizi 1994’ten çok daha ağır ve özel 


Üretemedik, küçüldük 


</TEXT>
</DOC>
