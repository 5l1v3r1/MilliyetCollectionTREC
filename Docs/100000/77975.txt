<DOC>
<DOCNO> 77975 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/12/son/sondun25.html </URL>
<DATE> 2002/04/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Venezüella'da geçici hükümeti bir işadamı kuracak 
</HEADLINE>
<TEXT>

     Venezüella Devlet Başkanı Hugo Chavez, dün başkentte patlak veren kanlı olaylardan sonra ordunun baskısıyla istifa etmek zorunda kaldı. Chavez hükümetinin yerine, işadamı Pedoro Carmona geçici hükümet kuracak. 
     Chavez, darbe girişiminin üzerinden 10 yıl, demokratik yoldan iktidara gelişinin üzerinden ise 4 yıl kadar geçtikten sonra muhalefet baskısına dayanamadı ve istifa etti. 
     47 yaşındaki Chavez, başkanlık sarayında gece boyu süren 
     görüşmelerden sonra sabah saatlerinde istifasını sundu ve başkanlık sarayından alınarak Caracas'ın en büyük askeri üssü Tiuna'ya götürüldü. Globovision TV'si, askeri yetkililerin Chavez'i basına göstermek istemediğini bildirdi. Chavez istifa ettikten sonra açıklama yapan ''patronların patronu'' işadamı Carmona, ''geçici yönetime başkanlık edeceğini'' bildirdi. Carmona, ''Halk kesin ve kararlı davranınca Chavez istifa etti. Geçici hükümet kurulması, hükümetin benim başkanlığımda olması kararlaştırıldı'' dedi. 
     
     Kanlı olaylar 
     Eski yarbay Chavez'in iktidardan gitmesine dünkü kanlı olaylar yol açtı. Caracas'ta düzenlenen gösterilerde, Chavez yanlıları ve Başkanlık Sarayı'na doğru yürüyüşe geçen muhalifler arasında çıkan olaylarda bazı kaynaklara göre 11, bazılarına göre 13 kişi öldü, yaklaşık 100 kişi yaralandı. 
     Venezüella ordusunun yüksek rütbeli subayları, bunun üzerine sivil halkı ''katletmekle'' suçladıkları Chavez'i istifaya çağırdı. 
     Dünkü olaylar, hem işverenlerin, hem de işçilerin çağrısıyla başlayan genel grevin üçüncü gününde patlak verdi. Grevciler, Chavez'in gitmesini istiyorlardı. 
     1998 sonunda büyük zafer kazanarak iktidara gelen Chavez, 2000 
     yılında 6 yıllığına yeniden seçilmişti. 
     Chavez, 1992 şubatında yolsuzlukla suçlanan Devlet Başkanı Andres Perez'i devirmek istemiş, ancak başaramayınca cezaevini boylamıştı. 
     Chavez afla çıktığında kafasında ''demokratik ve barışçıl'' devrim fikri şekillenmişti. 
     Ancak Chavez muhalifleriyle sürekli çatışma içine girince kendisinin iktidara gelmesine yardımcı olan müttefikleriyle de sürtüşmeye girmeye başladı. Küba, Libya ve Irak gibi ülkelere yakın durması Chavez'i ABD'yle karşı karşıya getirmeye başladı. Ekonomik çevrelerin de hoşnutsuzluğuna yol açan kararlar alan Chavez, imzaladığı kanun hükmünde kararnamelerle patronların şimşeklerini üzerine çekti ve işçi sendikalarının da desteklediği genel grev dalgası, Chavez'in sonunu hazırlayan dalga oldu. 
     





</TEXT>
</DOC>
