<DOC>
<DOCNO> 58208 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/21/guncel/gun08.html </URL>
<DATE> 2001/12/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Dİvan’sız edebiyat olur mu 
</HEADLINE>
<TEXT>

ÇAPRAZ ATEŞ 
     ELİF KORAP 

     Milli Eğitim Bakanlığı’nın, liselerde "Edebiyat Tarihi" dersini kaldırması edebiyatçıları, köşe yazarlarını epey meşgul etti. Kimine göre gençlere öncelikle çağdaş Türk edebiyatı öğretilmeli. Kimine göre ise Divan edebiyatı bilinmeden çağdaş olanı anlamak olası değil. Milli Eğitim Bakanı Metin Bostancıoğlu, Cumhuriyet döneminden başlayıp Divan edebiyatına döneceklerini belirtti. Konuyu edebiyatçılara sorduk. Uygulamayı olumlu bulanlar da oldu, edebiyat dersinin tümden kaldırılmasını önerenler de. 
     
     Prof. Dr. Orhan Bilgin M.Ü Böl. Bşk. 
Değişiklik yanlış’      Uygulama görülmeden konuşmak çok doğru değil. Uygulama başlar, olumlu olumsuz yönleri anlaşılır. Fakat Divan edebiyatı, klasikler bilinmeden çağdaş edebiyatın anlaşılabileceğini düşünmüyorum. Bu, temeli olmayan bir binaya benzer. Klasik edebiyat bilinmeli ki, Cumhuriyet dönemi anlaşılabilsin, onun zevkine varılabilsin. Bana alınan, çok doğru bir karar gibi gelmedi. Önce Divan edebiyatı öğretilmeli, sonra günümüz edebiyatına gelinmeli. Ama verilmiş bir karar artık. Bizim olumlu bulmadığımızı söylememiz kararı değiştirmeyecektir herhalde. 
     
     Zeynep Aliye Yazar 
Kimler çağdaş yazar ’      Ortaöğretim kurumlarının asıl amacı, öğrencinin toplum için değerler üretecek bir aşamaya getirilmesidir. Konu basit bir edebiyat tarihinin öğrenilmesi ya da öğrenilmemesi olayı değildir. Divan edebiyatımızı, halk edebiyatımızı, hatta eski Türk edebiyatını tanımayan bir gencin, çağdaş edebiyatımızı kavraması, toplumunu tanıması, onu çözümlemesi yani analitik bir düşünce yapısı geliştirmesi nasıl mümkün olabilir Çağdaş edebiyatın müfredata girmesini yıllardır savunuyorum. Çok değerli milliyetçi, muhafazakar iktidar sahiplerimizin, kimleri çağdaş ya da çağdışı ilan ettiğini herhalde pek yakında göreceğiz. 
     
     Yaşar Kemal Yazar 
Türk edebiyatı önemli      Yalnız Türkiye’de değil, bütün dünyada önce klasikleri okuturlar. Bence önce hangisinin okutulduğunun bir önemi yok. Ama en önem verilecek olan, modern Türk edebiyatı ile halk edebiyatıdır. Divan edebiyatı deyip de çocukların başını failün’lerle şişirmesinler. Okutacaklarsa Evliya Çelebi’yi okutsunlar. Bugün politikacılar da dahil insanlar, ne Anadolu’nun kültürüne sahipler, ne de kendi çağdaş edebiyatlarını biliyorlar. Gençler, klasikleri de bilmek zorundadır, ama çağdaş edebiyatı tanımayan, Türkçe’yi yarım yamalak 500 kelimeyle öğrenen gençler yetiştirmemek için çağdaş edebiyatı öğretmek gerekir. Modern Türk edebiyatı gerçekten Türk diliyle yazılmış ilk edebiyattır. Anadolu Türkçesi en zengin Türkçe’dir. 
     
     Metin Celal şair 
Edebiyatı sevdirin’      Önemli olan neyin öğretildiği değil, nasıl öğretildiği. MEB’in getirdiği anlayışla, ister Fuzuli, ister Orhan Veli okutun, bir şey değişmez. Dersin veriliş biçimi öğrenciyi edebiyattan soğutuyor. Edebiyatı tamamen kaldırsalar Türk edebiyatını gençlere sevdirme anlamında daha büyük faydaları olacak. Ben de lisedeyken edebiyattan nefret etmiştim. Failatün failün’ anlatılır, şiirin anlamı sorulursa tabii sevmezsiniz. Önemli olan öğretilme biçiminin değişmesi. 
     



 GÜNCEL 



















</TEXT>
</DOC>
