<DOC>
<DOCNO> 54736 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/29/son/soneko22.html </URL>
<DATE> 2001/11/29/ </DATE>
<TIME>  </TIME>
<AUTHOR>  </AUTHOR>
<HEADLINE>
IMF heyeti Pazartesi günü gelerek çalışmalara başlayacak 
</HEADLINE>
<TEXT>

     Türkiye Masası Şefi Juha Kahkonen başkanlığındaki IMF heyetinin, 3 Aralık Pazartesi günü Ankara'ya gelerek aynı gün çalışmalara başlayacağı öğrenildi. 
     Edinilen bilgiye göre heyet, Hazine Müsteşarlığı'nda, Devlet Bakanı Kemal Derviş başkanlığındaki ekonomi heyetiyle yapılacak toplantının ardından rutin görüşmelerine başlayacak. 
     Görüşmelerin odağını, yaklaşık 10 milyar dolarla desteklenecek yeni ekonomi program çerçevesindeki yapısal önlemler oluştururken, görüşmelerde, bankacılık başta olmak üzere, kamunun etkinliğini arttırıcı, ekonomik canlanmayı sağlayıcı ve yabancı sermayeyi çekecek politikalar üzerinde durulacağı ifade ediliyor. 
     
     Tüm yardım gelecek yıl kullandırılacak 
     Bu arada IMF'nin, 10 milyar dolar taze paranın yanı sıra 11. 
     gözden geçirme çerçevesinde verileceği daha önceden taahhüt edilen yaklaşık 3 milyar dolar ile gelecek yıla sarkan 1 milyar dolarlık diğer ödeme dahil toplam 14 milyar dolarlık dış yardımı, yeni program çerçevesinde 2002'de kullandıracak. 11. gözden geçirme çerçevesindeki 3 milyar doların, Aralık ayı sonuna doğru serbest bırakılabileceği de kaydediliyor. IMF heyetinin, yeni bir program hazırlanması nedeniyle, ''geniş bir uzmanlar grubuyla'' Türkiye'ye geleceği belirtilirken, görüşmelerin sonuna doğru, IMF'nin aralarında Türkiye'nin de bulunduğu ülkelerden sorumlu İcra Direktörü Will Kiekens ile Avrupa sorumlusu Michael Deppler'in de Türkiye'ye gelerek, ''Yeni Niyet Mektubu''nun hazırlanmasında katkıda bulunabilecekleri belirtiliyor. Heyetin Şeker Bayramı'na kadar çalışmalarını tamamlayarak, Washington'a dönmesi bekleniyor. 
     






</TEXT>
</DOC>
