<DOC>
<DOCNO> 55921 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/07/ekonomi/eko06a.html </URL>
<DATE> 2001/12/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Kredilerde canlanma sinyali 
</HEADLINE>
<TEXT>

Mart - haziran arasında 200 trilyon liralık tüketici kredisi veren bankalar, haziran - eylül döneminde bu tutarı 302 trilyona çıkardı 
     EKONOMİ SERVİSİ 

     Bankaların krizden sonra neredeyse tamamen kestiği ve yılın üçüncü çeyreğinde tekrar açmaya başladığı tüketici kredileri bir önceki çeyreğe göre yüzde 50.5 arttı. 
     Mart - haziran arasında 200 trilyona kadar düşen tüketici kredileri haziran - eylül arasında 302.1 trilyon liraya tırmanmasına karşın, geçen yılın aynı dönemindeki rakamların beşte birine bile ulaşmadı. 
     
     Toplam tutar 2.3 katrilyon 
     Bankalar Birliği’nin, 25 bankanın gönderdiği verilere dayanarak açıkladığı "Tüketici Kredileri Konsolide Raporu"na göre, 252 binin üzerinde kişi, yılın üçüncü çeyreğinde toplam 302 trilyon 58 milyar liralık kredi kullandı. Verilere göre, geçmiş dönemlerde kullanılan bakiye de dahil edildiğinde tutar 2.3 katrilyona ulaştı. 
     Üçüncü çeyrekte idari takibe alınan kredi bulunmazken, yasal takipteki kredilerin tutarında bir önceki döneme göre neredeyse yüzde 50 azalma yaşandı. Oransal olarak bakıldığında ise mart - haziran arasında her 100 liralık tüketici kredisinin 10.1 lirası yasal takibe atılırken, üçüncü çeyrekte bu rakam 6 liraya düştü. 
     302 trilyonluk toplam kredinin yüzde 48.6’sı ücretli kesime kredi olarak verilirken, bu oranın önceki çeyreklere göre düşüş gösterdiği gözlendi. 
     Serbest meslek sahiplerinin tüm kredilerden aldığı payda dramatik bir düşüş olurken, diğer kalem adı altında tanımlanan kredilerin toplam kredilere oranı, bir önceki döneme göre 15 puan artarak yüzde 38’e tırmandı. 
     



 EKONOMİ 



















</TEXT>
</DOC>
