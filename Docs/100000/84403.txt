<DOC>
<DOCNO> 84403 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/16/son/sontur05.html </URL>
<DATE> 2002/05/16/ </DATE>
<TIME>  </TIME>
<AUTHOR>  </AUTHOR>
<HEADLINE>
İnterpolün terörist listesine 137 Türk militan da giriyor... 
</HEADLINE>
<TEXT>

     Avrupa Birliği Konseyi'nin, PKK ve DHKP-C örgütlerini terör listesine almasının ardından Emniyet Genel Müdürlüğü İnterpol Daire Başkanlığı, Avrupa ülkelerinde bulunan teröristlerin iadesinin sağlanması için yeniden bir çalışma başlattı. 
     Emniyet Genel Müdürlüğü İnterpol Daire Başkanlığı'nın verdiği bilgilere göre, terör örgütü PKK'ya mensup 116 terörist uluslararası düzeyde aranıyor. Aralarında Cemil Bayık, Rıza Altun, Halil Ataç, Murat Karayılan, Osman Öcalan gibi örgütün elebaşı olan isimlerin de yer aldığı listede Avrupa'da barınanların tespitine başlandı. 
     İnterpol Daire Başkanlığı'nın tüm dünyada aradığı terörist listesinde 21 DHKP-C militanı yer alıyor. Örgütün başı olan Dursun Karataş, sevgilisi ve örgütün avukatı Zerrin Sarı, Sabancı suikastinden aranan İsmail Akkol, Ankara'da 2 emekli general, bir doktor ve bir astsubayın öldürülmesi olayından aranan İbrahim Bingöl'ün Avrupa'da barındıklarına dair istihbarat birimlerinin elinde önemli tespitler var. Sabancı olayının bir başka sanığı Fehriye Erdal ise Türkiye'nin iade istemi nedeniyle Belçika'da tutuluyor. 
     Geçen yıl Laeken Zirvesi'nde terör örgütü listesine alınmayan PKK ve DHKP-C örgütleri, bu yıl Türkiye'nin yoğun girişimleri sonucu AB'nin terör listesine dahil oldu. Avrupa Birliği Konseyi'nin 2 Mayıs 2002 tarihinde yayınlanan Resmi Gazetesi'nde yayınlanan kararla PKK ve 
     DHKP-C'nin, AB sınırları içerisinde faaliyetleri yasaklandı. 
     Bu kararın ardından Emniyet Genel Müdürlüğü İnterpol Daire Başkanlığı, bu örgütlere mensup olan ve Avrupa'da barınanların iadesi için harekete geçti. 
     İnterpol Daire Başkanlığı konuyla ilgili şu açıklamayı yaptı 
     ''Bu bağlamda, söz konusu örgütlere üye olup Avrupa ülkelerinde saklanan ve uluslararası düzeyde aranan teröristlerin yakalanarak ülkemize iadelerinin sağlanması yönünde gerekli çalışmalara başlanılmıştır. Genel olarak, örgüt üyesi olmak, yardım ve yataklık suçlarından aranan şahısların ülkemize iadeleri, AB Konseyi'nin almış olduğu kararla, mezkur suçların AB Terörizmle Mücadele Çerçeve Kararı'nda terör suçu olarak kabul edilmesi sebebiyle, mümkün olabilecektir. 
     Bu anlamda, gerek halen uluslararası düzeyde aranan teröristlerin yakalanması, gerekse ülkemize iadeleri reddedilen şahısların tekrar iadelerinin sağlanması yönünde girişimlerde bulunmak üzere hazırlıklara başlanılmıştır.'' 
     





</TEXT>
</DOC>
