<DOC>
<DOCNO> 67047 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/11/son/sondun17.html </URL>
<DATE> 2002/02/11/ </DATE>
<TIME>  </TIME>
<AUTHOR>  </AUTHOR>
<HEADLINE>
İran'da devrimin yıldönümü'nde ABD kınandı 
</HEADLINE>
<TEXT>

     İran Cumhurbaşkanı Muhammed Hatemi, ABD'nin İran'a yönelik tehditlerinin kaynağının, ''kendisini dünyanın efendisi olarak görmesi'' olduğunu söyledi. 
     Hatemi, İran İslam Devrimi'nin 23. yıldönümü dolayısıyla bugün Tahran'daki Azadi Meydanı'nda düzenlenen mitingde yaptığı konuşmada, İran rejimine yönelik iç ve dış tehditler bulunduğunu ileri sürdü. 
     ''Bizim siyasetimiz gerginlikleri giderme ve güven oluşturma siyasetidir'' diyen Hatemi, ''Bize yönelik dış tehdit, Amerika'nın kendini dünyanın efendisi olarak görmesinden kaynaklanıyor. Amerika, kendi çıkarlarının peşinde. Bu çıkarlar, bazen başkalarının çıkarlarıyla çatışıyor'' ifadesini kullandı. 
     ''Amerika'nın gücü olduğu için dünyada istediklerini yaptırdığını'' ileri süren Hatemi, halka hitaben, ''Sizin istekleriniz, onların isteklerinin tehdidi altında. Siz İsrail'in 
     devlet terörizmine karşısınız. Filistin halkının tek isteği, kendi devletini kurmaktır. Onlar, bu nedenle size karşı çıkıyorlar. Amerika, bölgedeki en demokrat hükümete İran karşı çıkıyor'' diye konuştu. Amerikan halkının 11 Eylül'deki terörist saldırıların neden yapıldığını sorması gerektiğini belirten Hatemi, ''Tamamı terörizm sorunu muydu, yoksa bunun Amerikan hükümetinin yaptığı işlerle ilgisi olabilir mi Amerika halkı, hükümetinden gerçeklerin ne olduğunu sorma hakkına sahiptir'' dedi. Tahran'da çeşitli caddelerden başlayarak Azadi Meydanı'nda toplanan on binlerce yürüyüşçü, ''Amerika'ya Ölüm'', ''İsrail'e Ölüm'', ''Drakula Bush'' ve benzeri sloganlar attı ve miting sırasında ABD'yi temsil eden ''Sam Amca'' kuklaları yakıldı. Bu arada yürüyüşe katılan Meclis Başkanı Mehdi Kerrubi, halkın devrim yıldönümü kutlamalarına büyük katılımının ''ABD Başkanı George Bush'un suçlamalarına güçlü bir cevap'' olduğunu söyledi. Yürüyüşe üst düzey sivil ve askeri yetkililerin yanı sıra milletvekilleri ve yürüyüşlerine camilerden başlayan Besiçler de gönüllü milisler katıldı. Binlerce besicin ''şehit olmaya hazır olduklarını'' göstermek için beyaz kefenler giydiği görüldü. Gazeteler, bugün Tahran'da yapılan yürüyüşe 40 bin besicin katılacağını bildirmişti. Başkent Tahran'ın yanı sıra İran'ın diğer kentlerinde de bugün devrimin yıldönümü dolayısıyla yürüyüşler düzenlendi. 
     






</TEXT>
</DOC>
