<DOC>
<DOCNO> 52140 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/14/dunya/dun01.html </URL>
<DATE> 2001/11/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Yılmaz, raporu haklı buldu 
</HEADLINE>
<TEXT>

     ANKARA Milliyet 

     Başbakan Yardımcısı Mesut Yılmaz, Avrupa Birliği AB Komisyonu tarafından açıklanan İlerleme Raporu’nda Türkiye’nin insan hakları ve demokratikleşme alanındaki eksiklerinin eleştirildiğini belirterek, "Bu eleştirilerin önemli bir bölümü maalesef doğrudur. Bunları bir an önce düzeltmeliyiz" dedi. 
     Yılmaz, 2001’in Türkiye İlerleme Raporu ile Strateji Belgesi’nin AB Komisyonu tarafından yayımlanması dolayısıyla dün düzenlediği basın toplantısında, demokratikleşme ve insan hakları alanındaki eksikliklerin bir an önce düzeltilmesi gerektiğine dikkati çekti. 
     Raporda, Türkiye’nin son dönemde özellikle siyasi kriterler bağlamında kaydettiği ilerlemelere kapsamlı bir şekilde yer verildiğine işaret eden Yılmaz, "Ancak gelişme trendini gölgeleyen münferit bazı olayların da neredeyse aynı ağırlıkta dile getirildiğini gözlemliyoruz" dedi. 
     Hükümet olarak bu münferit olayları yakından izlediklerini ve gerekli tedbirleri aldıklarını anlatan Yılmaz, "Ülkemize yöneltilen eleştirileri, Türkiye’nin AB üyeliği perspektifinde ilerlemesine yapıcı bir katkı olarak değerlendiriyoruz" diye konuştu. 
     
Rehavete kapılmayalım’      Raporun özenli bir üsluba ve olumlu yaklaşıma sahip olduğunu belirten Mesut Yılmaz, "Bu, bizi ne aldatmalı ne de rehavete sevk etmelidir" diyerek, tehlikeye işaret etti. Türkiye’nin çalışması gereken çok konu bulunduğunu vurgulayan Yılmaz, Kopenhag Kriterleri’nin tam olarak karşılanamadığını ifade etti. 
     
İdam kalkabilir’      Başbakan Yardımcısı Mesut Yılmaz, idamın kaldırılması yönünde kararlar alındığını belirterek, idamın orta vadede kalkabileceğini ifade etti. 
     



 DÜNYA 










</TEXT>
</DOC>
