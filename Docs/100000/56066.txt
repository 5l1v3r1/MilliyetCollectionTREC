<DOC>
<DOCNO> 56066 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/07/son/sonspo24.html </URL>
<DATE> 2001/12/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaş - Gençlerbirliği maçından notlar... 
</HEADLINE>
<TEXT>

     Beşiktaş ile Gençlerbirliği arasında oynanan Birinci Süper Lig'in 15. hafta maçına, taraftarlar fazla ilgi göstermedi. 
     İstanbul'u etkisi altına alan soğuk ve yağışlı hava nedeniyle özellikle açık tribünler boş kalırken, karşılaşmayı yaklaşık 10 bin sporsever izledi. 
     
     Ahmet dursun yeniden sahada 
     Beşiktaş'ta, sakatlığı nedeniyle uzun süre takımından ayrı kalan Ahmet Dursun, Gençlerbirliği karşısında ilk 11'de sahaya çıktı. 
     Ligde en son, 10 Ağustos'ta Trabzonspor ile yapılan sezonun ilk hafta maçında sahaya ilk 11'de çıkan Ahmet Dursun, böylece 119 gün sonra Gençlerbirliği maçıyla yine ilk 11'de forma şansı buldu. Bu arada, Beşiktaş'ta kırmızı kart cezalısı Tümer'in yanı sıra sakatlıkları süren Stavrum ve Tamer de 18 kişilik maç kadrosunda yer almadı. Sakatlığı geçen Erman ise Daum tarafından yedek soyunduruldu. 
     
     PAF Ligi'nde de Başiktaş 
     PAF Ligi'nde Beşiktaş, 39 puanla lider olan Gençlerbirliği'ni 4-1 yenerek, puanını 26'ya çıkardı. Yusuf Tunaoğlu Stadı'nda oynanan karşılaşmada, siyah-beyazlıların gollerini Evren 2 , Berkant ve Türker attı. 
     
     Fenerbahçe galibiyeti kutlandı 
     Beşiktaşlı taraftarlar, Gençlerbirliği maçı öncesi, geçen hafta aldıkları Fenerbahçe galibiyetini kutladı. Tribünlerde çeşitli pankartlar açarak, bu galibiyetin sevincini yaşayan taraftarlar, uzun süre yaptıkları tezahüratla da ezeli rakiplerine taş attı. Bu arada, Fenerbahçe kaşkolu bağlanmış bir gelinlikle sahada tur atan taraftarlar, Fenerbahçe'nin Kadıköy'deki 24 maçlık galibiyet serisinin sona ermesini ilginç bir şekilde kutladı. 
     
     Metin Tekin'e büyük sevgi 
     Beşiktaşlı taraftarlar, eski futbolcuları olan Gençlerbirliği'nin antrenörü Metin Tekin'e sevgi gösterilerinde bulundu. Taraftarlar, Metin'i tribünlere çağırarak, ''sarı fırtına'' diye tempo tuttu. 
     






</TEXT>
</DOC>
