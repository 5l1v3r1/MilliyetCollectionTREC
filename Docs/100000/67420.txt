<DOC>
<DOCNO> 67420 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/13/son/sondun05.html </URL>
<DATE> 2002/02/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Al Gore "ABD Türkiye'nin çıkarlarını korumalı" 
</HEADLINE>
<TEXT>

     Eski ABD Başkan Yardımcısı Al Gore, 2000 yılındaki başkanlık seçimlerinden bu yana yaptığı ilk dış 
     politika konuşmasında, Irak konusuna değindi ve ''ABD'nin, Türkiye, Suudi Arabistan ve Körfez ülkeleri gibi müttefiklerinin çıkarlarını koruması gerektiği'' mesajını verdi. New York'taki Dış Politika Enstitüsü'nde konuşan Gore, ''Irak konusundaki stratejimizi belirledikten sonra sonuna kadar gitmeye hazır olmalıyız'' dedi. ABD'nin Irak tehdidine kendi koşulları çerçevesinde çözüm bulması gerektiğini savunan Gore, Pakistan Devlet Başkanı Pervez Müşerref'in iktidarda kalması konusunda özen gösterilmesi gerektiğini söyledi. Ortadoğu'da şiddetin tırmanmasına izin verilmemesinin önemine değinen Gore, ''Türkiye, Suudi Arabistan ve Körfez ülkeleri gibi müttefiklerinin çıkarları korunmalıdır'' dedi. 
     
     İran, Irak'tan daha büyük tehdit 
     ''İran, Irak'tan daha büyük potansiyel bir tehdit olarak görülmelidir. Bununla birlikte, bizimle daha yapıcı bir ilişki geliştirmek isteyen İran'daki çoğunluğu cesaretlendirecek yöntemleri de bulmalıyız'' diyen Gore, ABD'nin, Kore yarımadasında barışı korumak için savaşa hazır olması gerektiğini belirtti. 
     
     Bush'un dış politikasına eleştiri 
     Konuşmasında ABD Başkanı George Bush'un dış politikasını da eleştiren Gore, ''Salt askeri güçle, teröre karşı girişilen uzun mücadele kazanılamaz'' dedi. Gore ''Kötüyü yok ettikten sonra her şeyi yüzüstü bırakıp ilk kapıdan dışarı çıkmak olmaz. Kurtardıklarımız, kendi ayakları üzerinde durana kadar onlara yardımcı olmalıyız'' diye konuştu. 
     Al Gore, Bush yönetiminin, Afganistan savaşına destek veren müttefiklerini hor gördüğünü de iddia etti. 
     Gore, İran, Irak ve K.Kore'nin bir şer mihveri oluşturdukları fikrine katıldığını kaydetti. 
     Bush yonetiminin, 11 Eylül terorist saldırılarına karşı çok başarılı bir karşı-saldırı başlattığına değinen Al Gore, Bush yönetiminin müttefiklere karşı daha saygılı davranmaması halinde koalisyonunun çabucak çökebileceği uyarısında bulundu. 
     






</TEXT>
</DOC>
