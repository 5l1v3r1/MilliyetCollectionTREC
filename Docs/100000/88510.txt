<DOC>
<DOCNO> 88510 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/07/son/soneko06.html </URL>
<DATE> 2002/06/07/ </DATE>
<TIME>  </TIME>
<AUTHOR>  </AUTHOR>
<HEADLINE>
İngiltere'de halkın yüzde 57'si tek para birimine karşı... 
</HEADLINE>
<TEXT>

     İngiltere'de gerçekleştirilen bazı araştırmaların, zaman zaman yükseldiğine işaret ettiği Tek Avrupa Para Birimi'ne geçişi destekleyenlerin oranının yeniden düştüğü ve halkın yüzde 57'sinin, yapılacak bir referandumda ''Euro''ya hayır oyu vereceklerini bildirdikleri ortaya çıktı. 
     FX Currency Services adı verilen kurum tarafından 2 bin kişi üzerinde gerçekleştirilen konuyla ilgili son kamuoyu yoklamasının sonuçları, halkın sadece yüzde 21'inin ''net ve kesin bir şekilde'' euroya destek verdiğini de gösterdi. 
     Yapılan araştırma, İngilizler'in yüzde 14'ünün bu konuda kararsız bir tutum içinde olduklarına, yüzde 8'inin ise konuyla uzaktan yakından ilgili bulunmadığına dikkat çekiyor. 
     Bu yüzde 8'lik bölüm, durum her ne olursa olsun, bu konuda herhangi bir şekilde oy kullanmayacaklarını, İngiltere'nin hangi para birimini kullandığı konusunun kendilerini hiç ilgilendirmediğini belirtiyor. 
     Bu arada kadınların sterlinin korunması konusunda erkeklere oranla yüzde 4 daha yüksek destek verdikleri, tek para birimine düşmanlığın ayrıca gençler ve aşırı yaşlılar arasında da yüksek çıktığı ifade ediliyor. 16-24 yaş gurubu ile 55 yaşın üzerindekilerin Euro'ya yüzde 62 oranında ''hayır'' demeye hazırlandıkları kaydediliyor. 
     Euro'yu en çok erkeklerin istedikleri, özellikle 45-54 yaş arasındaki erkeklerin tek Avrupa para birimine geçişe yürekten destekledikleri de araştırmanın sonuçları arasında yer alıyor. 
     Bu arada Euro'ya desteğin bölgelere göre de değiştiği, en yüksek desteğin ise yüzde 28 ile İskoçya ve yüzde 25 ile Londra'dan geldiğine dikkat çeken araştırmacılar, Galler halkının ise, yüzde 65'lik bir oranda sterlinin korunmasından yana oy kullandıklarını belirtiyor. 
     Orta İngiltere'nin doğu kesiminde de sterlin yanlılarının ezici bir çoğunluk oluşturdukları ve yüzde 68'lik bir destekle sterlinin korunması fikrine sahip çıktıkları ifade ediliyor. 
     





</TEXT>
</DOC>
