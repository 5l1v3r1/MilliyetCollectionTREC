<DOC>
<DOCNO> 54017 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/25/yasam/yas02.html </URL>
<DATE> 2001/11/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Hazinses’in hazin kazası 
</HEADLINE>
<TEXT>

Niceleri gibi buruk bir Yeşilçam öyküsüdür Sami Hazinses’inki. Çok çekti vefasız Yeşilçam’dan. Yetmezmiş gibi şimdi de kaza yapıştı yakasına... 
     BİRSEN ALTUNTAŞ 

     Yeşilçam’a tam 44 yılını veren ünlü karakter oyuncusu Sami Hazinses, yine sıkıntılı günler yaşıyor. 
     Soyadı gibi hazin yaşam süren 76 yaşındaki oyuncu, önceki gün "Nefes aldığım tek yer" dediği Taksim’de kaza geçirdi. Üzerine doğru gelen otomobilden kaçmaya çalışırken dengesini kaybedip kaldırımdan yuvarlanan Hazinses’in çenesi delindi ve kalça kemiği kırıldı. 
     Vatandaşların Taksim İlkyardım Hastanesi’ne kaldırdığı Hazinses, daha sonra İncirli Hastanesi’ne sevk edildi. Yarın, kalça kemiğinden ameliyat edilecek olan oyuncuya bakan Diyarbakırlı hemşerisi Mehmet Kaya şunları söyledi "Sami Baba, zaten uzun zamandır nefes darlığı, şeker ve tansiyon rahatsızlıklarıyla mücadele ediyordu. Şimdi bir de bu kaza başına geldi ve onu iyice mahvetti." 
     
Aynı zamanda besteci      Bine yakın filmde oynamasına karşın yaşamını sıkıntı, yokluk ve sağlık sorunları içinde geçiren Hazinses, aynı zamanda besteci kimliğiyle de tanınıyor. Derdimi Kimlere Desem’ gibi sükse yapan besteleri de olan Hazinses’e, geçmiş yıllarda Türker İnanoğlu ile İstanbul Valiliği geçinmesi için maaş bağlatmışlardı. İşadamı Mehmet Ali Yılmaz da yine geçen yıl ünlü oyuncu için İstanbul Yenibosna’da bir ev satın almıştı. 
     



 YAŞAM 













</TEXT>
</DOC>
