<DOC>
<DOCNO> 92914 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/30/ekonomi/eko01.html </URL>
<DATE> 2002/06/30/ </DATE>
<TIME>  </TIME>
<AUTHOR>  </AUTHOR>
<HEADLINE>
IMF’den siyasi istikrar uyarısı 
</HEADLINE>
<TEXT>

1.1 milyar dolarlık kredi dilimini onaylayan IMF, Türkiye’deki ekonomi yönetimini överken, siyasetçilere "piyasaları rahatlatma" çağrısı yaptı. IMF Başkanı Horst Köhler Piyasalar, ekonomik, finansal, siyasi istikrar ve reform çabalarının uzun vadedeki inanılırlığına ikna edilmeli. Adının açıklanmasını istemeyen bir IMF yetkilisi de, "Siyasi bir talebimiz yok, biz yargıç değiliz. Piyasaları ikna edici kararları vermek siyasetçilere düşüyor" dedi 
     YASEMİN ÇONGAR Washington 

     Uluslararası Para Fonu IMF , Türkiye’nin iktisadi programını ciddiyet ve kararlılıkla uygulamasını memnuniyetle karşıladıklarını bildirdi, ancak Ankara’ya "siyasi belirsizliklerin giderilmesi" konusunda çok net bir de uyarı gönderdi. 
     
     Kredi onaylandı 
     IMF İcra Direktörleri Kurulu’nun önceki günkü toplantısında, ikinci gözden geçirme çalışmalarını resmen sonuçlandırarak Türkiye’ye 1 milyar 150 milyon dolarlık kredi verilmesi yönünde yeşil ışık yakmasının ardından, IMF Başkanı Horst Köhler yazılı bir açıklama ile Türkiye’nin iktisadi durumunu değerlendirdi. 
     Köhler, "Piyasalara iktisadi, mali, siyasi istikrar ve Türkiyenin reform çabalarının uzun vadedeki inanılırlığı konusunda güvence verilmesine kritik öncelik’ tanınması gerekir" dedi. 
     Mali uyum politikaları, Merkez Bankası’nın para politikası ve bankacılık reformunu öven Köhler, "Türk yetkililer, iktisadi politikaları uygulamadaki güçlü performansları nedeniyle takdir edilmelidir" derken, bu politikalar sayesinde enflasyonda "keskin bir düşüş" sağlandığını ve ekonominin iyileşme sürecine girdiğini vurguladı. 
     
     KİT zamları yapılmalı 
     IMF Başkanı, "KİT zamlarını yeniden olması gereken düzeye getirme yönündeki son kararlar, mali durumun gücünün korunması kararlılığın işaretidir" dedi. 
     Programın ana hatlarıyla yolunda gittiğini vurgulayan Köhler, ekonomik programa harfiyen uyulmasının önemine işaret etti. Köhler, "İlerlemek için doğrudan vergi, devlet ekonomik girişimlerindeki gerekenden fazla çalışanların etkili bir yönetimle azaltılması, vergi yönetimi ve satınalma prosedürlerinin geliştirilmesine yönelik reformlarla takviye sağlanmalı" dedi. 
     
Köhler BDDK’nın performansı çok iyi      Ödemeler dengesi izin verdiği müddetçe, döviz rezervlerini artırma politikasının sürdürülmesinden yana olduklarını bildiren Köhler, enflasyon hedeflemesine yönelik teknik hazırlıklarını bu yıl başlatılmasını istedi. Köhler, banka denetimlerini tamamlayarak, yeniden sermayelendirme programına başlayan, Pamukbank’a el koyma kararı ile birlikte Yapı ve Kredi’ye de iki üye atayan BDDK’nın performansından da "çok olumlu" ifadelerle söz etti. 
     
"KİT’leri satma zamanı"      Yapısal reformlara, özellikle de özelleştirmeye daha fazla öncelik verilmesini isteyen IMF Başkanı Horst Köhler, "KİT’lerin verimsizliği ve bütçeye getirdikleri yük göz önünde tutulmalı ve yetkililer bu kurumları özelleştirme konusundaki çabalarını yoğunlaştırmalıdır" diye konuştu. IMF Başkanı, TBMM’ye yeni sunulan Doğrudan Yabancı Yatırımlar Yasası’nın, Türkiye’deki iş ortamının iyileştirilmesi ve özelleştirme çabalarının desteklenmesi açısından "önemli adım" olduğunu savundu. 
     
"Siyasetçiler güven vermeli"      IMF’nın Türkiye’nin 1.1 milyar dolarlık kredi dilimini onaylamasının ardından telekonferans düzenleyen adının açıklanmasını istemeyen bir IMF yetkilisi gazetecilere, "İktisadi programın tam anlamıyla başarılı olabilmesi için, sadece mali ve iktisadi istikrar yetmez, piyasalar siyasi istikrar konusunda da ikna edilmeli" diye seslendi. 
     IMF yetkilisi, Türkiye’deki siyasi belirsizliklerin son iki ay içinde piyasalarda büyük tedirginlik yarattığını vurguladı. " Siyasi belirsizlikler’ sözü ile, Başbakan Bülent Ecevit’in sağlık durumu ve erken seçim tartışmalarını mı kastediyorsunuz" diye sorulduğunda, IMF yetkilisinin yanıtı şöyle oldu 
     "Bunların ne olduğunu saptamak ve nasıl güvence vereceklerini belirlemek Türkiye’deki siyasi aktörlerin bileceği iş. Bizim IMF olarak Türkiye’den siyasi bir talebimiz yok. Biz yargıç değiliz. Ancak piyasalar, iktisadi ve mali sistemin, siyasi alanda da güven yaratacak bir çabayla desteklenmesini istiyor. Piyasalar siyasete güvenebilmek zorunda" dedi. 
     Piyasaları ikna edecek kararları vermenin Türk siyasetçilerine düştüğünü belirten yetkili, "Ancak bu şekilde ekonomik sistemi destekleyebilirsiniz. Reformların uygulanmasına devam edilmesi de güveni sağlayacaktır" diye konuştu. 
     
Borçta sorun yok      Borç döndürülmesine faiz oranlarındaki artışın etkisi ile ilgili bir soruya karşılık yetkili, "Borçların döndürülebilmesi önemli bir konu. Hükümet geçen yıl bu konuda iyi iş yaptı. İç borçların ödenmesi ve son iki aydaki performans başarılı. Bunun devam etmesini bekliyoruz. Uygulamanın devam etmesi, piyasayı ikna etmekte de önemli. Borç döndürülmesinde sorun görmüyoruz" dedi. 
     



 EKONOMİ 


















</TEXT>
</DOC>
