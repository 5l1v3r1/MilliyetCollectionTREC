<DOC>
<DOCNO> 72085 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/12/spor/spo07.html </URL>
<DATE> 2002/03/12/ </DATE>
<TIME>  </TIME>
<AUTHOR>  </AUTHOR>
<HEADLINE>
İngiliz inadı 
</HEADLINE>
<TEXT>

2004 Avrupa Futbol Şampiyonası’da grubumuzun fikstürü, İngilizler’in anlaşmaya yanaşmaması nedeniyle UEFA’da çekilecek kura ile belirlenecek 
     MURAT AĞCA 

     TÜRKİYE, 2004 Avrupa Futbol Şampiyonası grup kurasında İngiltere’yi, fikstür masasında aşamadı. İstanbul’da dün dört saat süren toplantıdan, İngiltere’nin sergilediği uzlaşmaz tutum nedeniyle sonuç çıkmadı. Türkiye ve İngiltere’nin yanısıra Slovakya, Makedonya ve Liechtenstein’ın da yer aldığı 7. Grup’taki maç programı, 30 Mart’a kadar Nyon’daki UEFA Merkezi’nde çekilecek kurayla tespit edilecek. 
     İNGİLTERE Teknik Direktörü Eriksson’un yer almadığı görüşmeler sonunda İngiltere’nin tavrını eleştiren Milli Takımlar Sorumlusu Selami Özdemir, "İki maçı da ilk sezonda oynamak istediler. Biz ise iki sezonda birer maç istedik. Burada kura çekimine de yanaşmadılar. Slovakya da onları destekledi. Korkmuş olacaklar ki sorun çıkarıyorlar ama biz bu gruptan yine birinci çıkacağız" dedi. 
     MİLLİ Takım Menajeri Can Çobanoğlu, "İngiltere seribaşı olmamızı içine sindiremedi. Buna saygı göstermeyi öğrenecekler. Slovakya, İngiltere ile bir araya gelip Türkiye’yi aradan çıkarmayı hesaplıyor" dedi. İngiltere Federasyon Yönetim Kurulu Başkanı David Davies ise Türkiye’nin son maçını İngiltere ile evinde oynama isteğini güvenlik endişesiyle kabul etmediklerini ifade etti. 
     



 SPOR 






























</TEXT>
</DOC>
