<DOC>
<DOCNO> 79151 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/18/son/sontur21.html </URL>
<DATE> 2002/04/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Gezegenler biraraya gelince deprem olmaz 
</HEADLINE>
<TEXT>

     Çanakkale Onsekiz Mart Üniversitesi ÇOMÜ Rektör Yardımcısı Prof. Dr. Osman Demircan, 5 gezegenin biraraya gelmesinin depremle bağdaştırılamayacağını söyledi. 
     Prof. Demircan, düzenlediği basın toplantısında, bazı yayın kuruluşlarında 5 gezegenin 30 Nisan 2002 tarihinde biraraya gelmelerinin, depremin habercisi olduğu şeklinde çıkan yazıların gerçeği yansıtmadığını belirtti. Prof. Demircan, şunları kaydetti 
     ''Bazı yayın kuruluşlarında bu olay depremin habercisi şeklinde lanse ediliyor. Ayrıca 30 Nisan tarihi veriliyor. Merkür, Venüs, Mars, Jüpiter ve Satürn gezegenleri, gökyüzünün bir bölgesinde, güneş battıktan sonra birarada görülüyor. Yani birbirlerine çok yakınlar. 
     Biliniyor ki, gezegenler güneş etrafından yörünge hareketi yapıyorlar. Yörünge dönemleri belli zamanlarda belli yerlerde yer almış olabiliyorlar. Buna benzer bir durum 2 yıl önce 5 Mayıs'ta da gerçekleşmişti. Bu durum sadece yörünge dönemlerinin farklı olmasından kaynaklanan olaydır. Arkasında bağlantılı bir neden yok ve bu olayla bağlantılı çıkarılan gezegenler biraraya toplandı, deprem olacak 
     şeklindeki görüşler var. Böyle bir şey olmayacak. Fiziksel olarak olması da mümkün değil. Çok açık ve net şekilde söylüyorum. 30 Nisan tarihinde gezegenlerin biraraya gelmeleriyle deprem olmaz.'' Prof. Demircan, gezegenlerin sadece 30 Nisan tarihinde değil, 1 ay süreyle aynı şekilde hareket edeceklerini, bu olayın yeryüzünde herhangi bir bağlantısının olmadığını sözlerine ekledi. 
     Prof. Demircan, gökyüzünü ve gezegen hareketlerini sürekli olarak izlediklerini de kaydetti. 
     





</TEXT>
</DOC>
