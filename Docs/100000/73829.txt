<DOC>
<DOCNO> 73829 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/21/son/sonspo03.html </URL>
<DATE> 2002/03/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Galatasaray Başkan adayı Canaydın projelerini anlattı 
</HEADLINE>
<TEXT>

     Galatasaray Olağan Seçim Genel Kurulu'nda başkanlığa adaylığını koyan Özhan Canaydın, gerçekleştirdiği toplantıda, yönetim kurulu aday listesini tanıtırken, projelerini de açıkladı. 
     Ritz Carlton Oteli'nde düzenlenen ve çok kalabalık bir davetli grubunun katıldığı toplantıda, Canaydın, öncelikle Galatasaray için dahi olsa hiçbir şekilde yalan söylemeyeceğini ve kimsenin devamı olmadığını kaydetti. 
     Galatasaray'ı bir dünya kulübü yapmayı hedeflediklerini, bunu sadece futbol takımının başarılarıyla değil, her yönüyle gerçekleştirmek istediklerini belirten Canaydın, şöyle devam etti 
     ''Galatasaray, ödeme ahlakı olan, iki yıl içinde dünya çapında başarılara imza atan bir kulüp olacak. Hayalci değiliz. Ayakları yere basan bütçeler yapacağız. Galatasaray Taffarel, Popescu ve Hagi ile yükseldi. Onları aratmayacak yıldızlar alacağız. İlk 3 ay içinde borçlarıyla anılan bir kulüp olmaktan çıkacağımızın sözünü veriyorum. 
     Ekibimiz ve ben, bunun kefiliyiz.'' Canaydın, Ali Sami Yen Stadı'nın yeniden yapımını, kulübün 100. 
     yılını kutlayacağı 2005 yılında tamamlayacaklarını kaydederek, ''Ben, seçimlere 10 gün kala Kalamış'a malzeme yığmayacağım. Seçim propagandasına bunları alet etmeyeceğim. Stadımızı 100. kuruluş yıldönümümüze yetiştireceğim'' dedi. 
     
     Listesi... 
     Özhan Canaydın, toplantıda yönetime aldığı isimleri teker teker yanına çağırarak davetlilere tanıttı. 
     Canaydın'ın listesinde şu isimler yer alıyor 
     Alp Yalman, Özkan Olcay, Ali Dürüst, Şükrü Ergün, Temel Aksoy, Özer Saraçoğlu, Mete Başol, Burak Elmas, Refik Arkan, Derya Taşdelenler. 
     Yedek üyeler Bikem Ardakoç, Mehmet Şencan, Orhan Yüzen, Niyazi Yelkencioğlu, Ahmet Raif Ünüvar. 
     
     Altaylı'dan destek 
     Galatasaray Kulübü'nde Başkanı Mehmet Cansun ile birlikte görev yapan Fatih Altaylı da Özhan Canaydın'ın toplantısına katılarak kendisine destek verdiğini açıkladı. 
     ''Bugüne kadar benim destek verdiğim kişiler seçimi kaybetmedi'' diyen Altaylı, bu kez de aynı şeyin olacağına inandığını söyledi. 
     Bu arada Altaylı, Şampiyonlar Ligi'nden elendikten sonra yeniden ''Annemizin ligi''ne döndüklerini ifade ederek, ''Bizim ezeli rakiplerimiz artık Bayern Münih, Manchester United, Barcelona gibi takımlar oldu. Ancak Türkiye ligindeki ezeli rakiplerimizi de unutmadık. Herkes hakkını koruyabilir. Ama bunlar düzeyli olmalıdır'' diye konuştu. 
     






</TEXT>
</DOC>
