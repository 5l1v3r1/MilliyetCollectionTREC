<DOC>
<DOCNO> 78488 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/15/son/sonspo01.html </URL>
<DATE> 2002/04/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Atilla Kıyat "Türkiye Ligleri şaibe altında kaldı.." 
</HEADLINE>
<TEXT>

     Fenerbahçe Kulübü Asbaşkanı ve Kulüp Sözcüsü Atilla Kıyat, liglerin şaibe altında kaldığını iddia etti. 
     Atilla Kıyat, Beşiktaş-Fenerbahçe maçından sonra yaptığı açıklamada, şaibe konusunda iddialarda bulunmaları için birçok gerekçelerinin olduğunu belirterek, ''Hakemler hakkında bugüne kadar hiç konuşmadım. Biz, hakemlerin hata yapabileceğini düşünüyoruz. Dünkü İstanbulspor-Galatasaray maçının hakemi, sarı-kırmızılı kulübün eski bir yöneticisi ve hala futbol şubesi sorumluluğunu yürüten biriyle aynı yerde eğleniyorsa, o zaman maçta verdiği kararlarda hata mı yapıyor yoksa kasıtlı mı davranıyor şüphesi ortaya çıkar. Yapılan, etik açıdan yanlış. Şampiyonluktan çok, ligden düşenlere üzülüyorum. 
     Çünkü Türkiye ligleri, şaibe altında kalmıştır'' diye konuştu. 
     Beşiktaş-Fenerbahçe maçını da değerlendiren Kıyat, maçın çok stresli geçtiğini kaydederek, ''Yenilen şampiyonluk yarışından, hatta ikincilik iddiasından da uzaklaşacaktı. Biz, buraya galibiyet için geldik. Bunu da elde ettik. Güzel ve mücadeleci bir maç oldu'' dedi. 
     Kıyat, takımlarını desteklemeye gelen Fenerbahçe taraftarını da kutladı. 
     





</TEXT>
</DOC>
