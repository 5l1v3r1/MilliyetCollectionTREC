<DOC>
<DOCNO> 64837 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/29/son/sonspo22.html </URL>
<DATE> 2002/01/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Trabzonspor cezayı ağır buldu, Tahkim'e gidiyor 
</HEADLINE>
<TEXT>

     Profesyonel Futbol Disiplin Kurulu PFDK tarafından Trabzonspor'a verilen 2 maçlık saha kapatma cezası, bordo-mavili kulüp tarafından ağır bulundu. 
     Kulüp Asbaşkanı Ömer Gürsoy, PFDK'nın verdiği 2 maçlık saha kapatma ve 2.5 milyar liralık cezayı beklemediklerini belirterek, ''Kararı çok ağır buluyoruz'' dedi. 
     Beşiktaş'ın bu sezon İnönü Stadı'nda ligin 17. haftasında Gaziantepspor ile yaptığı karşılaşmada, 7 taraftarın sahaya indiğini ancak siyah-beyazlı kulübün 1 maç seyircisiz maç oynama cezası aldığını da anımsatan Gürsoy, şöyle konuştu 
     ''Futbol müsabakasında en mahrem yer sahadır. Teknik adam bile saha içerisine yaklaştırılmıyor. Beşiktaş maçında 7 taraftar sahaya girdi ancak seyircisiz maç oynama cezası ile kurtuldu. Bizim handikabımız maçı bitirememiş olmamız. Bizim Beşiktaş ile yaptığımız karşılaşmada siyah-beyazlı takıma en ufak bir hareket yoktu. Beşiktaş maçına verilen ceza gözönüne alındığında böyle bir cezayı kesinlikle beklemiyorduk.'' 2 maçlık saha kapatma cezasının ligde Diyarbakırspor, Türkiye 
     Kupası'nda da Denizlispor maçına denk geldiğini ifade eden Gürsoy, ''Tahkim Kurulu'na giderek, en azından 2 maçlık saha kapama cezasını hafifletmeye çalışacağız. Bu sezon ligde istediğimiz yerde değiliz ama Türkiye Kupası'nda iddialıyız. Denizlispor ile yapacağımız Türkiye Kupası maçı bizim için çok önemli'' diye konuştu. 
     Bu akşam bordo-mavili kulübün yönetim kurulunun yapacağı toplantıda bu konuyu ele alacaklarını da ifade eden Gürsoy, Tahkim Kurulu'nun cezayı hafifletmesini bekleyeceklerini ifade etti. 
     Öte yandan, Tahkim Kurulu'nun cezayı hafifletmemesi halinde bordo-mavili kulübün maçlarını Samsun veya Ankara'da oynamak istediği öğrenildi. 
     






</TEXT>
</DOC>
