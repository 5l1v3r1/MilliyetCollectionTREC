<DOC>
<DOCNO> 53828 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/24/guncel/gun04.html </URL>
<DATE> 2001/11/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Süren’e 3 yıl ceza istendi 
</HEADLINE>
<TEXT>

İşadamı Faruk Süren ve 4 kişi hakkında sahte işlemlerle ve sahte faturalarla 1.5 milyar doları aşan hayali ihracat yaptıkları iddiasıyla 3 yıl hapis istemiyle dava açıldı 
     CENNET NAR İstanbul 

     İşadamı Faruk Süren’in de aralarında bulunduğu 5 kişi hakkında, vergi kaçakçılığı suçundan 3 yıla kadar hapis cezası istemiyle dava açıldı. İstanbul Cumhuriyet Başsavcılığı tarafından hazırlanan iddianamede ihracat taahhütlerini yerine getirmek amacıyla Orhan Aslıtürk ile Muhammet Ciğer’e ait olan ASCOR şirketini buldukları anlatıldı. Sanıkların, devletten haksız yere kazanç sağlamak için oluşturulan ASCOR adlı organizasyonun paravan şirketleriyle aracılı ihracat sözleşmesi imzaladıkları belirtildi. 
     İddianamede, ASCOR’un sahte belge ve faturalarla 1 milyar 729 milyon 527 bin dolar tutarında ihracat yapmış gibi gösterildiği ifade edildi. 60 milyar 961 milyon tutarında vergi ziyanına neden oldukları belirtildi. Bu nedenle sanıkların Vergi Usul Kanunu’na muhalefet suçundan 3 yıla kadar hapis cezası istemiyle yargılanmaları istendi. Davanın yakında ağır ceza mahkemesinde başlayacağı bildirildi. 
     



 GÜNCEL 



















</TEXT>
</DOC>
