<DOC>
<DOCNO> 98720 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/29/son/sontur27.html </URL>
<DATE> 2002/07/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Gürkan'dan, Ecevit'e ''merkez solda birleşme" çağrısı.. 
</HEADLINE>
<TEXT>

     DSP Ankara Milletvekili Uluç Gürkan, Başbakan Bülent Ecevit'i ''merkez solda birleşmeyi gerçekleştirmeye'' çağırdı. 
     DSP Grup Toplantısı'nın basına kapalı bölümünde, bazı milletvekilleri ve bakanlar söz alarak, erken seçim konusunda görüşlerini dile getirdiler. 
     Alınan bilgiye göre, Ankara Milletvekili Uluç Gürkan, ''Artık seçime karşı olduğumuz görüntüsü vermemeliyiz. Seçimi geciktirmek eylemlerinin içinde hiç olmamalıyız'' dedi. 
     Başbakan Ecevit'e ''kaygılarınızda haklı olabilirsiniz'' diyen Gürkan, ''Bir felaket senaryosuyla karşı karşıya olabiliriz. Ancak bu kaderimiz, kaçınılmaz alınyazımız değildir. Bu senaryoyu engelleyebiliriz. Bunu da sadece yakınarak, seçim tarihini geciktirip zaman kazanmaya çalışarak yapamayız. Gün, bu senaryoyu değiştirmek için harekete geçmenin, felaketi umuda dönüştürmenin günüdür'' görüşünü ifade etti. 
     Gürkan, Başbakan Ecevit'e hitaben şöyle konuştu 
     ''Sayın Başbakan, gelin koyun yüreğinizi merkez soldaki bir büyük buluşmayı, ulusalcılık ve namusluluk temelinde bir büyük uzlaşmayı yaratalım. Önümüzdeki seçimde merkez solu bölünmüş, parçalanmış olarak değil bir olarak, iri olarak, diri olarak yarışa sokalım. Merkez soldaki böylesi büyük buluşmaya öncülük etmek, Sayın Ecevit, sizin tarihi sorumluluğunuz, bizim de kaçınılmaz görev, vazgeçilmez ödevimizdir. Böylesi bir buluşma için çağrınız, çağrımız Türkiye'nin tek umudu olacaktır.'' Ankara Milletvekili Hikmet Uluğbay da seçimin bir maliyeti olduğunu belirterek, ''Ancak seçimden daha ağır maliyet, mevcut belirsizliğin sürmesi olur. Biz, bu belirsizliği uzatacak eylemlerde bulunmamalıyız'' görüşünü savundu. 
     Uluğbay, Başbakan Ecevit'in HADEP ve AK Parti'ye yönelik kaygılarını hatırlatarak, ''Bu konuda kaygılar olabilir. Bunun yaratacağı sorunu, ancak bilinçli ve birlik olmuş bir sol engelleyebilir'' dedi. 
     Geçmişte ayrılıklar yaşanmış olabileceğini ancak demokratik solda birlik diyaloglarını geliştirmek gereğine işaret eden Uluğbay, partiden ayrılanları da kucaklayacak çabanın gösterilmesini istedi. 
     Devlet Bakanı Tayfun İçli, Başbakan Ecevit'in istifasının seçimi engellemeyeceğini belirtirken, Adalet Bakanı Hikmet Sami Türk ise ''Seçimlere genel başkanımızın başbakanlığında gidilmesi bir teminattır'' dedi. 
     İstanbul Milletvekili Masum Türker de konuşmasında, Devlet Bakanı Kemal Derviş'i eleştirdi. Türker, ''Hazine bakanlığı çok önemlidir. Derviş, ABD'de başka senaryolar peşinde olabilir. O zaman bu görevi bırakmalıdır. Hazine Bakanlığı kimin elindeyse, medya ona döner. Hazine Bakanlığı bizim elimizde olursa, medya da bize döner. Aramızda bu görevi yapacak çok arkadaşımız var'' dedi. 
     





</TEXT>
</DOC>
