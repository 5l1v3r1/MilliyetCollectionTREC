<DOC>
<DOCNO> 86225 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/26/son/sonspo01.html </URL>
<DATE> 2002/05/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Canaydın "Mondragon provoke edilmesine rağmen dik durdu" 
</HEADLINE>
<TEXT>

     Galatasaray Kulübü Başkanı Özhan Canaydın, Mondragon'un transferinin kendileri için zor olmadığını belirterek, ''Bizim için kolay oldu, gittik hallettik'' dedi. 
     Bu transferi çözümlemek için gittikleri Fransa'dan, akşam saatlerinde, Kulüp İkinci Başkanı Ali Dürüst ile birlikte dönen Canaydın, Atatürk Havalimanı'nda gazetecilere yaptığı açıklamada, Mondragon'un Metz Kulübü'nden transferine açıklık getirdi. 
     Canaydın, Kolombiyalı kaleci ile 1 ay önce 4 yıllık sözleşme yaptıklarını vurgulayarak, ''Metz Kulübü'nden bonservisini almak için de 25 Mayıs'a kadar opsiyonumuz vardı. Biz de gittik ve transferi 24 Mayıs'ta hallettik'' diye konuştu. 
     ''Bu transferdeki katkılarından dolayı, yurtdışındaki kardeşlerime ve arkadaşlarıma teşekkür ediyorum'' diyen Kulüp Başkanı Canaydın, şöyle konuştu 
     ''Provoke edilmesine rağmen, çok sağlam ve dik durarak Galatasaraylılığını gösteren Mondragon'a da çok teşekkür ediyorum. 
     Beşiktaş'ın Metz Kulübü ile yaptığı anlaşmanın en son maddesi, 'Eğer oyuncu isterse' diyedir. Oyuncu da istemedi.'' Galatasaray Kulübü Başkanı Özhan Canaydın, gazetecilerin ''Transferde Prens Albert'in rolü oldu mu '' şeklindeki sorularına tepki göstererek, ''Ne alakası var. Galatasaray'ın kendisi büyük zaten. Gittik ve transferi çözdük'' diye konuştu. 
     Galatasaray Kulübü İkinci Başkanı ve Basın Sözcüsü Ali Dürüst de transferde önce oyuncunun kendisiyle anlaştıklarını ifade ederek, ''Şimdi de kulübüyle anlaşmaya vardık ve oyuncuyu transfer ettik'' dedi. 
     Dürüst, Beşiktaş Kulübü'nün açıklamalarına cevap vermek istemediğini de ifade ederek şöyle konuştu 
     ''Biz Galatasaray olarak gerekeni yaptık ve oyuncumuzu transfer ettik. Transferde sistem, önce oyuncuyla anlaşmaktır. Biz de bu yola gittik. Galatasaray kendi oyuncusunu transfer etti, hiç kimsenin oyuncusuna talip olmadık. Mondragon'un 22 Mayıs'ta mahkemesi vardı, biz de 25 Mayıs'tan önce kulübünden bonservisini aldık.'' Bir gazetecinin, ''Beşiktaş'ın devreye girmesiyle 1.5 milyon dolar zarar ettiğiniz söyleniyor, ne diyorsunuz '' şeklindeki sorusu üzerine Ali Dürüst, ''Metz Kulübü, oyuncusunu pazarlamak için çalıştı. Biz Mondragon'u piyasa değerlerine göre transfer ettik. Biz oyuncuyla daha önce ön protokol imzalamıştık. Ancak Metiz Kulübü ile anlaşmamıştık. 
     Metiz Kulübü'nden 5 milyon dolara satın alma opsiyonu vardı. Biz çok daha az paraya transferi gerçekleştirdik'' diye yanıt verdi. 
     Gazetecilerin soruları üzerine, İstanbulsporlu Murat Erdoğan'ın transferine de değinen Dürüst, transfer döneminin, resmen 1 Temmuz'da başladığını hatırlatarak, ''Oyuncular serbesttir. Hangi kulüpte oynamak istiyorlarsa o kulübe giderler'' dedi. 
     Kulüp İkinci Başkanı Ali Dürüst, Alman futbolcu Jancker'e ilgilerinin sürdüğünü, kendilerinin transfer için hiçbir telaşlarının bulunmadığını, Avrupa Şampiyonlar Ligi'nde oynayacakları ilk maç için daha önlerinde çok zaman bulunduğunu kaydetti. 
     





</TEXT>
</DOC>
