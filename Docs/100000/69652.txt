<DOC>
<DOCNO> 69652 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/26/son/sontur07.html </URL>
<DATE> 2002/02/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Ortaöğretim Disiplin yönetmeliği değişti... İşte yeni kurallar 
</HEADLINE>
<TEXT>

     Ayırımcılığı körükleyici semboller taşıyan ortaöğretim kurumları öğrencilerine, okuldan kısa süreli uzaklaştırma cezası verilecek. 
     Milli Eğitim Bakanlığı Ortaöğretim Kurumları Ödül ve Disiplin Yönetmeliğinde Değişiklik Yapılmasına Dair Yönetmelik, Resmi Gazete'nin bugünkü sayısında yayımlandı. 
     Değişikliğe göre, ''insan hakları ve demokrasi bilincini özümsemiş ve davranışa dönüştürmüş olmak'' da öğrencilerin uyacağı kurallar arasında sayıldı. 
     ''İffetsizliği tespit edilmiş olmak, herhangi bir kimsenin iffet ve namusuna tecavüz etmek'' örgün eğitim dışına çıkarma cezasını gerektiren davranışlar arasından çıkarıldı. 
     ''Ayırımcılığı körükleyici semboller'' taşımak da okuldan kısa süreli uzaklaştırma cezasını gerektirecek davranışlar arasında sayıldı. 
     ''Okul ve çevresinde kavga edenlere'' uyarma-mahrumiyet-kınama yerine, okuldan kısa süreli uzaklaştırma cezası verilecek. 
     ''Toplumun ortak değerleriyle bağdaşmayan ve eğitim-öğretim ortamını olumsuz yönde etkileyen davranışlarda bulunanlar'' da tasdikname ile okuldan uzaklaştırılacaklar. 
     Yönetmelik değişikliğine göre, disiplin kurulları, intikal eden konuları bir hafta yerine 3 gün içinde karara bağlayacak. 
     Öğrenciler veya veliler, okul disiplin kurulunun verdiği uyarma, mahrumiyet ve kınama cezalarına da İlçe Disiplin kurul nezdinde itirazda bulunabilecekler. Bu cezalar, itiraz kapsamı dışında bulunuyordu. 
     Değişikliğe göre, disiplin cezasının verilmesine neden olan aynı davranışın öğretim yılı içinde tekrarlanması veya bu davranışın başka bir okulda gösterilmesi halinde, disiplin suçunun niteliği hangi cezayı gerektiriyorsa bir derece ağır ceza uygulanacak. 
     






</TEXT>
</DOC>
