<DOC>
<DOCNO> 86128 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/25/son/sontur10.html </URL>
<DATE> 2002/05/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Yılmaz'dan Kürtçe eğitime Fransa modeli önerisi... 
</HEADLINE>
<TEXT>

     ANAP Genel Başkanı ve Başbakan Yardımcısı Mesut Yılmaz, anadilin Fransa'da normal ders saatleri dışında, seçmeli olarak, kurslar şeklinde verildiğini, bu hakların verilmesiyle ayrılıkçı hareketlerin güç kazanmadığını aksine gerilediğini belirterek, "Ben Türkiye'de de bu sürecin farklı olmayacağına inanıyorum" dedi. 
     ANAP lideri Yılmaz, Türk Demokrasi Vakfı, Konrad Adenauer Vakfı ve Ankara Üniversitesi tarafından Hilton Otel'de düzenlenen "Avrupa Birliği'nin Geleceği-Avrupa Konvansiyonu ve Türkiye" konulu toplantıya katıldı. Yılmaz, henüz tam üyelik müzakerelerine başlamamış olan Türkiye'nin, hem birliğe üyeliğini, hem de Avrupa'nın geleceğini birlikte düşünmek ve tartışmak zorunda olduğuna dikkat çekti. 
     Türkiye'nin Ulusal Programda taahütlerini bir an önce yerine getirmek zorunda bulunduğunu belirten Yılmaz, "Esasen, önümüzde topu topu 3-4 konu etrafında yoğunlaşan bir tıkanıklık hali vardır. Bir cesaret gösterip bu tıkanılık konularını geride bıraktığımızda, gerisinin çok daha kolay geleceği inancındayım" dedi. Türkiye'nin Kopenhag kriterlerini hayata geçirmesi gerektiğini, AB ülkelerinin tümünün bu kriterleri hayata geçirdiğini anlatan Yılmaz, Kopenhag kriterleri hayata geçirilirse bunu ayrılıkçıların istismar edeceği endişesi olduğunu ancak Türkiy'nin alıp almamayı tartıştığı bu riskleri zaten taşıdığını kaydetti. 
     Yılmaz, Türkiye'ye dışarıdan yıllardır Kürtçe radyo ve televizyon yayını yapıldığını, hem de bunların terör örgütlerinin ayrılıkçı yayınları olduğunu belirtti. Yılmaz, Türkiye'nin 1984 yılından beri de idam cezası uygulamadğını, hem bu moratoryumun devam ettirileceği hem de ileride kaldırılacağının taahhüt edildiğini belirterek, "Anadilin öğrenimi, anadilde yayın, ölüm cezası ve olağanüstü halin kaldırılmasıyla ilgili tüm endişeler, Türkiye'yi bölmek isteyenler tarafından istismar edileceğine dayanmaktadır. 
     Oysa, Türkiye zaten her zaman bu riskleri taşımaktadır" dedi. Yılmaz, AB'de ulusal devlette en çok ayak direyen Fransa'nın bile 1990'larda AB kriterlerini kabul ettiğini anlattı. Yılmaz, anadilin Fransa'da normal ders saatleri dışında, kurslar şeklinde, seçmeli ders şeklinde öğretildiğini belirterek, şunları söyledi 
     "Fransa'da 10 milyon ilköğretim öğrencisinden sadece 114 bini bundan yararlanıyor. Bu hakların verilmesiyle 
     ayrılıkçı hareketler güç kazanmamış aksine gerileme omuştur. 
     Ben Türkiye'de de bu sürecin farklı olmayacağına inanıyorum. 
     Evrensel kültürde yeri olmayan bir dilin insanlar tarafından çocuklarına öğretilmesi ve bunda ısrarlı olunmasının mantıki bir yanı yok. Ancak her insanın dilini kendi nesillerine aktarma arzusu vardır ve buna da saygı duymak gerekir. 
     Türkiye, kendi ülkesindeki alt kültürlere, etnik gruplara farklı bakmalı ve terörün gölgesindeki bakış açısını değiştirmelidir. Biraz cesaret edip adım atarsa, farklı bakarsa ben inanıyorum ki bu, etnik kimliği olan kişilerin Türk üst kimliğine daha çok sahip olmasını doğruacaktır." 
     
     DİĞER İSLAM ÜLKELERİNE KARŞI TÜRKİYE 
     Yılmaz, AB'nin ekonomik ve sosyal açıdan bir dev, askeri ve siyasi açıdan ise bir cüce olduğunu belirterek, "AB askeri ve siyasi açıdan da dev olma hedefine ulaşmak istiyorsa Türkiye'ye ihtiyacı var" dedi. Yılmaz, AB'nin Türkiye olmadan bu hedefine ulaşmasının mümkün olmadığını kaydetti. 
     Yılmaz, uluslararası terör listesinde, teröre yardım ettiği açıklanan 7 ülkeden 5'inin müslüman ve bunların 3'ünün de Türkiye'nin komşusu olduğunua ve önümüzdeki 
     yıllarda islam ülkeleri içindeki mücadelenin artacağına dikkat çekti. Yılmaz, burada Türkiye'nin de istese de istemese de taraf olacağını, Türkiye'nin de Batı modelini başarıyla uygulayan tek ülke olduğunu kaydetti. Yılmaz, islam ülkelerindeki bu mücadelede AB'nin de tehdit altında olacağını ve bu nedenle Türkiye'nin tarafında yer alması gerekeceğini belirterek, bu durumda Türkiye'nin tampon ülke değil,yardım edilen, eksikleri kapatılan ve kendileriyle bütünleşmiş bir ülke olması gerektiğini ifade etti. KIBRIS MESELESİ Mesut Yılmaz, Kıbrıs sorununun çözümünün hem Türkiye hem de Kıbrıslı Türkler açısından son derece önemli bir kazanım olacağını vurgulayarak, Türkiye'nin burada nelerden vazgeçip nelerden vazgeçmeyeceğinin de belli olduğunu söyledi. Yılmaz, Kıbrıs'ın AB'ye üyeliği konusundaki kötü senaryonun bozulması gerektiğini de belirterek, "Türkiye'nin izlemesi gereken akılcı yol budur. Türkiye'nin AB üyeliğinden kaynaklanacak büyük bir krize gidiyoruz. Bunun için yapmamız gerekenler var. Bunun içi de tam zamanı" dedi. 
     





</TEXT>
</DOC>
