<DOC>
<DOCNO> 86833 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/29/son/sontur08.html </URL>
<DATE> 2002/05/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Afganistan'a gidecek Türk birliği uğurlanıyor... 
</HEADLINE>
<TEXT>

     Afganistan'daki Uluslararası Güvenlik Yardım Kuvveti'nde ISAF görev alacak olan Türk Silahlı Kuvvetleri personeli için Mamak Garnizonu'nda uğurlama töreni düzenlendi. 
     Törene, Genelkurmay Başkanı Orgeneral Hüseyin Kıvrıkoğlu'nun yanı sıra, kuvvet komutanları ve Jandarma Genel Komutanı Orgeneral Aytaç Yalman da katıldı. 
     Tören, Genelkurmay Başkanı Orgeneral Kıvrıkoğlu'nun Afganistan'a gidecek askerleri tören alanında askeri bir araç üzerinden selamlamasıyla başladı. 
     Orgeneral Kıvrıkoğlu, selamlamanın ardından, birliği garnizon Komutanı Korgeneral Kemal Yılmaz ve ISAF'ın komutasını üstlenecek olan Tümgeneral Hilmi Akın Zorlu ile denetledi. Bu sırada, Afganistan'a gidecek askerlerin aileleri de Orgeneral Kıvrıkoğlu'nu ayakta alkışladı. 
     İstiklal Marşı'nın okunmasının ardından, ISAF'ın komutasını üstlenecek olan Tümgeneral Zorlu ile Genelkurmay Başkanı Orgeneral Kıvrıkoğlu birer konuşma yaptı. 
     Törende Afganistan'a gidecek askerlerin bir bölümü hazır bulunurken, aileleri de töreni izledi. Törenin ardından, aileler ile Afganistan'a gidecek askerler, garnizonun er gazinosunda biraraya geldi. 
     
     BİRLİK 1400 KİŞİDEN OLUŞACAK 
     Afganistan'da ISAF bünyesinde görev alacak olan Türk birliği, karargah subayları, Türk görev taburu ile Kabil Havaalanı'nı işletecek ve koruyacak olan Hava Kuvvetleri personelinden oluşuyor. 
     Birliğin ana unsurlarının Afganistan'a intikali 2 Haziran'da başlayacak ve Haziran ayının sonunda tamamlanacak. 
     Birlik ile beraber personel taşıyıcılar, devriye araçları, ambulans, grayder ve tankerlerden oluşan 36 araç da Afganistan'a gidecek. 
     ISAF'ın komutası, Haziran ayı sonunda İngiltere'den Türkiye'ye devredilecek. 
     Afganistan'da şu anda 269 TSK personeli bulunuyor. 
     





</TEXT>
</DOC>
