<DOC>
<DOCNO> 72802 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/15/son/sonspo11.html </URL>
<DATE> 2002/03/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Galatasaraylı futbolcular sağlık raporu almak için hastanede... 
</HEADLINE>
<TEXT>

     Galatasaray'ın, Avrupa Şampiyonlar Ligi'nde oynadığı AS Roma maçından sonra çıkan olaylarda çeşitli yerlerine darbe alan 7 futbolcusu, rapor alabilmek için Acıbadem Caroussel Hastanesi'nde sağlık kontrolünden geçti. 
     Sarı-kırmızılı futbolculardan Emre, Berkant, Ümit, Kerem, Ayhan, Vedat ve Capone, kulüp doktoru Serhan Kurtulmuş ile hastaneye gelerek, çeşitli tetkiklere tabi tutuldular. 
     Hastanede medya tarafından görüntülerinin alınmasına tepki gösteren futbolcular, açıklama yapmaktan kaçındı. Galatasaray Kulübü eski doktoru Prof. Burhan Uslu, yaşanan olaylardan sonra, 3-4 futbolcuda darbelere bağlı ciddi sakatlıklar meydana geldiğini belirterek, ''Ortopedik yönden tetkikleri ben yaptım. Ayrıca beyin cerrahi ve ürolog arkadaşımız da gerekli kontrolleri yaptı. Daha sonra hazırlayacağımız heyet raporunu Galatasaray Kulübü'ne vereceğiz'' dedi. 
     Ümit Kalan'ın uyluk bölümünde coplanmayla oluşan zedelenme belirlediklerini kaydeden Prof. Dr. Uslu, Kerem ve Vedat'ın da darbelere bağlı olarak, sportif aktivitelerini engelleyebilecek zedelenmelere maruz kaldıklarını da tespit ettiklerini söyledi. 
     Capone'nin ürolojik probleminin bulunduğunu kaydeden Prof. Dr. 
     Burhan Uslu, Emre, Berkant ve Vedat'ın da kafa travması getirebilecek şekilde başlarından darbe aldığının belirlendiğini ifade etti. 
     






</TEXT>
</DOC>
