<DOC>
<DOCNO> 57807 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/18/son/sontur18.html </URL>
<DATE> 2001/12/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Güney Marmara kara teslim... 
</HEADLINE>
<TEXT>

     Güney Marmara'da, önceki gece başlayan ve aralıklarla devam eden kar yağışı yaşamı olumsuz etkiliyor. 
     Bölgedeki kar yağışı sonucu, Bursa'da 135 köy yolu ulaşıma kapandı. 
     Kar yağışının deniz ulaşımını da etkilemesi üzerine bayram tatillerini Marmaraadası ve Avşa Adası'nda geçirenler, gemi seferlerinin iptal edilmesi nedeniyle mahsur kaldılar. 
     Yalova'da da etkili olan kar yağışı, Çınarcık, Çiftlikköy ve Armutlu ilçelerindeki seralar ile kivi bahçelerinin büyük zarar görmesine yol açtı. 
     Meteoroloji Müdürlüğü'nden alınan bilgiye göre, kar kalınlığı Bursa kent merkezinde 15, Uludağ'da ise 186 santimetreye ulaştı. Kar yağışının devam edeceği ve ısının sıfırın altında 11 dereceye kadar düşebileceği belirtildi. 
     Karayolları ve Köy Hizmetleri yetkilileri de, bayram tatilinin bugün sona erecek olması nedeniyle tatilcilerin dönüş yolunda zorluk çekmemeleri için ekiplerin çalışmalarını aralıksız sürdürdüklerini bildirdiler. 
     Bursa-İzmir, Bursa-Eskişehir ve Bursa-Yalova yollarının trafiğe açık olduğunu kaydeden yetkililer, ana yollarda ulaşım güvenliğinin sağlanması için kar temizleme ve tuzlama çalışmalarının yapıldığını bildirdiler. 
     Kar yağışının artması ve buzlanmanın başlanması durumunda araçlara zaman zaman zincir takma mecburiyetinin getirildiğini hatırlatan yetkililer, sürücülerden yanlarında mutlaka zincir, çekme halatı ve takoz bulundurmalarını istediler. 
     Kent merkezi ve ilçelerdeki ilköğretim okulu ve liselerin 1 gün tatil edildiği Bursa'da, 12'si merkeze bağlı toplam 135 köy yolu da ulaşıma kapalı bulunuyor. 
     Köy Hizmetleri yetkilileri, kar yağışının ardından kapanan köy yollarının yeniden ulaşıma açılması için ekiplerin aralıksız çalıştığını belirterek, çalışmalar sonucunda dün kapalı bulunan 365 köy yolunun trafiğe açıldığını, halen kapalı bulunan toplam 619 kilometrelik bölümün de bugün açılması için çalışıldığını kaydettiler. 
     
     Ada tatilcileri mahsur...w 
     Olumsuz hava koşulları, deniz ulaşımını da etkiliyor. Marmara Denizi'nde dün başlayan kar fırtınası nedeniyle Balıkesir'e bağlı Marmaraadası ve Avşa Adası ile Erdek arasında çalışan arabalı vapur seferleri ile Devlet Deniz İşletmeleri'nce İstanbul-Avşa Adası ve Marmaraadası arasında düzenlenen seferler iptal edildi. 
     Deniz ulaşımın yapılamaması nedeniyle bayram tatillerini adalarda geçirenler, yarın tatilin sona erecek olmasına karşın yola çıkamayarak bulundukları yerlerde mahsur kaldılar. 
     Bu arada, Avşa Adası'na, kar yağışının yol açtığı arızalar nedeniyle dün akşam saat 22.00'den bu yana elektrik verilemiyor. 
     
     Yalova'da kış... 
     Yalova'daki kar yağışı da Çınarcık, Çiftlikköy ve Altınova ilçelerindeki seralar ile kivi bahçelerinin zarar görmesine yol açtı. 
     Naylon seraların tamamının çökmesine neden olan yağış, Altınova ilçesindeki 100 dönümlük kivi bahçelerinde de ağaçların çiçeklerinin dökülmesine neden oldu. 
     Kar yağışının devam etmesi nedeniyle hasar tespitinin yapılamadığını belirten yetkililer, çalışmaların yarın yapılabileceğini söylediler. 
     Belediye ekiplerinin kent merkezinde kar temizleme çalışmalarını sürdürüdüğü Yalova'da, kar birikmesi nedeniyle Yalı Caddesi'ndeki kapalı pazaryeri ile bazı işyeri ve apartmanların çatıları çöktü. 
     Trafolarda meydana gelen arızalar nedeniyle dün elektriklerin kesik olduğu şehir merkezine, kademeli olarak yeniden enerji verilmeye başlandı. 
     






</TEXT>
</DOC>
