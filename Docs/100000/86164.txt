<DOC>
<DOCNO> 86164 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/26/spor/aspo.html </URL>
<DATE> 2002/05/26/ </DATE>
<TIME>  </TIME>
<AUTHOR>  </AUTHOR>
<HEADLINE>
SANKİ TÜRKİYE 
</HEADLINE>
<TEXT>

Milli Takım, Dünya Kupası grup maçlarını oynayacağı G.Kore’de inanılmaz bir sevgiyle karşılandı. Ulsan’daki kamp yerini dolduran Koreliler, oyuncularımıza evlerini aratmadılar 
     BİLAL MEŞE 

     "En büyük Türkiye" 
     HONG Kong’tan dün özel uçakla Güney Kore’nin Ulsan kentine gelen A Milli Takımımız inanılmaz bir sevgiyle karşılandı. Busan Havalimanı’ndan Ulsan’a eskortlar eşliğinde gelen kafile, 11 gün süreyle kalacağı Kang Dong kasabasındaki otelin girişinde, genç - yaşlı yüzlerce Koreli’nin büyük coşkusuna tanık oldu. Türk bayraklarını ellerinde tutan ve yöresel kıyafetlerle futbolcularımıza sarılan Koreliler’in hepsi Türkçe "Hoşgeldiniz" dediler. Bu arada bazı gençler "En büyük Türkiye" diye tempo da tuttular. 
     
     Futbolcular şaşırdı 
     KORELİLER’İN inanılmaz ilgisi karşısında şaşkına dönen ve duygulanan Ay - Yıldızlı futbolcular, "Çok etkilendik. Doğrusu sanki Türkiye’den ayrılmamış gibiyiz" sözleriyle düşüncelerini dile getirdiler. Kafileyi karşılayan Koreli sporseverler, Teknik Direktör Şenol Güneş, Milli Takımlar Sorumlusu Selami Özdemir, Menajer Can Çobanoğlu ve Kaptan Hakan Şükür’ün boyunlarına çiçeklerle süslü birer çelenk astılar. Koreli genç çocuklar da özellikle Hakan Şükür ve Okan’dan imza alabilmek için adeta birbirleriyle yarıştılar. 
     
     Güneş gururlandı 
     BİR saati aşan karşılama töreninde bandonun, Türkçe marşlar çalması da büyük sürpriz oldu. Minik Koreliler’in hücumuna uğrayan ve ellerindeki Türk bayraklarıyla sarmaş dolaş olan Teknik Direktör Şenol Güneş’in de oldukça duygulandığı gözlendi. Şenol Güneş "Kore halkının, Türkleri çok sevdiğini biliyordum. Ancak doğrusu bu kadarını da beklemiyordum. Brezilya maçında arkamızda büyük bir destek bulacak ve yalnız kalmayacağız. Ama bu sevginin karşılığını da mutlaka vereceğimize inanıyorum’ ifadesini kullandı. 
     
     Türkçe pankartlar 
     MİLLİ Takım kafilesinin kaldığı Kang Dong kasabasındaki Hyundai Eğitim Merkezi’nin girişinde ve çevresinde asılı bulunan Türkçe yazılı pankartlar da büyük ilgi gördü. Pankartların büyük bir bölümünde "Hoşgeldin Türkiye", "Kore Gazileri Türkler, bizim kardeşimizdir", "Kore Halkı, Türk Milli Takımı’na Dünya Kupası’nda başarılar diler" yazılıydı. Bu arada kafilemiz, Ulsan’a gelirken, yolların Türk bayraklarıyla süslenmiş olduğunu da gördü. Ayrıca Kang Dong kasabasının tüm yollarında da Türk bayrakları asılıydı. 
     
Yaklaşan yandı Milli Takım’ı, Güney Kore’de 50 resmi, 20 sivil polis yakın korumaya aldı. Ayrıca 24 polis, sürekli oyuncularımızın yanında bulunacak 
     MEHMET DEMİRCAN 

     DÜNYA Kupası maçlarını oynayacağı G.Kore’deki kampına başlayan Ay - Yıldızlı ekip, olağanüstü bir koruma çemberine alındı. Kafilemiz, Busan Havalimanı’na iner inmez, yaklaşık 50 resmi ve 20 sivil polis ile karşılaştı. Silahlı özel timin yanı sıra SWAT polislerinin donanımlarıyla Amerikan güvenliğini aratmaması futbolcularımızı hem ürküttü, hem de şaşırttı. 
     KORE polisi, havalimanı çıkışında kafilemiz için oluşturduğu güvenlik koridorunda, sineklerin bile uçmasına izin vermedi. Ay - Yıldızlı futbolcular otobüse binerken, karşılama için izin verilenler dışında kimse yaklaştırılmadı ve eskortlarla kalınacak otele gidildi. Milli Takım kafilesi, 5 Haziran’a kadar, gece gündüz tam 24 polis tarafından korunacak. 
     
Alpay’dan veda mesajıMilli futbolcu, Aston Villa’da oynamak istemediğini açıkladı 
     MİLLİ Takım’ın yıldız oyuncusu, kulübü Aston Villa ile yollarını ayırdığını söyledi. Hong Kong kampının son gününde, Aston Villa Menajeri Graham Taylor’la da bir araya gelen Alpay, "Artık, bu takımda top koşturmak istemiyorum" dedi. Alpay, "Kulübümden, bu konuda anlayış bekliyorum" ifadesini kullandı. 
     ALPAY, "Hangi kulübe gideceksin " sorularını da yanıtsız bıraktı. Ancak Ay - Yıldızlı oyuncunun, İngiltere’nin en köklü ve güçlü kulüplerinden Everton ile yakın temasa geçtiği bildirildi. Bu arada yakın arkadaşları, Alpay’ın, Everton dışında Galatasaray ile de görüşmelerini sürdürdüğünü iddia ettiler. 
     
Brezilya maçına Koreli hakemMilli Takımımız’ın, Dünya Kupası’ndaki ilk sınavına ev sahibinin hakemi atandı. Kosta Rika maçını ise Afrika ülkesi Benin’den Codja yönetecek 
     DÜNYA Kupası’ndaki ilk 36 maçın hakemleri belli oldu. Şenes Erzik’in başkanlığındaki FIFA Hakem Komitesi’nden yapılan açıklamaya göre, A Milliler’in 3 Haziran’daki Brezilya karşılaşmasını, ev sahibi Güney Kore’den Young Joo Kim yönetecek. Kim’in yardımcılıklarını Singapurlu Visva Krishnan ile El Salvadorlu Vladimir Fernandez üstlenecek. Kim, 1999 Konfederasyon Kupası’nda Brezilya’nın, Y. Zelanda’yı 2 - 0 yendiği maçta da düdük çalmıştı. 
     AY - Yıldızlılar’ın, 9 Haziran’da Kosta Rika ile oynayacağı gruptaki ikinci maçına ise genç bir hakem atandı. Afrika ülkesi Benin’den 35 yaşındaki Coffi Codja’nın düdük çalacağı bu maçta, yardımcılıkları Malili Dramane Dante ile Zimbabweli Brighton Mudzamiri yapacak. Fransa - Senegal arasındaki açılış maçını Birleşik Arap Emirlikleri’nden Ali Muhammed Bujsaim, Arjantin - İngiltere’yi de İtalyan Pierluigi Collina idare edecek. 
     
     Young Joo KİM 
     Ülkesi Güney Kore 
     Doğum Tarihi 30 Aralık 1957 
     Boyu 1.72 cm 
     Kilosu 65 kg 
     FIFA hakemliği 1 Ocak 1994 
     İlk uluslararası maçı G.Kore - 
     Ukrayna 11.09.1994 
     Kariyeri FIFA Konfederasyon Kupası 1999 , Asya Uluslar Kupası 2000 , CONCACAF Golden Cup 2000 ile CONCACAF ve AFC Dünya Kupası elemelerinde toplam 17 maç yönetti. 
     
     Coffi CODJA 
     Ülkesi Benin Afrika 
     Doğum Tarihi 9 Aralık 1967 
     Boyu 1.74 cm 
     Kilosu 74 kg 
     FIFA hakemliği 1 Ocak 1994 
     İlk uluslararası maçı Gana - Nijerya 23.04.1995 
     Kariyeri FIFA Konfederasyon Kupası 1999 , Afrika Uluslar Kupası 2000 , Dünya Gençler Şampiyonası 2001 ve Dünya Kupası CAF elemelerinde toplam 15 maç yönetti. 
     
Çobanoğlu’ndan tam isabet      MENAJER Can Çobanoğlu’nun Ulsan’da iki ay önce başladığı araştırmalar sonucu belirlediği otel ve tesisler tam not aldı. Antalya Belek’teki kompleksi andıran tesislerin konforu ve kalitesi futbolcuları sevindirdi. Çobanoğlu, ayrıca gazeticiler için iki basın merkezi de kurdurdu. Bu arada Ay - Yıldızlı ekip, ayağının tozuyla ilk çalışmasını yaptı. İdmana sağ adalesi çeken ve fizyoterapistlerle ayrı çalışan Mustafa İzzet katılmadı. 
     
Dünya kupasına doğru      Çin mağlup 0-2 
     RAKİBİMİZ Çin, son özel maçında, Portekiz’e 2-0 yenildi. Portekiz’den, 1999’da Çin yönetimine geçen Macau özerk bölgesindeki karşılaşmada Portekiz’in gollerini, Nuno Gomes ve Pauleta attı. 
     
     Brezilya fark attı 4-0 
     DÜNYA Kupası finallerinde Türkiye’nin rakibi olan Brezilya, özel maçta Malezya’yı 4-0 yendi. Kuala Lumpur’da yapılan karşılaşmada, Sambacılar’ın gollerini, Ronaldo, Juninho, Denilson ve Edilson kaydetti 
     
     Doktor arandı 
     KAFİLEMİZ, Busan havalimanında çok iyi şartlarla karşılanırken, gümrükte arama olmadı. Ancak Doktor Cengiz Dinç’in çantasındaki kesici aletleri ve aşçımızın getirdiği yiyecekler kontrol edildi. 
     
     Cennete geldik’ 
     HONG Kong’ta yüzde 100’e varan nem oranıyla boğuşan futbolcular, Ulsan’daki normal hava şartlarıyla rahat bir nefes aldı. Ay-Yıldızlılar "Hong Kong’ta bir yandan hava sıcaklığı, bir yandan nemle boğuştuk. Geceleri uyuyamadık. Burası cennet gibi" dediler. 
     
     Hatalı bayrak 
     SEUL Büyükelçimiz Tomur Bayer, G.Kore’nin çeşitli kentlerine asılan Türk bayraklarının ölçülerinin hatalı olması üzerine müdahale ettiğini söyledi. Bayer, organizasyon komitesini uyardığını ve Seul ile Ulsan’daki bayrakların değiştirildiğini bildirdi. 
     
     Çavuş Nazlı 
     KAFİLEMİZİ karşılayanlar arasında ABD’li eşiyle birlikte yer alan bir Türk bayanın olması ilgi çekti. İzmir’de doğan ve 5 yıl önce ABD’ye yerleşerek orduya katılan Çavuş Nazlı elinde Türk Bayrağı ile futbolculardan imza aldı. 
     
     Medya ilgisi 
     YABANCI gazeteciler, millilerimizi karşılamak için Busan Havalimanı’na akın ettiler. İngiliz, Brezilyalı, Alman, Koreli, Çinli, Fransız ve Kosta Rikalı yaklaşık 50 basın mensubunun yanı sıra El Salvador’dan gelen bir TV ekibi oyuncularımızla röportaj yaptı. 
     
     Türkçe broşür 
     MİLLİLERİN kaldığı Kang Dong kasabasında, restoran ve cafelerde çalışanlar Türk taraftarlar için Türkçe broşürler hazırlatıyorlar. Ancak halkın, İngilizce bilmemesi sıkıntı yaratıyor. 
     



 SPOR 

























</TEXT>
</DOC>
