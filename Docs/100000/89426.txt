<DOC>
<DOCNO> 89426 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/12/son/sondun33.html </URL>
<DATE> 2002/06/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Berlin'de 500 bin eşcinselin yürümesi bekleniyor 
</HEADLINE>
<TEXT>

     Almanya'nın başkenti Berlin'de 22 Haziran'da yapılacak ''Christopher Street Day'' adlı eşcinseller geçidine 500 bin kişinin katılması bekleniyor. 
     Almanya'nın değişik kentlerinde gelecek haftalarda düzenlenecek geçitler dolayısıyla bir mesaj yayımlayan Almanya Başbakanı Gerhard Schröder, ''Toplumumuz, Christopher Street Day sayesinde daha renkli, daha açık ve daha hoşgörülü hale gelmiştir'' dedi. 
     Berlin'deki geçide, Federal Meclis Başkanı Wolfgang Thierse ile Tarım ve Tüketicileri Koruma Bakanı Renate Künast da süslü bir araçla katılacak. 
     Zafer Anıtı önünde sona erecek geçitte, daha önce eşcinsel olduğunu açıklayan Berlin Eyaleti Başbakanı Klaus Wowereit da bir konuşma yapacak. 
     Geçit organizatörlerinden Michael Schmidt, ''Bize sadece katlanılmasını değil, hoşgörü gösterilmesini de istiyoruz. Kabul görmek istiyoruz'' dedi. 
     Schmidt, Berlin'de Nazi döneminde takibata uğrayarak öldürülen eşcinsellerin anısına dikilecek anıt projesini desteklediklerini de söyledi. 
     





</TEXT>
</DOC>
