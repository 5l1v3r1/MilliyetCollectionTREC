<DOC>
<DOCNO> 64569 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/28/son/sondun06.html </URL>
<DATE> 2002/01/28/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD Adalet Bakanlığı çıplak heykeli örtecek 
</HEADLINE>
<TEXT>

     ABD Adalet Bakanı John Ashcroft'ın, bakanlık binasındaki yarı çıplak bir kadın heykelinin önünde sürekli resminin çekilmesinden rahatsız olduğu ve heykelin kumaşla örtülmesini istediği ileri sürüldü. 
     Amerikan ABC televizyonunun haberinde, bakanlıktaki törenlerin gerçekleştirildiği salonda bulunan ve gazetecilerin ''Minnie Lou'' adını verdiği tek göğsü açık kadın heykelinin, ''dindar'' bakan Ashcroft'ı rahatsız ettiği ve heykelin kumaşla örtülmesi için hemen kumaş siparişi verdirdiği anlatıldı. 
     Haberde, ''adaletin ruhunu'' simgeleyen Minnie Lou heykelinin, gazetecilerin favori köşesini oluşturduğu ve Adalet Bakanları'nın bu heykelle fotoğraflanmasının bir adet olduğu anlatıldı. ABC televizyonu, ABD'nin eski Adalet Bakanlarından Edwin Meese'in, pornografi üzerine hazırlanan raporu sunarken, arkasında Minnie Lou heykeliyle resimlenmesinin olay yarattığını da hatırlattı. 
     Haberde, Minnie Lou'yu örtecek kumaşın geçen hafta 8 bin dolara, Adalet Bakanı Ashcroft'ın talimatıyla ısmarlandığının öğrenildiği ve bu siparişi veren sekterin, kumaşların ''estetik amaçla'' kullanılacağını söylediği de belirtildi. 
     ABC televizyonu, Ashcroft'ın, Kasım ayında düzenlediği bir basın toplantısında, terörizme karşı savaşı anlatırken, arkasındaki yarı çıplak heykel ile görüntülendiğini ve bütün gazetelerin ertesi gün bu fotoğrafı kullanmasının, Adalet Bakanı'nı çileden çıkardığını da savundu. 
     Haberde, Amerikan Adalet Bakanlığı halkla ilişkiler biriminin, Ashcroft'ın böyle bir istekte bulunduğu iddiasını doğrulamadığı da belirtildi. 
     






</TEXT>
</DOC>
