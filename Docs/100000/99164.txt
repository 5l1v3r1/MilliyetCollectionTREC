<DOC>
<DOCNO> 99164 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/31/son/sonspo08.html </URL>
<DATE> 2002/07/31/ </DATE>
<TIME>  </TIME>
<AUTHOR>  </AUTHOR>
<HEADLINE>
İtalyan Basını ''Galatasaray, Nuno Gomez ile ilgileniyor'' 
</HEADLINE>
<TEXT>

     İtalyan spor basınında bugün yer alan haberlerde, Galatasaray'ın AC Fiorentina'da oynayan Portekizli Nuno Gomez'i almak için yeniden girişimlere başladığı ileri sürüldü. 
     La Gazetta Dello Sport Gazetesi, Galatasaray'ın AC Fiorentina Kulübü'ne Nuno Gomez için kiralık formülünü önerdiği ancak ekonomik yönden büyük krizde olan İtalyan kulübünün bu öneriyle şimdilik sıcak bakmadığı belirtildi. 
     22 milyon Euro'luk bütçe açığını halen kapatmaya dair güvence veremeyen AC Fiorentina Kulübü Başkanı Vittorio Cecchi Gorri'nin yarına dek hesaplarını tam olarak göstermesi gerekiyor. 
     İtalyan Ligi'nde takımların bütçelerini denetleyen komisyon olan Covisoc, Futbol Federasyonu'na sunduğu Birinci ve İkinci Lig'de mücadele edecek takımların listesinde, İkinci Lig'deki AC Fiorentina'yı belirsiz olarak gösterirken, başkan Cecchi Gorri'nin federasyondan yarın sabaha dek süre istediği ve kabul edildiği bildirildi. 
     İtalyan ünlü film yapımcılarından olan Gorri, daha önceki açıklamasında, kulübün borcunu, elinde bulundurduğu Roma'daki Adriano Tiyatrosu ve Borghese binasını satarak karşılayacağını açıklamış, ancak henüz bunlara net bir talip çıkmamıştı. 
     İtalyan basınında yer alan haberlerde, ülkenin en köklü takımlarından biri olan AC Fiorentina'nın İkinci Lig'e kayıt edilmeme riskinin çok büyük olduğu ifade ediliyor. ''Mor menekşeler'' lakaplı taraftarlar, Floransa kentinde Gori'ya karşı gösterilerini sürdürürken, kulübün eski futbolcularından Roberto Baggio ve Gabriel Batistuta, ''mor menekşeleri kurtarın'' çağrısında bulundu. 
     Öte yandan İtalyan basınında yer alan transfer haberlerinde, savunma oyuncusu arayan FC Inter Kulübü'nün Aston Villa'dan milli futbolcu Alpay Özalan ile görüşmelerini sürdürdüğü ileri sürüldü. 
     





</TEXT>
</DOC>
