<DOC>
<DOCNO> 65581 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/02/son/sonspo08.html </URL>
<DATE> 2002/02/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Galatasaray'da sakat Mondargon mecburen kadroda... 
</HEADLINE>
<TEXT>

     Birinci Süper Futbol Ligi'nde yarın deplasmanda Antalyaspor'la karşılaşacak lider Galatasaray, çalışmalarını tamamladı. 
     Sarı-kırmızılılar, bu sabah Florya Metin Oktay Tesisleri'nde, teknik direktör Mircea Lucescu yönetiminde basına kapalı olarak bir taktik çalışması gerçekleştirdi. 
     Antalyaspor maçı kadrosunda sakatlıkları bulunan kaleci Mehmet Bölükbaşı ve Sergen'in yanı sıra, yeni transferler Niculescu ile Gonzales'in yer almayacakları açıklandı. Ayrıca, sakatlığı nedeniyle geçtiğimiz hafta Çaykur Rizespor karşısında forma giyemeyen ve hafta içi çalışmalarında da sadece koşu yapmakla yetinen kaleci Mondragon, Mehmet Bölükbaşı'nın köprücük kemiğinden sakatlanması üzerine Antalyaspor maçı kadrosuna dahil edildi. Antalya'da kaleyi yine Kerem'in koruması bekleniyor. 
     Sarı-kırmızılı kafile bu akşam saat 16.50'de uçakla Antalya'ya hereket edecek. 
     Galatasaray'ın, Antalyaspor karşısına, Kerem, Capone, Emre, Bülent Korkmaz, Ergün, Perez Berkant , Batista, Ayhan, Hasan, Arif ve Ümit muhtemel 11'i ile çıkması bekleniyor. 
     Antalya Atatürk Stadı'nda saat 19.00'da başlayacak ve Digitürk Lig TV'den naklen yayınlanacak karşılaşmayı hakem Mustafa Çulcu yönetecek. 
     






</TEXT>
</DOC>
