<DOC>
<DOCNO> 53678 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/23/siyaset/siy04.html </URL>
<DATE> 2001/11/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Yılmaz, açıklık getirdi 
</HEADLINE>
<TEXT>
Köy Hizmetleri’ni kapatma teklifi Derviş’ten geldi 
     HAKAN ŞANLITÜRK Ankara 

     Başbakan Yardımcısı Mesut Yılmaz, Köy Hizmetleri'nin lağvedilmesiyle ilgili teklifin liderler toplantısında Devlet Bakanı Kemal Derviş tarafından getirildiğini belirterek, "Konuyla ilgili ben hiç konuşmadım. Ecevit ile Başbakan Bahçeli'nin de itirazları olmadı" dedi. 
     ANAP'ın dün akşam yapılan Başkanlık Divanı toplantısında, Köy Hizmetleri ve ANAP'ın çözüm önlemleri raporuna gelen tepkiler değerlendirildi. Yılmaz, Köy Hizmetleri'nin lağvedilmesi için Hazine Müsteşarlığı'nın bir teklif hazırladığını, bu teklifin Derviş tarafından liderler zirvesine getirildiğini söyledi. Daha sonra Türk İş Başkanı Bayram Meral'in konuyla ilgili sert demeçler verdiğini, bunun üzerine kendisine kızarak, Meral ile görüşmediğini anlatan Yılmaz, şöyle konuştu 
     
     ANAP da destekliyor 
     "Başbakan Yardımcısı Hüsamettin Özkan, Devlet Bakanı Kemal Derviş ve Bayram Meral, bir arada bulundukları sırada Hüsamettin Bey beni arayarak, 'Sayın Meral size sitem ediyor' dedi. Telefondan sonra ben de onların yanına gittim. Derviş'e, 'Teklifi Hazine hazırlamadı mı Liderler Zirvesi'ne siz getirmediniz mi Liderlerin de itirazı olmadı' dedim. Meral bunun üzerine, 'Günahınızı almışım' deyince ben de 'Günahımızı almadınız, biz teklifi destekliyoruz' diye karşılık verdim." 
     DSP'nin Köy Hizmetleri polemiğini sürdürmesinin altında ANAP'ı köylü düşmanı gösterme stratejisinin yattığının başkanlık divan üyeleri tarafından dile getirildiği toplantıda, köylere hizmetin ANAP tarafından götürüldüğü belirtildi. 
     
     Erkan Mumcu’ya konuşma yasağı 
     Genel Başkan Yardımcısı Erkan Mumcu'nun açıklamalarıyla alevlenen ANAP - DSP gerginliğinde Yılmaz, toplantıda Mumcu'ya espriyle yasak koydu. Genel Başkan Yardımcısı Mehmet Çakar'dan basına açıklama yapmasını isteyen Yılmaz, gülerek, "Erkan Bey'e bir ay konuşmak yasak" dedi. 
     



 SİYASET 













</TEXT>
</DOC>
