<DOC>
<DOCNO> 90083 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/16/guncel/agun.html </URL>
<DATE> 2002/06/16/ </DATE>
<TIME>  </TIME>
<AUTHOR>  </AUTHOR>
<HEADLINE>
HAYALETİ HİSSETTİM 
</HEADLINE>
<TEXT>

İstiklal Caddesi’ndeki Hollanda Sarayı’nda 1700’lü yıllarda efsanevi bir aşk yaşandı... Beyaz Gül adlı hizmetçi ile Büyükelçinin aşkı dramatik bitti. Ancak Beyaz Gül’ün ruhu efsane halinde sarayda yaşamaya devam ediyor 
     ŞÜKRAN PAKKAN İstanbul 

     Bir Çerkez kızı... Hollandalı bir büyükelçi... Ve aşklarını diplomatik kurallar nedeniyle içinde gizlemek zorunda kaldıkları bir saray... 
     Saray, Osmanlı İmparatorluğu’ndan bu yana, siyasi ve ekonomik misyonuyla birlikte ilginç hikayeleriyle ünlenen Hollanda Sarayı... Çerkez kız, güzelliğiyle dillere destan saray hizmetçisi Beyaz Gül... Hollandalı büyükelçi ise tarih kitaplarında "asil bir beyefendi" olarak anılan Cornelis Calkoen... Beyaz Gül ve Calkoen, 1700’lü yıllarda efsanevi bir aşkla birbirlerine bağlandılar. Ancak, birbirlerine kavuşamadılar. 
     Büyük aşkın ruhu şimdi Taksim İstiklal Caddesi’ndeki bu sarayda dolaşıyor. Kendisini konsolos eşlerine hissettiren ruh, inanışa göre saraydakileri kazalara karşı da koruyor. 
     
     Yeni restore edildi 
     400 yıllık bir geçmişi olan, ülkeler arası ilişkileri geliştirme yolunda tarih boyunca köprü görevi gören Hollanda Sarayı’nın 5 milyon dolara mal olan ve dört yıl süren restorasyon çalışmaları tamamlandı. Beyaz Gül’ün gizemi de restorasyonla birlikte ortaya çıktı. 
     Hollanda’nın İstanbul Başkonsolosu Jan Giesen’ın anlattığı hikayeye göre, "Beyaz Gül" denilen ve güzelliğiyle dillere destan olan bir hizmetçi dönemin konsolosu Cornelis Calkoen ile birlikte çalışır. Diplomat ve hizmetçi bir süre sonra birbirlerine büyük bir aşk ile bağlanır. Ancak, Calkoen İstanbul’daki görevi bitince Hollanda’ya geri dönmek zorunda kalır. Buna dayanamayan Beyaz Gül bir hafta sonra kederinden ölür. Diplomat, Calkoen bir daha hiç evlenmez. Sonunda İstanbul’a döner ve Beyaz Gül’e çok benzeyen sevgilisiyle birlikte Tekirdağ’a yerleşir. Sevgilisinin adını da Koyu Gül koyar. 
     
     Kazayı önledi 
     Bugün sarayın bahçesinde Beyaz Gül’ün anısına yapılmış bir heykel bulunuyor. Heykelin olduğu yerin çevresini de, Hollanda’ya özgü laleler süslüyor. İstanbul’da görev yapan tüm başkonsolos eşleri, bir kez de olsa Beyaz Gül’ü hissettiğini söylüyor. Hatta eski başkonsoloslardan birinin eşi, merdivenlerden düşerken birdenbire bir el tarafından destek gördüğünü ve büyük bir kazayı bu şekilde atlattığını anlatıyor. 
     Geçtiğimiz yıl göreve başlayan Başkonsolos Jan Giesen’in eşi Corrie Giesen de Beyaz Gül’un varlığını hissettiğini doğruluyor. Sık sık kapıların ve pencerelerin kendiliğinden kapandığını, zaman zaman ise duvardaki resimlerin büyüdüğünü anlatan Giezen, hayaletten korkmadığını tam tersine varlığını benimsediğini belirtiyor. 
     



 GÜNCEL 




















</TEXT>
</DOC>
