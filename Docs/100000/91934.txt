<DOC>
<DOCNO> 91934 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/25/yazar/bila.html </URL>
<DATE> 2002/06/25/ </DATE>
<TIME>  </TIME>
<AUTHOR> Fikret BİLA  </AUTHOR>
<HEADLINE>
Çiller Kürtçe kurs açılabilir 
</HEADLINE>
<TEXT>

     Anamuhalefet partisi DYP'nin lideri Tansu Çiller, muhalefet olarak destek verecekleri konularda hükümeti hareketsiz kalmakla eleştirdi. Çiller, Meclis'in tatile girmesinin tarihi bir yanlış olacağını düşünüyor. Meclis'in çalıştırılması için Başbakan Ecevit'e son çağrıyı yaptığını vurgulayan Çiller, AB bağlamında çok kolayca atılabilecek adımlar için hükümetin işi yokuşa sürdüğünü belirtti. 
     Çiller, şu değerlendirmeyi yaptı 
     "Brüksel'den sürekli haber alıyorum. Ayfer Yılmaz arkadaşımız yeni temaslarda bulanarak geldi. Verdiği bilgiler, Ankara'nın kolayca bazı konularda adım atmasının Türkiye - AB ilişkilerinde çok ilerleme sağlayacağı yönünde. İspanya'dan da aynı yönde bilgiler alıyorum. Ama hükümet hareketsiz duruyor. Biz muhalefet olarak somut önerilerde bulunuyoruz, iktidar duymazlıktan geliyor." 
     DYP lideri Çiller, AB'nin de beklentilerine uygun olarak Türkiye'nin hemen atabileceği adımları şöyle sıraladı 
     "Brüksel'den ve İspanya'dan gelen mesaj 'idamı bir kenara bırakın, zaten uygulamıyorsunuz' yönünde. Buna karşılık anadilde yayın, öğrenim, öğrenci ve memurların siyasi partilere girmesi ve gösteri özgürlüğünün genişletilmesi yönünde adım atmamızın yeterli olacağını belirtiyorlar. Ben de buna katılıyorum. Kürtçe dahil anadillerde TRT - İnt'ten yayın yapılabileceğini, bu yönde destek vereceğimizi söylemiştim. Eğitim konusuna gelince. Eğitim dili Türkçedir. Başka dilde olmaz. Buna izin verirsek ülkeyi böleriz. Bizi anlamayan kuşaklar yetiştirmiş oluruz. Bu olmaz. Ama bireysel anlamda öğrenim için düzenleme yapılabilir. Kürtçe dahil anadilde kurslar açılması yeterli. Bu kurslar açılır ve devlet denetimini yapar. AB, böyle bir kararı yeterli görüyor. Bence de bundan korkmaya gerek yok. Kurs açılmasında bir sakınca yok. TRT - İnt'ten yayın yapılması Türkiye'nin büyüklüğünü gösterir. Vatandaşlarımızın komşu ülkelerde akrabaları var. Kuzey Irak'ta var, Suriye'de var, İran'da var, Azerbaycan'da var. Bunlar için de bir hizmet olur. Kurslar da aynı şekilde işlev görür. İsteyen bu özel kurslarda anadilini öğrenebilir." 
     Çiller, bu yaklaşım içinde iktidar partilerinin Meclis'i tatile sokmalarının sorumsuzluk olacağı kanısında. Meclis'in çalışmasının sağlanmasını ve anamuhalefet partisi olarak bu konularda hazırlanacak bir pakete destek vereceklerini vurguluyor. Hükümetin, muhalefetin bu desteğini değerlendirmesi gerektiğini, Meclis'i tatile sokma hatasını yapsalar bile, bu paket için yeniden toplamaları gerektiğinin altını çiziyor. 
     Çiller, idam konusunun ertelenmesine AB'nin itirazı olmadığını, saydığı konularda süratle adım atılabileceğini düşünüyor. 
     Çiller, hükümetten, saydığı konularda hareket ve yasa girişimi bekliyor. 
     
     







Futbol ve inanç 


Operacılar... 


Çiller Kürtçe kurs açılabilir 


Asya’nın değil, dünyanın aslanı 


Ek sefer yok... 


Marmara’da yine seçim var 


Final maçı için ben hazırım... Ya siz Hakan 


Türkiye’nin geleceği 


Meclis tatili çözüm mü 


Para karşılığı haber yazdıranların itirafı 


Batan geminin malları bunlar Alsa alsa yabancılar alır... 


Bankadan futbola anılar konuşuyor 


</TEXT>
</DOC>
