<DOC>
<DOCNO> 76643 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/05/son/soneko18.html </URL>
<DATE> 2002/04/05/ </DATE>
<TIME>  </TIME>
<AUTHOR>  </AUTHOR>
<HEADLINE>
İnsan duyularına sahip robotlar geliyor.. 
</HEADLINE>
<TEXT>

     İnsan şeklinde, hareket edebilen, konuşabilen ve insanların sahip olduğu duyuları bünyesinde barındıran robotların, artık gerçekleşme aşamasına geldiği bildirildi. 
     Viyana Teknik Üniversitesi Öğretim Üyesi Prof. Dr. Peter Kopacek, Bursa Sanayici ve İşadamları Derneği BUSİAD ve Bursa Eğitim Geliştirme Vakfı'nca düzenlenen ''Nano Teknoloji ve Robotlar'' konulu konferansta, robotlar üzerindeki çalışmaların 70 yıllık bir geçmişe sahip olduğunu ve önemli ilerlemeler sağlandığını açıkladı. 
     Prof. Dr. Kopacek, robotların geçmişteki uygulamalarda genellikle endüstri ve montaj sanayinde kullanıldığını, son dönemde ise daha akıllı ve nitelikli modellerinin hizmet sektörlerinde boy göstermeye başladığını belirtti. 
     Bu robot sistemlerinin, uzay sanayi, hastane, tıp ile ilgili alanlar ve restoranlarda kullanıldığını anlatan Prof. Dr. Kopacek, elektronik çöplüğün ayrımı, çevreye uygun olarak bertaraf edilmesi ya da bir kısmının sanayiye yeniden kazandırılması gibi demontaj işlemlerinde de akıllı robotların kullanıldığını kaydetti. 
     Prof. Dr. Kopacek, oyuncak sektöründe de kullanılan robot sistemlerinde, bir çok hayalin gerçekleşmeye başladığına işaret ederek, şunları söyledi 
     ''Robotçuların rüyası diye adlandırdığımız, insan şeklinde, insan gibi hareket edebilen, konuşabilen, insanların sahip olduğu duyuları da bünyesinde barındıran robotlar, artık gerçekleşme aşamasına geldi. 
     Zira, işitme, kuvvet, konuşma, gibi özellik ve duyular robotlara kazandırılabiliyor. Böylece, kullanım alanı şimdiye kadar büyük ölçüde endüstriyle sınırlı olan robotlar, servis robotları şeklinde, eski kullanım alanlarının dışına taşmaya başladılar.'' Prof. Dr. Kopacek, dünyada halen değişik alanlarda kullanılan 900 bin dolayında robot bulunduğunu kaydederek, teknolojideki hızlı gelişme sayesinde, fiyatların önemli ölçüde düşmeye başladığını ifade etti. 
     






</TEXT>
</DOC>
