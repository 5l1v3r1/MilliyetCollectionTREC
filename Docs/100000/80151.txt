<DOC>
<DOCNO> 80151 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/24/son/soneko10.html </URL>
<DATE> 2002/04/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Dünya Türk işadamları yarın İstanbul'da buluşuyor... 
</HEADLINE>
<TEXT>

     Dünya Türk İşadamları 4. Kurultayı, yarın İstanbul'da başlayacak. 
     Dünya Türk İşadamları ve Türk Dış Ticaret Vakfı tarafından, Dışişleri Bakanlığı ve Dış Ticaret Müsteşarlığı ile birlikte Lütfi Kırdar Kongre ve Sergi Sarayı'nda düzenlenen Kurultay, Almanya'dan Rusya'ya, Avustralya'dan ABD'ye birçok ülkeden 2 bin civarında Türk müteşebbisini biraraya getirecek. 
     Hükümet yetkililerinin de katılacağı Kurultay'ın ilk gününde, ''11 Eylül Sonrası Dünya Düzeni ve Türkiye'' konulu bir panel düzenlenecek. 
     Kurultay'ın ikinci ve üçüncü gününde işadamları, bürokratlar, yabancı temsilci ve uzmanların görüş ve yorumlarını aktaracakları toplam 32 adet çalışma toplantısı ile dış finansman, turizm, enerji, özelleştirme, yabancı sermaye, savunma sanayi gibi birçok konuda bilgilendirme toplantısı gerçekleştirilecek. 
     Türkiye sanayinde ağırlıklı yere sahip olan ve ihracat potansiyeli bulunan ana sektörlerde özellikle hedef pazarların tartışılacağı 8 sektörel toplantının yapılacağı Kurultay'da, ayrıca İran, Irak, Suriye, Rusya, ABD, Çin, İsrail ve İspanya'nın ele alınacağı ülke çalışma toplantıları düzenlenecek. 
     21 kamu kurum ve meslek kuruluşu tarafından oluşturulan bilgilendirme ofislerinden yayın, doküman ve ayrıntılı bilgi alınabileceği Kurultay süresince, yurtiçi ve yurtdışından çok sayıda firmanın katılacağı fuar da ziyaretçilerin hizmetine sunulacak. 
     27 Nisan Cumartesi günü sona erecek Kurultay kapsamında, Hülya Avşar da bir konser verecek. 
     Dünya Türk İşadamları 4. Kurultay'ı, dünyanın dört bir yanındaki Türk müteşebbisler ile Türkiye'deki küçük ve orta boy işletmeleri biraraya getirerek, yeni işbirliği ve ortaklıklar yaratılması açısından önem taşıyor. 
     Avrupa Türk İşadamları ve Sanayicileri Derneği ATİAD tarafından hazırlatılan ''Almanya ve Avrupa'daki Türk Kökenli Girişimciler'' raporuna göre, 2010 yılında Avrupa Birliği AB genelinde Türk kökenli girişimci sayısının 140 bine, bunların istihdam edeceği kişi sayısının 810 bine ve elde edecekleri cironun da 122.7 milyar Euro'ya ulaşacağı tahmin ediliyor. 
     Öte yandan, 2000'de yapılan başka bir araştırmada da, Avrupa'daki Türk işadamlarının sermaye birikimlerinin 50 milyar Euro civarında olduğu, ek kredi imkanlarıyla potansiyel fon tutarının 75 milyar Euro'ya çıktığı belirtiliyor. 
     





</TEXT>
</DOC>
