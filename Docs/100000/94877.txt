<DOC>
<DOCNO> 94877 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/10/son/sondun45.html </URL>
<DATE> 2002/07/10/ </DATE>
<TIME>  </TIME>
<AUTHOR>  </AUTHOR>
<HEADLINE>
BM "Afrika'da 6 ay içinde 300 bin kişi açlıktan ölecek" 
</HEADLINE>
<TEXT>

     BM, Afrika'nın güneyindeki yaklaşık 60 milyon kişinin, kuraklık ve siyasi istikrarsızlıkların yolaçtığı sağlık sorunları ve insani kriz yüzünden açlık, çeşitli hastalıklar ve ölümle yüz yüze olduğunu bildirdi. 
     BM'ye bağlı Dünya Sağlık Örgütü WHO tarafından yapılan açıklamada, çeşitli BM kuruluşlarının tahminlerine göre, gelecek 6 ay içinde 300 bin kişinin açlıktan öleceğinin tahmin edildiği kaydedildi. 
     WHO yetkililerinden David Nabarro, bunun sadece bir gıda krizi değil, son on yılda karşı karşıya kalınan tam bir sağlık ve insani kriz olduğunu belirtti. 
     Bu krizin en çok vurduğu ülkelerin Lesotho, Malawi, Mozambik, Svaziland, Zambiya ve Zimbabve olduğu, ancak yaklaşık 20 yıl süren iç savaştan yeni çıkan Angola gibi diğer ülkelerin de bundan oldukça etkilendiği kaydedildi. 
     WHO yetkililerinden Johanna Larusdottir de 4 yıl önce Afrika'nın güneyinde ve batısında şiddetli kuraklığa yol açan El Nino gibi yeni bir doğa olayıyla karşılaşılması halinde durumun daha da kötü olacağını belirtti. 
     BM Çocuk Fonu UNICEF de tehlike altındaki nüfusun 2.3 milyonunu 5 yaşın altındaki bebek ve çocukların oluşturduğunu açıkladı. 
     WHO yetkilisi Rayana Bu-Haka, BM'nin uluslararası toplum, hükümetler ve özel kuruluşlardan gıda va sağlık yardımı için ek maddi destek isteyeceğini belirtti. 
     BM'nin, bölgeye gıda desteği için bu ay başında 507 milyon dolarlık yardım talebinde bulunduğu ancak söz konusu gıda yardımının bölge halklarının hayatta kalmasını sağlamaya yetmeyeceği kaydediliyor. 
     Bölgede gıda dışında, acil sağlık bakım ihtiyaçları, su, ilaç ve aşılara ihtiyaç olduğu vurgulanıyor. 
     





</TEXT>
</DOC>
