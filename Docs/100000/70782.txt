<DOC>
<DOCNO> 70782 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/04/son/sontur20.html </URL>
<DATE> 2002/03/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Atilla Kıyat, Doğu Perinçek'i mahkemeye verdi 
</HEADLINE>
<TEXT>

     Fenerbahçe Yönetim Kurulu Üyesi emekli Koramiral Atilla Kıyat, ''yayın yoluyla kişilik haklarına ağır saldırılarda bulunduğu'' iddiasıyla İşçi Partisi Genel Başkanı Doğu Perinçek hakkında 50 milyar lira manevi tazminat istemiyle dava açtı. 
     Kıyat'ın avukatı Şenol Caner tarafından İstanbul Asliye Hukuk Mahkemesi'ne verilen dava dilekçesinde, bir televizyon kanalının 13 Şubat 2002 tarihli haber bülteninde, Avrupa Birliği Türkiye Temsilcisi Karen Fogg'un elektronik posta yoluyla yaptığı haberleşmeye ait olduğu iddia edilen birtakım belgelerin yayınlanmasıyla başlayan tartışmalar konusunda, İP Genel Başkanı Doğu Perinçek'le yapılan bir röportajın yayınlandığı belirtildi. 
     Perinçek'in, bu röportajda, ''Avrupa Birliği'nin amacının, Türkiye'yi bölüp parçalamak, Türkiye sınırları dahilinde bir Kürt devleti kurmak, Türk halkını yoksullaştırmak, Türk halkına ait olan ulusal değerleri zorla almak, Türk milletinin egemenlik haklarını ortadan kaldırmak ve bağımlılaştırmak olduğunu'' ileri sürdüğü belirtilen dilekçede, İP Genel Başkanı'nın ayrıca, ''bu amaçların gerçekleşmesi için Türkiye'de bir çete kurulduğunu, bu vatan haini bölücü çete vasıtasıyla öngörülen amaçların gerçekleşmesi yolunda çalışmalarda bulunduğunu'' iddia ettiği öne sürüldü. 
     Perinçek'in ''bu iddiaların içinde emekli Koramiral Atilla Kıyat'ın ismini zikrederek, bu vatan haini şebekeye dahil olduğunu, Kıbrıs'ın Yunanistan'a verilmesi yönünde açıklamaları olduğunu, bu nedenle Yunanistan tarafından ödüllendirildiğini, amacının Kıbrıs'ı satmak olduğunu açıkça iddia ettiği'' anlatılan dilekçede, Doğu Perinçek'in bu iddialarını bir kez daha 18 Şubat 2002 tarihinde bir başka televizyon kanalında yayınlanan programda tekrarladığı bildirildi. 
     
     Yalan ve iftira 

     ''Türk Silahlı Kuvvetleri'nin şerefli bir mensubu olarak en üst seviyelerde görev ve sorumluluklar alan Kıbrıs gazisi Kıyat'ın, en son Koramiral rütbesi ile NATO karargahında 3 yıl süreyle Türkiye'yi temsil ettiği, yaşamının üstün başarılar ve takdirnamelerle dolu bir asker olduğu'' vurgulanan dilekçede, Kıyat'ın, emeklilikten sonraki sivil hayatında da kamuoyunun yakından tanıdığı bir şahsiyet olarak Fenerbahçe Spor Kulübü Basın Sözcülüğü de aralarında olmak üzere çeşitli görevler üstlendiği kaydedildi. 
     Davalı Perinçek tarafından ileri sürülen iddiaların tamamının ''yalan ve iftira'' olduğu ifade edilen dilekçede, şöyle denildi 
     ''Müvekkilime yönelik çok büyük bir karalamadır. Müvekkilimin kişilik haklarına yönelik çok ağır bir saldırıdır. Tüm hayatını milletine ve Silahlı Kuvvetler'e vakfetmiş bir komutan, bu ipe sapa gelmez yalanlarla, iftiralarla, vatan hainliği suçlamasıyla karşılaşmıştır. Tamamen hayal mahsulü bu iddialarla, kendisi hakkında yapılan bu fevkalade ağır saldırılarla kişilik hakları ihlal edilen, yalan ve provokasyonlarla kamuoyunun husumetine maruz bırakılmak istenen müvekkilim, bu fevkalade ağır ve haksız hakaretler karşısında huzurdaki bu davayı açmak zorunda kalmıştır.'' Dilekçenin sonuç bölümünde, 50 milyar liralık manevi tazminatın, dava tarihinden itibaren işleyecek yasal faiz, yargılama giderleri ve vekalet ücretiyle birlikte davalıdan alınarak davacıya verilmesi de istendi. 
     






</TEXT>
</DOC>
