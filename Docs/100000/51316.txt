<DOC>
<DOCNO> 51316 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/08/son/sonspo05.html </URL>
<DATE> 2001/11/08/ </DATE>
<TIME>  </TIME>
<AUTHOR>  </AUTHOR>
<HEADLINE>
İtalyan basını "Fatih Terim 'Sahte tavır' koyuyor" 
</HEADLINE>
<TEXT>

     İtalyan basını, AC Milan takımındaki görevinden alınan teknik direktör Fatih Terim'in yanlış bir tutum sergilediğini savunuyor. 
     Gazeteler, Fatih Terim'in AC Milan'dan alacağı tazminatı riske atmamak için ''Uyumlu ve sakinmiş gibi 'sahte bir tavır' ortaya koyduğunu'' savundu. 
     La Gazzetta dello Sport Gazetesi, ''Terim, yarım yanlış yapıyor'' başlığı altında verdiği haberinde, ''Galliani ile olan randevusunu küçümsedi ama daha sonra Milan ve taraftarlara teşekkür etti. Müzik değiştiren Terim, polemik olmasını önlüyor'' ifadesini kullandı. 
     Gazetedeki yorumda, ''Terim'in öfkesi nerede kaldı Yıldırım gibi çıkışları gürlemeleri, İstanbul havaalanındaki komplo ve aldatma suçlamaları yapmasına ne oldu Bir yandan Galliani ile randevusunu menajeri Moreno Roggi aracılığıyla iptal ettirirken, diğer yandan AC Milan'a teşekkür etti. Terim'in herhalde bundan sonra İtalya macerası bitti. Büyük olasılıkla Türkiye'den gelen önerileri değerlendirecek. 
     Türkiye'de şimdiden Galatasaray ve Beşiktaş'tan kendisine öneri geldiği söyleniyor'' denildi. 
     Corriere dello Sport Gazetesi de, ''Terim, paraları yitirmemek için ağzını dikiyor'' başlığıyla, uzlaşmacı bir bildiriyle veda ettiğini bildirdi. 
     Haberde, Türk teknik adamın, menajeriyle düşünüp tam karar vermek için Adriano Galliani ile görüşmesini ertelettiği, yapılacak olan görüşmede yalnızca menajerini göndermesinin beklendiği ifade edildi. 
     Terim'in geldiğinden bu yana uyguladığı antrenman yöntemiyle futbolcuları az çalıştırdığından eleştiren İtalyan basını, bu sefer Ancelottili AC Milan'ın ''Antreman sayısının ikiye katlanarak gerçek çalışmalara başladığını'' savundu. 
     Tutto Sport Gazetesi ise, Ancelotti'nin ağzından, ''Terim'i kovdurmadım'' ifadesini başlığına çıkartarak, Luigi Colombo imzalı yapılan yorumda, ''Terim için kullanılan biçime üzgünüm ama Carlo iyi bir seçim. Terim futbolu biliyor ama Ağustos böceği gibi zamanı geldiğinde şarkı söylüyor'' ifadesi yer aldı. 
     Diğer gazetelerden La Repubblica'da, ''Terim, Milan'ın suratına kapıyı çarpıyor'', Il Giornale'de, ''Terim, Galliani ile olan randevusunu atlatıyor daha sonra Tapir ödülü alıyor'', La Stampa'da ise ''Futbolcular Ancelotti'ye sarılıyor'' başlıkları kullanıldı. 
     Öte yandan AC Milan Kulübü İkinci Başkanı Adriano Galliani'nin, Terim'in randevuyu ertelettirmesinin ardından, ''Çözülecek birşey yok. 
     Terim, Milan'daki görevinden alındı, aynı durumda olan diğer teknik direktörlerin yaşadığı gibi'' dediği kaydedildi. 
     AC Milanlı futbolcuların da olanlardan sonra bir anlamda kendi kariyerlerini dşünerek, yeni teknik direktörleri Carlo Ancelotti'ye övgüler yağdırdığı gözleniyor. Ukrayna'da bulunan Shevchenko, basında yer alan demecinde, ''Ancelotti, bizimle şampiyonluğu yakalayacak'' derken, Milanello'da antrenmena çıkanlar da Ancelotti ile iyi bir uyum göstereceklerine inadıklarını dile getiriyor. 
     Türk teknik adamın bugün menajerini yollayarak Galliani ile görüştürmesi ve tazminat konusunu çözmesi bekleniyor. 
     






</TEXT>
</DOC>
