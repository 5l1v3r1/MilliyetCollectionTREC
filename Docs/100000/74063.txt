<DOC>
<DOCNO> 74063 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/22/son/sontur03.html </URL>
<DATE> 2002/03/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Siz de bahar yorgunu musunuz 
</HEADLINE>
<TEXT>

     Havaların ısınmasıyla metabolizmada oluşan değişiklikler, yorgunluk, halsizlik, eklem ağrıları gibi şikayetleri de beraberinde getiriyor. 
     İstanbul Üniversitesi İÜ İstanbul Tıp Fakültesi Tıbbi Ekoloji ve Hidroklimatoloji Anabilim Dalı Başkanı Prof. Dr. Zeki Karagülle, bahar mevsiminde havadaki elektrik yükünün arttığına dikkat çekti. 
     Prof. Dr. Karagülle, bu yüklerden pozitif olanların vücutta zindelik, negatif olanların ise yorgunluk, halsizlik ve gerginliklere neden olduğunu söyledi. 
     Taşıtların havayı kirletmesi, sanayi atıkları, trafik keşmekeşi nedeniyle şehirlerdeki elektrik yükünün daha fazla olduğunu vurgulayan Prof. Dr. Karagülle, ''Bahar aylarında hava sıcaklıklarına bağlı olarak insan metabolizmasında oluşan değişiklikler yorgunluğu artırır. 
     Bahar yorgunluğu bir hastalık olarak tanımlanmıyor ama önlem alınmazsa kronikleşebilir'' diye konuştu. 
     Prof. Dr. Karagülle, bahar aylarında özellikle romatizma, astım kalp, mide ülserleri ve hipertansiyonu bulunanların dikkatli olması gerektiğini de ifade ederek, metabolizmada meydana gelen değişikliklerin, bu hastalıkları olumsuz etkilediğini anlattı. 
     
     NELER YAPILMALI 
     ''Bahar yorgunluğunun etkilerinden kurtulmak mümkündür'' diyen Prof. Dr. Karagülle, yapılması gerekenleri, şöyle sıraladı 
     -Alışılmış olan uyku ritimlerinde ani değişiklikler yapmayın. 
     Yatış kalkış saatlerini birden bire değiştirmeyin. 
     -Yaşamınıza, giyim kuşamınıza ve beslenmenize dikkat edin. 
     -Baharın başlamasıyla birlikte vücudun daha çok vitamin ve minerale ihtiyacı var. Özellikle B ve C vitaminleri ile potasyuma. B ve C vitaminleri sebze ve meyvelerde, potasyum da domates, patates ve kayısıda bol miktarda bulunur. Bunlardan bol bol tüketin. 
     -Günde ortalama 3 litre su için. Bunu yemek öncesi ve yatmadan önce azar azar içerek yapın. 
     -Uyku ritmine dikkat ederek, rahat bir uyku için yatağa girmeden önce günlük bütün stresleri unutmaya çalışın. 
     -Her gün sabahları en az 5 dakika yürüyün. 
     -Mevsimsel geçiş dönemlerinde alınan alkol miktarını düşürün. 
     Alkol vücudu olumsuz etkiler. İnsanda daha çok bitkinlik ve yorgunluk yaratır. Metabolizmayı yanlış uyaracağı için zorlar. Alkol kullanıyorsanız, mümkün olduğunca azaltın. 
     






</TEXT>
</DOC>
