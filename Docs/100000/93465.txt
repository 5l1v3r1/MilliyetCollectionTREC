<DOC>
<DOCNO> 93465 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/03/son/sondun24.html </URL>
<DATE> 2002/07/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Babası Yunan olanlar Güney Kıbrıs'ta 6 ay askerlik yapacak 
</HEADLINE>
<TEXT>

     Kıbrıs Rum kesiminde 31 Aralık 2001 tarihine kadar doğan, babası Yunanistan vatandaşı, annesi Rum olan ve Rum vatandaşlığına alınanlar Rum ordusunda 6 ay askerlik yapacak. 
     Haravgi gazetesinin haberine göre, Yunan vatandaşı olup sürekli olarak Güney Kıbrıs'ta ikamet eden ve Rum vatandaşlığını tercih etmeyenler de Güney Kıbrıs ile Yunanistan arasında ilgili anlaşmanın imzalanması halinde, Rum ordusunda 6 ay askerlik yapabilecek. 
     Haberde, Rum yönetimi Savunma Bakanı Sokratis Hasikos'un, bu öneriyi Güney Kıbrıs'taki Yunanlılar Derneği'ne ilettiği ve önerinin dernek yönetim kurulunca oybirliğiyle onaylandığı belirtildi. 
     Rum Savunma Bakanlığı'nın önerisine göre, Yunanlılar, istedikleri takdirde Yunanistan'a gidip orada da 6 ay askerlik yapabilecek. 
     Güney Kıbrıs'ta yaşayan Yunanlılar ile bunların erkek çocuklarının askere alınacağı yolunda geçen aylarda yapılan açıklama, bu kesim arasında huzursuzluğa neden olmuş, sorunu çözmek için Yunanistan'dan bir heyet Rum kesimine gitmişti. 
     





</TEXT>
</DOC>
