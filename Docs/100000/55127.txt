<DOC>
<DOCNO> 55127 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/02/guncel/gun08.html </URL>
<DATE> 2001/12/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Dini konular halkın önünde tartışılır mı 
</HEADLINE>
<TEXT>

ÇAPRAZ ATEŞ 
     GÜLAY FIRAT 

     Cinci hocaların ve falcıların ekranlarda şov yapması, Diyanet İşleri Başkanı Mehmet Nuri Yılmaz tarafından eleştirildi. Dini konuların halkın gözü önünde tartışmaya açılmasının yanlış olduğunu söyleyen Yılmaz, "Bazıları dinimiz hakkında şüpheye düşmektedir" dedi. Dini konuları halkın önünde tartışmak sakıncalı mı İşte görüşler . 
     
     Halis Ayhan M. Ü Öğretim Görevlisi Dinde sansür doğru olmaz 
     Gazete, radyo, televizyon din konusunu rahatlıkla gündeme getirebilir. Dinimizin bilgileri sağlam bilgilerdir. Her türlü ortamda tartışılabilir. Yeter ki araştırmaya dayalı bilgilere dayansın. Bence sansür koymak doğru değildir. Şüphe yaratır endişesiyle sansür konmamalı. Şüphe, düşünmenin araştırmanın, daha iyi yöne gitmenin bir yöntemidir. Halkımızın kafası karışır diye Diyanet İşleri’nin böyle düşünmesi kendi açısından doğru olabilir, ama bilim açısından bu konuların tartışılmasında fayda görüyorum." 
     
     Necati Tayyar Taş İstanbul Müftüsü Uzmanı konuşursa sorun yoktur 
     Dini konular, inanan insanların çok hassas olduğu manevi dinamiklerdir. Vatandaşın dini duyguları Ramazan'da yoğun diye bu konuları gelişigüzel insanlarla tartışmaya açmak, manevi duyguları ajite etmektir. Bu bir dramdır, trajedidir, ayıptır. Dünyanın hiçbir yerinde dini hiçbir konunun Türkiye'de olduğu gibi gelişigüzel programlarda, yetkisiz ağızlarla tartışıldığı bir program görülmemiştir. Din konusunda otorite olan insanların ilim, dilin ve dinin nezaketine uygun bir şekilde tartışmasının hiçbir mahsuru yoktur. 
     
     Prof. Dr. Salih Akdemir A.Ü İlahiyat Dini konuları gizlemek yanlış 
     Hiç bir konu gizlenmemeli. Din konusunda da durum aynı, ama bir şartla. İşin uzmanları din konusunda bilgi vermeli. Bunlar önemli konular, kamuoyunun bilinçlendirilmesi çok önemli. Dini konuları insanlardan gizlemenin doğru olduğunu sanmıyorum. 
     
     Celal Erbay Öğretim Üyesi Sonuçlar halka arz edilmeli 
     Dini konular ilgili ilim dalının elemanları ve araştırmacıları arasında tartışılmalıdır. İlim adamları yaptıkları tartışmalardan sonra halkı aydınlatmalı, sonuçları halka arz edilmelidir. Dolayısıyla Mehmet Nuri Yılmaz haklıdır. Halk bunu anlamayabilir. Pastırmanın nasıl yapıldığını, sucuğun nasıl yapıldığını görsek, hele hele hazır çorbaların nasıl hazırlandığını görsek bir daha onları yemezdik. Dini konuların tartışılması branş elemanlarının arasında söz konusu olmalıdır. 
     
     Prof. Dr. Osman Zümrüt Dekan Bilimsel araştırma ayrı yapılmalı 
     Halkın ihtiyacı olan dini bilgileri vermek gerek. Ancak din bilginlerinin halkı ileriye götürecek dini açıklamalara zemin hazırlamak üzere bilimsel araştırmaları ayrı yapılmalıdır. Kamuoyu önünde her şeyin açıkça tartışılmasının yararı olmakla birlikte, halkın din konusundaki amatörlüğü nedeniyle yanlış anlamalara da neden olabilir. O zamanda hem dini bilgiler yanlış anlaşılmış olur, hem de klasik dini bilgilere göre dini yaşayışa alışmış insanlar bu açıklamalarla rahatsız olabilir. 
     
     Muzaffer Uyar Psikiyatrist Tartışma, insan psikolojisine iyi gelir 
     Psikolojik açıdan dini konuların kamuoyu önünde konuşulması doğru bir davranıştır. İnsanı olumsuz etkilemez. İnsanların psikolojik hastalıklardan korunmaları için, bazı inanç ve kavramlarını gözden geçirmeleri, en azından bunların tartışılabilir olduğunu kabul etmeleri gerekir. 
     
     



 GÜNCEL 

















</TEXT>
</DOC>
