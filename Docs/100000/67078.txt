<DOC>
<DOCNO> 67078 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/11/son/soneko19.html </URL>
<DATE> 2002/02/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Sebze fiyatları tırmanışa geçti 
</HEADLINE>
<TEXT>

     Geçen hafta düşüşe geçen sebze fiyatları bu hafta aniden yükselişe geçti. 1.5 milyon liradan satılan sivri biber, 1 milyon 300 bin lira artarak, haftaya 2 milyon 800 bin liradan girdi. 
     Antalya Büyükşehir Belediyesi Toptancı Hal Müdürü Hasan Şimşek, geçen hafta sebze fiyatlarının düştüğünü, ancak bu hafta yeniden yükselişe geçtiğini bildirdi. 
     Seralarda birinci ürünün son bulması, ikinci ürünün pazara girmemesi ve iç pazarda da talebin fazla olması nedeniyle, başta sivri biber ve domates olmak üzere sebze fiyatlarında yüksek oranda artışlar oldu. 
     Antalya Toptancı Hali'nde geçen hafta 1.5 milyon liradan alıcı bulan sivri biber fiyatları ''şok'' bir yükselişle 2 milyon 800 bin liradan haftaya giriş yaptı. 
     Dolmalık biber, 100 bin lira artışla 1 milyon 200 bin, muhacir cam biber 1 milyon lira artışla 2 milyon 100 bin liradan alıcı buldu. 
     Tatil köyleri ve büyük oteller için üretilen kapya ve kaliforniya ile macar cinsi biber fiyatları geçen haftaki değerlerini korudu. 
     Kaliforniya ve kapya cinsi biber 2 milyon, macar biberi 1.5 milyon liradan satıldı. 
     Geçen hafta düşüş gösteren domates fiyatları da artan sebzeler arasında yerini aldı. Cam sera ürünü domates ile salkım domates fiyatları 200'er bin lira arttı. Cam domates 1 milyon 100, salkım domates ise 1 milyon 200 bin liradan işlem gördü. 
     Havuç, beyaz lahana, kereviz, kıvırcık marul, patlıcan ve pırasa fiyatları 200'er bin lira artış gösterdi. 
     Şeker havuç 500 bin, beyaz lahana 700 bin, kereviz 1 milyon 300 bin, kıvırcık marulun tanesi 1 milyon 100 bin, düz marulun tanesi de 800 bin, patlıcan 1 milyon ve pırasa da 700 bin liradan işlem gördü. 
     Badem salatalık ise haftaya 400 bin lira artışla girerek 1 milyon 300 bin liradan satıldı. 
     Kabak fiyatları ise haftaya düşüşle başladı. Bal kabağı ve sera ürünü kabak 100'er bin lira düştü. Bal kabak 900 bin, cam kabak ise 1 milyon liradan alıcı buldu. 
     Ispanak ise 100 bin lira artışla 1 milyon 100 bin liradan satıldı. 
     
     Taze fasulye hale gelmedi 
     Geçen hafta 2.5 milyon liradan satılan taze fasulye, bu hafta ürün olmadığı için pazara gelmedi. Bu nedenle Toptancı Hali'nde fasulye alımı gerçekleşmedi. 
     İthal kuru sarmısak yine 4 milyon liralık satış değerini korurken, pazara yeni gelen yerli sarmısak ise 5 milyon liradan alıcı buldu. 
     Geçen hafta 1 milyon 700 bin liradan satılan brokoli ise 200 bin lira düştü. 
     Toptancı Hal Müdürlüğü'nde sebze fiyatlarının aniden yükselişe geçmesi semt pazarlarında da etkili oldu. Ispanak semt pazarlarında 2.5 milyon liradan satıldı. Semt pazarlarında satıcılar, kar marjını 
     da koyunca sebze fiyatları daha da yukarılara çıktı. 
     






</TEXT>
</DOC>
