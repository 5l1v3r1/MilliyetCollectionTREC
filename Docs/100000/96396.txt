<DOC>
<DOCNO> 96396 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/17/son/sontur21.html </URL>
<DATE> 2002/07/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Operanın devi Carreras İzmir'de böyle ağırlanacak... 
</HEADLINE>
<TEXT>

     Dünyaya operayı sevdiren üç tenordan biri olan Jose Carreras, Efes Antik Tiyatro'da 20 Temmuz'da vereceği konser için geleceği Kuşadası'nda, özel donanımlı kamera sistemiyle korunan kral dairesinde kalacak. 
     Carreras'ın kalacağı Fantasia Oteli'nde ünlü tenor için başlatılan yoğun çalışmanın devam ettiği kaydedilerek, tenorun kalacağı kral dairesinde de bazı değişiklikler yapıldığı bildirildi. 
     Otel yetkililerinin verdiği bilgiye göre, odaya, klimalara ek olarak nem giderici ve hava temizleyici cihazlar yerleştiriliyor. 65 metrekarelik kral dairesinde, jakuzili ve altın kaplamalı bataryaları olan muhteşem bir banyo ile büyük bir toplantı salonu, küçük salon ve yatak odası bulunuyor. 
     Özel donanımlı kamera sistemiyle korunan odanın özel dekorasyonu da gözden geçirilerek, ünlü konuğu ağırlamaya hazır hale getirildi. 
     Odaya polensiz taze çiçekler yerleştirildi ve ünlü tenorun tercih ettiği televizyon kanalları için otelin uydu sistemi yeniden ayarlandı. 
     Carreras'ın odasında kaldığı süre içinde kendisine hizmet edecek servis ekibi de sanatçının isteklerini hemen karşılamaları için eğitimden geçirildi. 
     Otelin mutfağında, Carreras ile ekibi için Türk ve dünya yemeklerinden seçkin örnekler hazırlanacak ve ünlü tenorun tercih ettiği yiyecek ve içecekler, gümüş tepsiler içinde sunulacak. 
     Ünlü tenorun ekibi 18 Temmuz'da Kuşadası'na gelecek, Carreras ise 19 Temmuz akşam üzeri özel jetle havalanına inecek, kendisini 
     havaalanından alacak olan limuzin otomobil de sürekli hazır bekletilecek. Ekibin ve sanatçının, 22 Temmuz'da ülkelerine döneceği bildirildi. Carreras'ın, Efes Antik Tiyatro'da vereceği konserde, sigara yasağı konulmasını istediği de öğrenildi. 
     





</TEXT>
</DOC>
