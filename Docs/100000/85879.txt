<DOC>
<DOCNO> 85879 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/24/son/sondun25.html </URL>
<DATE> 2002/05/24/ </DATE>
<TIME>  </TIME>
<AUTHOR>  </AUTHOR>
<HEADLINE>
İtalya'da Fiat işçileri grevde 
</HEADLINE>
<TEXT>

     İtalyan otomotiv grubu Fiat'a bağlı Fiat Oto çalışanları, işten çıkarma kararını protesto için bugün 2 saatlik greve gitti. 
     İşçilerin bağlı bulunduğu sendikalar, Fiat Oto'nun İtalya'daki fabrika ve servislerinde çalışanların yüzde 90'ının greve iştirak ettiğini açıkladı. 
     Merkez fabrikanın bulunduğu Torino'da, yaklaşık 3 bin işçi 4 grup halinde yürüyüş de düzenledi. 
     Fim, Fiom ve Uilm adlı sendikaların yetkilileri basına demeçlerinde, ''Fiat politikası bir felaket. İşçilerin yerlerini garanti altında tutmak gerek. Biz yardım değil iş istiyoruz'' dedi. 
     Fiat, geçen hafta sendika liderleriyle yaptığı toplantı sonrasında 2887 işçinin 2 yılı kapsayan bir süre içinde işten çıkarılacaklarını açıklamıştı. 
     Öte yandan, Fiat Oto Başkanı Paolo Fresco, basında yer alan ifadelerinde, ''çılgınlık gibi görünüyor ama, mecbur kalındığında 10 bin kişinin yeri riskte'' dedi. 
     ''Fiat'tan işçi çıkarma konuşulduğu zaman normal olarak ülkenin ulusal ekonomisi de düşünülüyor'' diyen Fresco, hangi tür iş kollarında işten çıkarılmaların olacağına dikkat edilmesi gerektiğini söyledi. 
     





</TEXT>
</DOC>
