<DOC>
<DOCNO> 73149 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/18/ekonomi/eko01.html </URL>
<DATE> 2002/03/18/ </DATE>
<TIME>  </TIME>
<AUTHOR>  </AUTHOR>
<HEADLINE>
İnşaata kredi dopingi 
</HEADLINE>
<TEXT>

Toplu Konut İdaresi TOKİ Başkanı Tuna Turagay, konut kooperatiflerine yeniden kredi vermeye başlayacaklarını ve bu amaçla 2002 yılında 200 trilyon liralık kaynak ayrıldığını açıkladı 
     EKONOMİ SERVİSİ 

     Toplu Konut İdaresi TOKİ konut sektörünü hareketlendirmek için belediye ve kooperatiflere 200 trilyon liralık kredi verecek. TOKİ Başkanı Tuna Turagay, belediye ve kooperatiflere yönelik kredileri nisan sonundan itibaren açacaklarını belirterek, 2002 sonuna kadar 200 trilyon liralık kredi kullandıracaklarını açıkladı. 
     Kredileri kendi kaynaklarından karşılayacaklarını kaydeden Turagay, kaynak kullanımına ilişkin yönetmelik değişikliğinin ardından 5 - 6 ay içinde mortgage kira öder gibi ev sahibi olma sistemini hayata geçirmeyi planladıklarını söyledi. 
     
     Kredi oranı artırılacak 
     TOKİ Başkanı Tuna Turagay, belediye ve kooperatiflere verilen kredilere nisan ayı sonundan itibaren tekrar işlerlik kazandıracaklarını kaydetti. Turagay, üç yıldan bu yana açılmamış olan kredilerin inşaat sektörü için büyük önem taşıdığını belirtti. Turagay, kooperatiflere verilen kredileri belediyelere verilen kredilerle aynı seviyeye getireceklerini ve yüzde 50 düzeyine çekeceklerini söyledi. 
     
     Kaynak hazır 
     Turagay, TOKİ’nin 1993 yılına kadar konutların yüzde 70’ini, 2001 yılında da yüzde 6.1’ini destekleyebildiğini kaydetti. 1993’ten sonra TOKİ’nin kaynaklarının azalması nedeniyle finansman gücünün de azaldığını belirten Turagay, "Fonlarımız yeterli. Bütçeden 65 trilyon civarında, kredilerin geri dönüşünden de 75 trilyon bekliyoruz. Toplam 200 - 300 trilyona yakın bir kaynağımız olacağını düşünüyoruz" dedi. 
     Turagay, TOKİ’nin kredileri serbest bırakarak kendi çapında ekonomik canlanma için adım atmayı planladığını ifade etti. Turagay, konut sektöründe canlanma beklediklerini, bununla birlikte inşaat sektöründe de bir canlanmanın yaşanacağını vurgulayarak, bunun da ekonomiye katkısının olacağını söyledi. 
     
     Banka arıyoruz’ 
     Türkiye’de konut sahibi olmanın kolay olmadığının altını çizen Turagay, kredilerin Türkiye genelinde açılacağını vurgulayarak, bu ortamda kredileri açtıkları zaman talebin artacağına inandığını dile getirdi. Kredileri açma kararında hükümetin desteğini aldıklarını anlatan Turagay, kredi açma konusundaki tek problemin banka bulmak olduğunu, Ziraat, Vakıf ve Pamukbank’la görüşmelerinin devam ettiğini söyledi. 
     Turagay, konut açığının yüksek olduğu yerlerde altyapılı arsa üretimine devam ettiklerini vurguladı. 
     
Konut satışı başlıyor      TOKİ Başkanı Tuna Turagay, 1 katrilyon liralık tahvil vererek Emlak Bankası’ndan aldıkları toplam 3 bin konuttan, 2 bininin bittiğini, bin tanesinin de tamamlanmak üzere olduğunu söyledi. Turagay, konutların ekspertizlerinin sürdüğünü, ekspertiz değerlerinin 26 Mart’ta tamamlanmasının ardından konutları hasılat paylaşımı sistemiyle satışa sunacaklarını bildirdi. 
     
     Şantiyeler yeniden faaliyete geçecek 
     -Konut kooperatiflerine üç yıldır kapalı olan kredi muslukları yeniden açılıyor. 
     -Toplu Konut İdaresi TOKİ yıl sonuna kadar 200 trilyon liralık tamamlama kredisi açacak. 
     -Kriz içindeki konut sektörü kredilerle canlanacak. Sektördeki işsizlik önemli ölçüde azalacak. 
     -TOKİ kurulduğu günden bu yana 7 milyon 200 bin konutu kredilendirdi. 
     -Yeni açılacak krediler hem belediye kooperatifleri hem de diğer kooperatifler için yüzde 50 düzeyinde olacak. 
     -Kira öder gibi ev sahibi olmayı sağlayan sisteminin altyapısı hazırlanıyor. 
     -Emlak Konut A.Ş.'nin gayrimenkul yatırım ortaklığı şirketine dönüştürülmesiyle başlayacak olan süreç, 5 - 6 ay içinde tamamlanacak. 
     -İdare'nin elinde bulunan yaklaşık 3 bin konutun satışı da 26 Mart'ta başlayacak. 
     
Kira öder gibi ev sahibi olma yolu açılıyor      TOKİ kaynaklarının kullanımına ilişkin yönetmelik değişikliğini bugün yapılacak Bakanlar Kurulu’na sunacaklarını açıklayan Turagay, ABD’de uygulanan mortgage kira öder gibi ev sahibi olma sistemini Türkiye’de uygulamayı amaçladıklarını bildirdi. Turagay, mortgage sistemiyle birlikte bankaların uzun ve orta vadeli konut kredisi açmasını kolaylaştıracaklarını söyledi. Turagay, Emlak Konut’un 50 trilyon liralık kaynağının bu sisteme aktarılacağını ve sistemi 5-6 ay içinde uygulamaya koyacaklarını belirtti. Turagay, sistemin devamının ekonomideki alt yapıya bağlı olduğunu kaydetti. 
     



 EKONOMİ 



















</TEXT>
</DOC>
