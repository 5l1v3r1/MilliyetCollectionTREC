<DOC>
<DOCNO> 79257 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/19/son/sondun11.html </URL>
<DATE> 2002/04/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Cameron Diaz hem 20 milyon dolar alıyor hem nazlanıyor... 
</HEADLINE>
<TEXT>

     Komedi filmlerindeki ikinci sınıf rollerden beyazperdenin en pahalı aktrisliğine yükselen Cameron Diaz da kaprisli oyuncular kervanına katıldı. 
     Önce hayranlarına imza dağıtmaya son verdiğini, daha sonra sinemada aşk sahnelerinde rol almayacağını açıklayan Diaz, bu defa da ''çuval dolusu paranın'' önüne serildiği ''Charlie'nin Melekleri-2'' filmini çevirme konusunda istekli olmadığını söyledi. 
     Internetteki ''imdb'' sitesinin haberine göre, 20 milyon dolarlık anlaşmaya imza atarak Hollywood'un en çok ücret alan aktrisi sıfatını kazanan güzel yıldız, kendisine para kazandıran bu filmle ilgili garip açıklamalarda bulundu. 
     Filmde Lucy Liu ve Drew Barrymore ile birlikte rol alacak olan 29 yaşındaki oyuncu, ''Arkadaşlarımla biraraya gelmekten mutluyum. 
     Anlaşmayı imzalamadan önce de onlarla çalışmak istediğimden emindim. 
     Ama, bu filmi yeniden yapmak istediğimden emin değildim'' dedi. 
     Filmde ''Natalie'' karakterini canlandıracak Diaz, ''Senaryoyu okudum. Bu eğlenceli senaryo, bana daha önceki çekimlerde ne kadar iyi vakit geçirdiğimizi hatırlattı. Buna rağmen, anlaşmaya imza atmak benim için zor bir karar oldu. Aynı şeyleri yeniden yapmak istemedim'' diye konuştu. 
     ''Charlie'nin melekleri'', Haziran ayından itibaren aksiyon sahnelerindeki zorlu hareketler için ''kampa girecek''. Güzel oyuncular, Eylül ayında film için kamera karşısına geçecek. 
     

     
</TEXT>
</DOC>
