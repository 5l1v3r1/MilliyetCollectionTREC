<DOC>
<DOCNO> 79620 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/21/son/sondun19.html </URL>
<DATE> 2002/04/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Powell, İsrail ordusunun çekilmeye başlamasından memnun... 
</HEADLINE>
<TEXT>

     ABD Dışişleri Bakanı Colin Powell, İsrail ordusunun Batı Şeria'daki bazı Filistin kentlerinden çekilmesinden memnuniyet duyduğunu ifade etmekle birlikte, bölgedeki krizin ''hala çok ciddi'' olduğunu söyledi. 
     NBC televizyonuna konuşan Powell, bölgede son günlerde gözlemlenen nispi sükunete karşın, ''krizin bittiğini söyleyemek istemediğini'' ifade etti. 
     Powell, İsrail ordusunun Nablus kentini tamamen boşaltması, Ramallah kentinde Filistin lideri Yaser Arafat'ın karargahı dışındaki yerleri terketmesi ve 200 Filistinli militanın sığındığı Nativitas Kilisesi'nin bulunduğu Beytüllahim kentini halen kuşatma altında tutmasıyla ilgili yaptığı açıklamada ise ''Arafat'ın karargahı ve Beytüllahim'deki kiliseyle ilgili şiddet içermeyen bir çözüm bulunmalı'' dedi. 
     Ortadoğu'daki sorunun çözülmesi için çok çalıştıklarını ifade eden Powell, ''Çok sayıda fikir üzerinde çalışılıyor. Şiddet içermeyen bir çözüm bulmalıyız'' dedi. Powell, İsrail askerlerinin yerle bir ettiği Cenin'deki durumu ise ''çok üzüntü verici'' olarak niteledi ve ülkesinin evsiz aileler için insani yardım gönderdiğini kaydetti. 
     





</TEXT>
</DOC>
