<DOC>
<DOCNO> 73867 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/21/son/sontur17.html </URL>
<DATE> 2002/03/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Diyarbakır'da kalabalıktan karayolu trafiğe kapandı 
</HEADLINE>
<TEXT>

     Baharın müjdecisi olarak kabul edilen Nevruz, çeşitli etkinliklerle kutlanıyor. 
     Diyarbakır'da, HADEP il örgütünce Fuar Alanı'nda düzenlenen kutlamalara yoğun katılım oluyor. Diyarbakır-Elazığ karayolu, yoğun katılım ve vatandaşların araçlarını karayoluna park etmeleri nedeniyle 2 saat ulaşıma kapandı. Güvenlik görevlilerinin çabaları sonucu yol 
     ulaşıma açıldı. 
     Diyarbakır Büyükşehir Belediye Başkanı Feridun Çelik, yaptığı konuşmada, kendilerini yerelde iktidara taşıyan vatandaşların genel seçimde de iktidara taşıyacağını iddia etti. 
     Daha sonra, HADEP Genel Başkanı Murat Bozlak ile Büyükşehir Belediye Başkanı Feridun Çelik, Nevruz ateşini birlikte yaktılar. 
     Bu arada, kutlamalarda konser verecek Sezen Aksu da, kaldığı Class Oteli'nden kutlama alanına 2 saatte ulaşabildi. 
     Kutlamaları Avrupa Parlementosu Milletvekillieri Feleknaz Uca ile Helin Baba'nın da aralarında bulunduğu çok sayıda yabancı izliyor. 
     Siirt'te, Eruh yolundaki kutlamalarda konuşan HADEP Genel Başkan Yardımcısı Kemal Peköz, parti olarak Türkiye'nin AB'ye girmesi için her türlü katkıyı yaptıklarını söyledi. 
     Elazığ'da, Öğretmenevi'nde düzenlen törende, Vali Osman Aydın, Nevruz'un tarih boyunca değişik adlar altında farklı yerlerde kutlandığını kaydetti. 
     HADEP tarafından Gar Meydanı'nda Nevruz ateşinin yakılmasıyla başlayan kutlamalar ise sürüyor. İl Başkanı Mehmet Arslan, Emniyet Müdür Yardımcısı Mehmet Aydeniz'e çiçek vererek, Nevruz Bayramı'nı kutladı. 
     
     Bursa 
     Bursa'da, Valilik tarafından HADEP'e kutlamalar için tahsis edilen Yavuzselim Mahallesi'ndeki Samanlı Meydanı'nda, sağanak yağışa rağmen kalabalık bir grup toplandı. Kutlamalara katılanlar, halaylar çekip türküler söylediler. 
     Kutlamaları, gazeteci ve polislerin dışında HADEP'in de kamerayla görüntülediği görüldü. HADEP'in kamerasını kullanan, yöresel kıyafetler içindeki genç kız, vatandaşların ilgi odağı oldu. 
     
     Erzurum 
     Erzurum Atatürk Üniversitesi'nde A.Ü yapılan nevruz şenlikleri, öğrencilerin Dede Korkut ve Bahar Kızı kostümlü faytonla alana gelmesiyle başladı. Baharın gelişini müjdeleyen Baharın Kızı, Dede Korkut'la birlikte izleyenlere ikramlarda bulundu. 
     Alanda ateş yakılmasının ardından tar eşliğinde İstiklal Marşı'nın okunduğu şenliklerde, konuklar, yumurta tokuşturarak Nevruz'un en bilinen adetlerinden birini gerçekleştirdi. Farklı yörelerin halkoyunları gösterilerinin sunulduğu şenliklerde öğrenciler, halat çekme yarışı ve güreş yaptı. Güzel Sanatlar Fakültesi Müzik Bölümü öğrencilerinin halk müziği ağırlıklı konserleri beğeniyle dinlendi. 
     Şenlikler, öğrencilere, 'yeddiler' diye adlandırılan 7 çeşit meyvenin dağıtılması ile sona erdi. 
     
     İskenderun 
     Hatay'ın İskenderun İlçesi'nde, Nevruz Bayramı Kaymakam Günhan Sarıkaya'nın da katıldığı törenle kutlandı. Törenler, yağışlı hava nedeniyle yarıda kesildi. 
     Bu arada, Kocatepe Mahallesi'nde düzenlenen kutlama törenine katılanlar, yakılan ateşin etrafında, davul-zurna eşliğinde halay çekerken, polis de geniş güvenlik önlemleri aldı. 
     
     Trabzon 
     KTÜ Fen-Edebiyat Fakültesi Matematik Bölümü kantini önünde düzenlenen törene, KTÜ Rektörü Prof. Dr. Türkay Tüdeş, Vali Yardımcısı Nihat Nalbantoğlu, dekanlar ve çok sayıda öğrenci katıldı. 
     Törende, mehter takımının gösterisinin ardından ateş yakıldı ve demir dövüldü. Törenden sonra da, üniversiteye ait ormanlık alanda, Nevruz Bayramı anısına ağaç dikildi. 
     
     Kayseri Kırşehir 
     Kayseri'de, Cumhuriyet Meydanı'nda yapılması planlanan Nevruz Bayramı kutlamaları, havanın yağışlı olması nedeniyle İl Özel İdare Müdürlüğü Erciyes Kültür Merkezi'ne alındı. 
     Çok sayıda öğrencinin katılımıyla coşkulu bir şekilde gerçekleşen kutlamalarda, Azerbaycan Devlet Halk Dansları Topluluğu Gençler Grubu sahne aldı. Grup, Azerbaycan kültürüne özgü halk dansları ve türkülerle katılımcılara eğlenceli saatler yaşattı. 
     Kırşehir'de ise Nevruz kutlamaları, Ahmat Tozluklu Şehitliği ve Ahi Meydanı'nda yapıldı. 
     






</TEXT>
</DOC>
