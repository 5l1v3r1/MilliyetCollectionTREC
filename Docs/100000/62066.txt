<DOC>
<DOCNO> 62066 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/13/son/soneko03.html </URL>
<DATE> 2002/01/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Arjantin Ekonomi kurmayından IMF'ye sert suçlama 
</HEADLINE>
<TEXT>

     Arjantin Ekonomi Bakanı Yardımcısı Jorge Todesca, Uluslararası Para Fonu'nu IMF sert dille eleştirirken, IMF'nin, Arjantin'in durumunu anlayamadığını söyledi. 
     Todesca, Arjantin'de bir radyoya verdiği demecinde, çok zarar verici durgunluğa son vermek için, tutarlı bir plan tasarlamaya çok çaba gösterdiklerini vurguladı. 
     Todesca, ''açıkçası, her iki dakikada bir bize ne tür yol tutacağımızı söyleyen ve bunu da 10 bin kilometre öteden yapan, durumu hiç de iyice bilmeyen IMF yetkilisine ihtiyacımız yok'' dedi. 
     IMF İcra Direktörü Yardımcısı Anne Krueger'in Cuma günü gazetecilere açıklamasında, IMF'nin, ''Arjantin tarafından konulan ikili döviz kuru sisteminin sürdürülebilir olduğuna inanmadığını'' söylemesi üzerine, Arjantin Ekonomi Bakan Yardımcısı Todesca bu açıklamayı yaptı. 
     Krueger ayrıca, IMF'den bir heyetin bilgi toplamak ve teknik yardım teklifi için bu hafta Arjantin'e hareket edeceğini, ancak yeni bir kredi müzakeresi için çok erken olduğunu söylemişti. 
     Todesca da buna karşılık, IMF'nin söyleyecek ilginç bir şeyi olmadığı zaman daha az konuşması gerektiğini belirterek, ''en azından, IMF, ekonomik ve sosyal durumu dengeye getirmemiz için birkaç gün çalışmamıza izin vermeli'' diye konuştu. 
     Arjantinli yetkililerin halkın çıkarlarını tatmin eden bir planla ortaya çıkacağını belirten Todesca, hükümet çalışırken IMF'in sabırlı olması gerektiğini kaydetti. 
     Bu arada, Arjantin'in ekonomi politikasının yönünün, onu global piyasalardan ''içe doğru kapanmaya ittiği'' yolundaki endişeler, uluslararası alanda tartışma yaratıyor. 
     Bu ülkenin yeni hükümetinin kararlarını eleştirenlerden bazıları, Arjantin'in ''daha fazla korumacı politikalara yönelip, sürdürülebilir ekonomik planlardan uzaklaştığı'' kanısında. 
     Arjantin'in sürdürülebilir ekonomik programı olmadığı gerekçesiyle, IMF 1.23 milyar dolarlık krediyi geçen ay askıya almıştı. 
     






</TEXT>
</DOC>
