<DOC>
<DOCNO> 94473 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/08/son/sontur02.html </URL>
<DATE> 2002/07/08/ </DATE>
<TIME>  </TIME>
<AUTHOR>  </AUTHOR>
<HEADLINE>
DSP'li milletvekilleri Bahçeli'nin açıklamalarını değerlendirdi 
</HEADLINE>
<TEXT>

     DSP'li milletvekillerinin, Genel Başkan Yardımcısı Rahşan Ecevit başkanlığında yaptığı toplantıda, parti içi konuların yanı sıra Başbakan Yardımcısı Devlet Bahçeli'nin açıklamalarının değerlendirildiği bildirildi. 
     DSP'li yaklaşık 20 milletvekili, Başbakan Bülent Ecevit'in eşi ve DSP Genel Başkan Yardımcısı Rahşan Ecevit başkanlığında bugün parti genel merkezinde biraraya geldi. 
     DSP İçel Milletvekili Edip Özgenç, toplantıda, son siyasi gelişmeleri ve Bahçeli'nin açıklamalarını değerlendirdiklerini söyledi. Başbakan ve Genel Başkan Bülent Ecevit'in talimatları doğrultusunda hareket edeceklerini, parti olarak seçimlerin Anayasa gereği normal zamanında yapılmasını istediklerini kaydeden Özgenç, DSP'nin seçime hazır olduğunu ifade etti. 
     Parti içi sıkıntıların olabileceğini ifade eden Özgenç, toplantıda, birlik ve beraberlik sağlanabileceğini gördüğünü belirtti. Özgenç, erken seçim tartışmalarına ilişkin olarak da "Hükümet yürümezse seçim olur, yapacak birşey yok. Şeriatın kestiği parmak acımaz" dedi. 
     Özgenç, tüm partili milletvekillerinin parti yöneticileri tarafından teker teker aranarak Ankara'ya toplantıya çağırıldığını anımsatarak, Başbakan Yardımcısı Hüsamettin Özkan'ın da toplantıya davet edildiğini bildirdi. 
     





</TEXT>
</DOC>
