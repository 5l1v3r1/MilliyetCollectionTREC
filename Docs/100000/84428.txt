<DOC>
<DOCNO> 84428 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/17/ekonomi/eko02.html </URL>
<DATE> 2002/05/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Merkez’den Ayşe Teyze broşürü 
</HEADLINE>
<TEXT>

Tanıtım atağına geçerek halka 2 milyon broşür dağıtacak olan Merkez Bankası yönetimi, Döviz rezervlerinin üzerine oturmuş, kura müdahale etmeyen kurum’ imajından rahatsız 
     HARUN GÜREK Ankara 

     Ekonomideki büyük krizin ardından geçen yıl çıkarılan yasayla bağımsızlığına kavuşan Merkez Bankası, halka hem kendisini tanıtmak, hem de yeni dönemde uygulayacağı politikaların etkinliğini artırmak için bir tanıtım kampanyası başlattı. Banka, 2 milyonun üzerinde broşür dağıtmayı planlıyor. 
     Merkez Bankası, tanıtım kampanyası kapsamında, halkın anlayacağı bir dilde dört ayrı broşür bastırma kararı aldı. Merkez Bankası’nın temel işlevlerini anlatarak, tanıtmayı hedefleyen broşürlerden ilki elektronik fon ve menkul kıymet transfer sistemleri, ikincisi emisyon, üçüncüsü döviz piyasaları, dördüncüsü kredilere ilişkin olacak. 
     
     Biz sadece para basmıyoruz’ 
     Elektronik fon ve menkul kıymet transfer sistemlerinin ne olduğu, nasıl çalıştığı, neden gerektiği ve öneminin anlatıldığı ilk broşürün basımı tamamlandı. Toplam 400 bin adet basılan broşür, tüm Merkez Bankası şubeleri, Türkiye Odalar ve Borsalar Birliği’ne bağlı odalar ile üniversitelere gönderildi. Broşürden banka şubelerine de gönderilmesi planlanıyor. Böylece dağıtılacak broşür sayısı 500 - 600 bini bulacak. 
     Diğer üç broşürün basım ve dağıtımına önümüzdeki günlerde başlanacağını belirten Merkez Bankası yetkilileri, toplam broşür sayısının 2 milyonun üzerinde olacağını kaydederek, şunları söyledi 
     "Merkez Bankası deyince insanların aklına para basan, döviz rezervlerinin üzerine oturmuş, ama müdahale etmeyen bir kurum geliyor. Oysa gerçek böyle değil. Merkez Bankası sadece para basmaz, ödemeler sisteminin etkin bir biçimde işlemesini sağlar, piyasadaki para miktarını ayarlar, para piyasalarını düzenler, fiyat istikrarını sağlamaya çalışır... Dolayısıyla her adımı, ekonomiyi ciddi bir biçimde etkiler. İnsanların Merkez Bankası’nın ne yaptığını bilmesi, bankanın güvenirliğini, yeni dönemde uygulayacağı politikaların etkinliğini artıracaktır." 
     



 EKONOMİ 




















</TEXT>
</DOC>
