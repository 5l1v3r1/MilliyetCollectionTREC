<DOC>
<DOCNO> 86766 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/29/son/soneko08.html </URL>
<DATE> 2002/05/29/ </DATE>
<TIME>  </TIME>
<AUTHOR>  </AUTHOR>
<HEADLINE>
İş Bankası'ndan İTO üyelerine özel kredi... 
</HEADLINE>
<TEXT>

     Türkiye İş Bankası, Ankara Ticaret Odası'ndan ATO sonra İstanbul Ticaret Odası İTO üyelerine de özel kredi uygulaması başlattı. 
     İTO üyelerine verilecek kredinin limiti 10 ila 40 milyar lira arasında değişirken, kredinin 24 aya kadar vadeli kullanılması mümkün olabilecek. Vadenin 12 ay veya daha kısa tutulması halinde uygulanan faiz sabit kalacak. 
     İTO'da düzenlenen anlaşmanın imza töreninde soruları yanıtlayan İş Bankası Genel Müdürü Ersin Özince, faiz oranının kaçta sabitleneceğine dair bir soru üzerine şöyle konuştu 
     ''Tüketici kredilerinde uygulandığı gibi faiz, kredinin kullandırıldığı tarihte geçerli olan aylık faiz oranı. Krediler belirli tutarlarla limitli, bu tutarlar şu anda belirli. Belki gelişen koşullarda enflasyon doğrultusunda bu limitleri de yükseltebiliriz. Ancak, kredilerin aylık esasla belirlenen, bugün neyse tüketici kredilerinde uygulanan faizler, o civardaki faizi 1 yıl boyunca sabitliyoruz. Faiz düştüğünde kullandırılmış olan faizleri düşüremiyoruz ama yeni kullandırılacak olan kredilerin faiz oranları da faizler düşürse mutlaka olumlu etkilenecektir. Maksat şudur, belli bir faiz riskini almak suretiyle yavaş yavaş faiz oranlarının istikrar bulmasını, bu tür konularda başka rakip müesseselerin de dahil olmasıyla bu hizmetin genişlemesini, faiz istikrarına da karınca karanınca katkıda bulunabileceğimizi düşünüyoruz.'' 
     
     TÜKETİCİ KREDİLERİNE TAŞIT KREDİSİ ORANI 
     Özince, tüketici kredilerinde kullandırılacak faiz oranlarına ilişkin bir soru üzerine de garantili taşıt kredilerinde uygulanan orana endekslemeyi uygun gördüklerini ifade ederek, ''Yani, tüketici bir bayi garantisiyle otomobil alırken ne işlem uygulanıyorsa ona endekslemeyi uygun gördük. Yarın bunda olumsuz değil ama olumlu birtakım gelişmeler yapmak mümkün olabilir'' diye konuştu. 
     Bugün için oranın yüzde 3.95 olarak uygulandığını belirten Özince, ''Hayırlısıyla belki yarın ekonomimizde çok olumlu gelişmeler olur. 
     Öbürgün ya da haftaya demiyorum bakarsınız istikrarla ilgili olumlu gelişmeler olur, rakam 3.75 de olur'' dedi. 
     Özince, amaçlarının piyasada uygulanmakta olan rekabetçi aylık oranı geniş tabanda tüccara ve esnafa da uygulamak istediklerini ifade ederek, ''Bunu bu kesimden de esirgememek uygun olur diye düşünüyorum'' dedi. 
     İTO Başkanı Mehmet Yıldırım da kredinin, üyeler tarafından pazartesi gününden itibaren kullanılabileceğini söyledi. 
     





</TEXT>
</DOC>
