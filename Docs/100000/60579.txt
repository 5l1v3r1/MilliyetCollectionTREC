<DOC>
<DOCNO> 60579 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/04/son/sonspo03.html </URL>
<DATE> 2002/01/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Alman Savcılık, Daum'un ifadesinden memnun kalmadı 
</HEADLINE>
<TEXT>

     Almanya'da, Koblenz Başsavcısı Erich Jung, Beşiktaş Teknik Direktörü Christoph Daum'un, hakkındaki uyuşturucu davasında, ''Savcılığın isteği doğrultusunda ifade vermediğini'' söyledi. 
     Jung, Alman Haber Ajansı'na DPA yaptığı açıklamada, ''Daum'un söyledikleri, savcılığın suçlamalarını tam olarak karşılamadı. Bu nedenle delil toplamaya devam edeceğiz'' dedi. 
     Daum, 21 Aralık 2001'de duruşmada verdiği ifadede, kendisi ile birlikte suçlanan arkadaşından kokain aldığını itiraf etmiş, ancak bunun karşılığında para ödemediğini söylemişti. 
     Savcılık ise, Daum'un, sözkonusu şahıstan 63 kez 3'er ya da 5'er gramlık kokain satın aldığını ve gram başına 160 mark ödediğini iddia ediyor. 
     Savcılık Daum'u ayrıca, 100 gram kokain satın almak için bu şahsa talimat vermekle suçluyor. 
     Daum hakkındaki uyuşturucu davası, 8 Ocak'ta tanıkların dinlenmesiyle devam edecek. Daum hakkındaki kararın 26 Şubat'ta alınması bekleniyor. 
     






</TEXT>
</DOC>
