<DOC>
<DOCNO> 72143 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/12/son/sondun18.html </URL>
<DATE> 2002/03/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Belçika senatosu yabancılara oy hakkı tasarısını red etti 
</HEADLINE>
<TEXT>

     Belçika'da yabancılara yerel seçimlerde oy hakkı verilmesini öngören yasa tasarısı, Senato'nun İçişleri Komisyonu'nda reddedilerek geri çevrildi. 
     Belçika Senatosu İçişleri Komisyonu, AB üyesi olmayan ülkelerin vatandaşlarına yerel seçimlerde seçme ve seçilme hakkı verilmesine ilişkin yasa tasarısını, geçen yıl incelemeye başlamıştı. 
     Belçika Parlamentosu, ''yerel seçimlerde yabancılara seçme ve seçilme hakkı verilmesi'' maddesini 1979 yılından beri gündemde tutuyor. Parlamento, 1998 yılında AB ülkelerinin vatandaşlarına bu hakkı tanıdıktan sonra, Belçika'da yaşayan diğer yabancılara ilişkin tartışmaları dondurmuştu. AB vatandaşları, ilk defa 2000 yılında yapılan yerel seçimlerde oy kullanabilmişlerdi. 
     Belçika Senatosu'nun İçişleri Komisyonu, yasa tasarısını tekrar gündeme alarak, ülkede 3 veya 5 senedir yaşayan AB dışı yabancılara yerel seçimlerde seçme ve seçilme hakkı verilmesine ilişkin araştırmaları hızlandırmıştı. 
     AB dışından gelen yabancıların 2006 yılında yapılması öngörülen yerel seçimlerde oy kullanması için yasal temel oluşturulmasına ilişkin çalışmalar sırasında, yasa tasarısına muhalefet eden aşırı sağ görüşlü Vlaams Blok ve Flaman Liberal Parti VLD saflarına, Valon Liberal Parti PRL de katılmıştı. PRL üyesi olan Belçika Başbakan Yardımcısı ve Dışişleri Bakanı Louis Michel, yabancılara oy hakkı verilmesinden yana olduğunu, ancak bu konunun ''acelesi olmadığını'' söyleyerek, dosyayı ''gelecek hükümetlere havale etmek gereği'' üzerinde durmuştu. 
     Hassas koltuk rakamlarına dayalı olarak kurulan Belçika koalisyon hükümeti, Flaman ve Valon sosyalistler, yeşiller ve liberallerin toplam 6 siyasi partisinden oluşuyor. 
     VLD Başkanı Karel De Gucht, basına yaptığı açıklamada, ''Kararımız kesindir. Yabancılara oy hakkı konusunda yeni bir yasal düzenlemeye karşıyız. Hiçbir uzlaşma söz konusu değildir. Kimse partimizi zorlamaya kalkmasın, hükümet krizi çıkar'' demişti. 
     Michel de, bir hükümet krizi çıkmasının, ''aşırı sağın işine yarayacağı'' iddiasıyla, muhaliflere katıldıklarını söylemişti. 
     Yabancılara oy hakkı verilmesi konusunun, ''siyasi açıdan oy kazandıracak bir girişim olmadığını'' belirten sosyalistler ve yeşiller de, seçim döneminde bulunulmadığını, bu yasayı çıkarmanın ''tam zamanı'' olduğunu ifade ediyorlardı. Yeşiller ve sosyalistler, liberalleri eleştirirken, ''bir hükümet krizi istemedikleri'' mesajı ve ''ısrarcı olmayacakları'' görüntüsü veriyorlardı. 
     Senato İçişleri Komisyonu'nda bugün yapılan oylamada, Flaman ve Valon sosyalistler ile yeşiller, yabancılara oy hakkı verilmesinden yana tavır aldılar. Muhalefetteki Hıristiyan Demokratlar PSC-CVP ve Vlaams Blok ile koalisyon ortağı liberaller ise karşı cepheyi oluşturdular. Komisyon, yasa tasarısını, 6'ya karşı 9 oyla reddetti. 
     






</TEXT>
</DOC>
