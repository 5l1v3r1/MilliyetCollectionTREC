<DOC>
<DOCNO> 82486 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/07/ekonomi/eko04.html </URL>
<DATE> 2002/05/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Akbank’tan ailelere özel bankacılık... 
</HEADLINE>
<TEXT>

Akbank Genel Müdürü Zafer Kurtul, puanlama ve avantaj özellikleri olan Ailem’ projesinin ailelere ihtiyaçlarını karşılama olanağı getireceğini söyledi 
     EKONOMİ SERVİSİ 

     Değişim ve vizyon stratejileri kapsamında müşterilerine bireysel bankacılık alanında yeni ürün ve hizmetler sunan Akbank, birçok avantajlar içeren "Ailem" projesini hazırladı. Projenin tanıtımı için düzenlenen basın toplantısında konuşan Akbank Genel Müdürü Zafer Kurtul, bireysel bankacılıkta lider banka olma hedefinden yola çıktıklarını söyledi. Bireysel bankacılıkta yaratıcı olmayı hedeflediklerini belirten Kurtul, "Akbank herkes için hayalleri zorlayan banka olacak" dedi. 
     "Bizim anlayışımıza göre, müşteri odaklılık başarının sırrıdır" diyen Kurtul, "Ailem" projesini müşterilerinin yaşam evrelerindeki ihtiyaçlarını gözönünde tutarak hazırladıklarını kaydetti. 
     Toplantıya katılan Akbank Genel Müdür Yardımcısı Hayri Çulhacı da 4 milyon bireysel müşterisi bulunan Akbank’ın proje ile 250 bin yeni müşteri kazanacağını bildirdi. 
     
     Sevgi bağı yeterli 
     Proje hakkında bilgi veren Akbank Genel Müdür Yardımcısı Barbaros Karakışla, projeye katılımın en az 2, en fazla 10 kişi ile mümkün olacağını belirtti. Karakışla, evlilik bağının zorunlu olmadığı projeye giriş hakkında şu bilgileri verdi "Sevgi bağı"nın yeterli olduğu Ailem Projesi’ne üyelik için şubelerimize başvurmak yeterli. Sözleşmeyi imzalayan ailenin kurucusuna, bir rumuz ve hesap cüzdanı verilecek. Kurucudan başvuru sırasında, ailesine üye olması muhtemel kişilerin isimleri alınacak. İsimleri kurucu tarafından bankaya bildirilen üye adayları, başvurarak üyelik işlemlerini başlatacaklar." 
     
Aile kategorisine göre faiz      Kulüp bünyesinde aile üyeleri yaptıkları belirli bankacılık işlemleri üzerinden puan kazanacaklar. Müşteriler şahsi olarak kazandıkları puanları, daha sonra yatırım fonu alarak, Axess Chip paraya çevirerek ya da sigorta ödemeleri yaparak harcayabilecekler. Şahsi olarak kazanılan puanlar, aynı zamanda ailenin ortak puan hanesine de eklenerek "Gümüş Aile", "Altın Aile" ve "Platin Aile" kategorisini belirleyecek. Müşteriler, ulaştıkları her farklı kategoride, farklı mevduat faizleri ve kredi faizleri ile tanışacaklar. Gümüş aile olmak için 20 bin, Altın Aile olmak için 100 bin ve Platin Aile olmak için 500 bin puan kazanmak gerekiyor. 
     



 EKONOMİ 





















</TEXT>
</DOC>
