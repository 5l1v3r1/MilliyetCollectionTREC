<DOC>
<DOCNO> 73606 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/20/son/soneko03.html </URL>
<DATE> 2002/03/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Derviş ABD'de konuştu ''Ekonomik kriz bitti..'' 
</HEADLINE>
<TEXT>

     Devlet Bakanı Kemal Derviş, Washington'da düzenlenen Amerikan Türk Konseyi ATC konferansındaki konuşmasında önemli mesajlar verdi. 
     Derviş, ATC'nin öğle yemeğinde, ''Önce iyi bir haberim, ardından küçük bir uyarım ve sonra uzun dönem için yine iyi haberlerim var'' sözleriyle başladığı konuşmasında, iyi haber olarak, son 12 ayın ardından ekonomik krizin bittiğini söyledi. 
     Kemal Derviş, ''Çok kötü bir krizdi ancak artık kriz bitti. En kötüsünü geride bıraktık. Enflasyonun aşağı indiğini görüyoruz'' dedi. 
     Derviş, şu sırada Türkiye'de herkesin büyümeye odaklandığını ancak büyümenin yanısıra, enflasyonu düşürmenin de çok önemli olduğunu belirterek, ''Ekonomik büyüme elbette önemli. Ancak bu sürdürülebilir olmalı. Bu yıl ve gelecek yıl enflasyon hedeflerine ulaşmak, büyüme hedefleri kadar önemli. İkisini de birlikte yapmalıyız. Kronik enflasyonu yenmeliyiz. O zaman makro ekonomik istikrarsızlıktan kurtuluruz'' dedi. 
     
     "Siyaset ekonomiden biraz el çekmeli" 

     ''Herşey doğru yönde gidiyor'' diyen Derviş, makro ekonomide çok gelişme olduğunu ancak bunun yanısıra yapısal politikalar, mikro ekonomi ve bakanlıklar, kurumlar arası koordinasyonun da büyük önem taşıdığını kaydetti. 
     Derviş, ''Oyunun kuralları değişiyor. Bazı bakanlıklar tarafından alınan belli kararlar, diğerleriyle uyumlu olmayabiliyor. Bu da rekabetçi piyasayı anlamamaktan kaynaklanıyor. Siyasetin temeli demokrasidir. Ancak piyasaya dayalı ekonomilerde siyasetçiler ekonomiye gün be gün müdahale etmemeyi öğrendiler. Ancak o zaman piyasa işliyor. Türkiye'de son on yılda böyle bir problemimiz oldu. 
     Siyaset, ekonomiden biraz elini çekmeli'' dedi. 
     Devlet Bakanı Derviş, devletin ekonomide aktör değil, bağımsız bir düzenleyici işlevi görmesi, iş ortamı yaratması gerektiğini de söyledi. 
     Türkiye'nin 2 yıl önceki gibi olmadığını, Merkez Bankası'nın bağımsız hareket ettiğini belirten Derviş, Bankacılık Düzenleme ve Denetleme Kurulu'nun BDDK , bağımsız davranması ve etkili olmasının da çok önemli olduğuna işaret etti. Derviş, enerji ve tarım sektöründe de aynı şeyin geçerli olduğunu belirterek, ''Devlet düzenler ama içine girmez. Bunların tamamen etkili olması zaman alacak. Sabırlı olmak gerek'' dedi. 
     Türkiye'de gelecek birkaç yıl içinde ortaya çıkabilecek siyasi tartışmalar veya seçim benzeri olayların artık ekonomik durumu sarsamayacağını belirten Derviş, ''Oyunun temel kuralları kuruldu. 
     Ayrıca kamuoyu da ekonomik reformların arkasında. Bu çok kritik birşey. Herkes destekliyor demiyorum ancak ağırlıklı bir destek var ve özellikle de destek gençlerden geliyor'' diye konuştu. 
     
     Uyarı notu 

     Derviş, konuşmasının başında bahsettiği ''uyarı notu'' olarak da, gelecek 2-3 yıl içinde Türkiye'nin belirsizliklerle karşılaşma ihtimaline işaret etti. Derviş, ''Ama inanıyorum ki Türkiye yolunu bulacak. Politikacılar siyaset yapacak ve ekonomiye karışmayacaklar'' dedi. 
     Türkiye'nin büyümesinde yabancı yatırımın motor işlevi göreceğini belirten Derviş, ''Türkiye'ye, yabancı yatırımlardan her yıl 6-7 milyar dolar ulaşmalı. Bu oranın 8-10 milyar dolara ulaştığını düşünün. O zaman Türkiye'nin performansı mükemmel olacak. Doğrudan yatırım yapılması çok önemli'' diye konuştu. 
     Bakan Derviş, Türkiye'nin yüzde 6-7 oranında büyümeye ulaşmasını beklediğini söyledi. 
     
     "Özgürlüğün rolü önemli" 

     Dünya Bankası'nın eski başkan yardımcılarından olan Derviş, ABD'de çalıştığı yıllarda, Amerikan toplumunu bu refah düzeyine gelme nedenlerini yakından inceleme fırsatı bulduğunu ve bunda özgürlüklerin büyük rolü olduğunu söyledi. Derviş, ABD'nin yeni fikirlere açıklığının eşsiz bir özellik olduğunu kaydetti. 
     
     Atatürk'ün vatandaşlık anlayışı 

     Derviş'in toplantıdaki konuşmasında verdiği önemli mesajlardan biri de, vatandaşlık konusu oldu. Bakan Derviş, çok etnikli orijinleriyle ABD ve Türkiye'nin, tarihten gelen benzerlikleri olduğuna dikkat çekerek, ''Atatürk'ün çok sevdiğim bir sözünü hatırlatmak istiyorum 'Ben Türk'üm diyen herkes Türk'tür.' Vatandaşlık bir kimliktir ve Türkiye bazen yanlış şekilde bu anlayışı yüzünden eleştirilmektedir'' dedi. 
     Kemal Derviş, Türkiye'de kimsenin din, etnik orijin, ırk yüzünden ayrımcılığa tabi tutulmadığına işaret ederek, ülkede ''vatandaşların üniter devleti'' anlayışının bulunduğunu vurguladı. Derviş, bazı gruplara ayrıcalıklar vermenin, bu birliğe zarar verebileceğine işaret ederek, vatandaşlık anlayışının modern kurallarla uyumlu olduğunu belirtti ve ''Avrupa Birliği'ndeki ve ABD'deki dostlarımızın, bu anlayışımızı takdir etmeleri gerek. Bu çok önemli bir nokta'' dedi. 
     
     "Türkiye Avrupalı" 

     Kemal Derviş, tarihçi Samuel Huntington'ın söylediği gibi dünyanın bloklaşmaya değil globalleşmeye gittiğini belirterek, gelecekteki zorluklara işaret etti. 
     Derviş, bu çerçevede Türkiye'nin de Avrupa'nın bir parçası olacağını belirtti ve Türkiye'nin, Avrupa ile ABD arasında seçim yapmak zorunda olmadığını söyledi. Derviş, ''Ben bu ikisi arasında bir çelişki görmüyorum. Türkiye Avrupalı olacak ve hem ABD'ye, hem Müslüman dünyaya, hem de İsrail'e yakın olacak'' dedi. 
     Bunun potansiyel zayıflıklara yol açabileceğine işaret eden Derviş, buna karşın, Türkiye'nin, sahip olduğu zengin pozisyonunu kullanarak yapabileceklerine odaklanması gerektiğini söyledi. 
     Gelecekte hiçbir ülkenin, globalleşmeye açık bir hükümet olmadan tek başına varolamayacağını söyleyen Derviş, terörizme karşı savaşın da bu çerçevede önem taşıdığını kaydetti ve ''Bu savaş, hepimiz için kazanılmalı'' dedi. 
     Derviş, insan hakları ve özgürlüklerin, ABD için olduğu kadar Türkiye için de önemli olduğunu vurguladı. 
     






</TEXT>
</DOC>
