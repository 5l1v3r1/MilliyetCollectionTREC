<DOC>
<DOCNO> 61034 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/07/son/sonspo04.html </URL>
<DATE> 2002/01/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Futbolda Alman teknik adam modası 
</HEADLINE>
<TEXT>

     Fenerbahçe'nin, teknik direktör olarak Werner Lorant ile anlaşması ile Türkiye'deki Alman teknik adamların sayısı çoğaldı. 
     Lig'de 4 büyük kulüpten 3'ü teknik direktör tercihlerini Alman teknik adamlardan yana kullandı. Beşiktaş Teknik Direktörü Christoph Daum, Trabzonspor Teknik Direktörü Hans Peter Briegel'in ardından Fenerbahçe'nin başına geçen Lorant, Türkiye'de görev yapan üçüncü Alman oldu. 
     Alman teknik adamlar içinde en başarılısı da Beşiktaş'a 1 lig şampiyonluğu 1 de Türkiye Kupası kazandıran Christoph Daum oldu. 
     Daum, Beşiktaş'ta ilk görev yaptığı 1993-96 sezonları arasında takımına 1 lig, 1 de Türkiye Kupası kazandırdı. 
     Trabzonspor Teknik Direktörü Hans Peter Briegel ise geçmiş sezonda Beşiktaş'ı çalıştırdı. 
     Beşiktaş'ın eski teknik direktörü Karl Heinz Feldkamp'ın ayrılmasının ardından yardımcısı Briegel, 1999-2000 sezonunda takımın başına getirilirken, siyah-beyazlılar bu dönemde ligi 2. sırada tamamladı. 
     Briegel, bu sezon da Sadi Tekelioğlu'nun ayrılmasıyla Trabzonspor'un başına geçti. 
     Beşiktaş, Fenerbahçe ve Trabzonspor Alman teknik adamlarla anlaşırken, Galatasaray Rumen Mircea Lucescu ile yoluna devam ediyor. 
     Galatasaray'da 1.5 yılını tamamlayan Lucescu, Alman teknik adamlara karşı takımın başarılı olması için ter dökecek. 
     Fenerbahçe'nin Lorant'ı takımın başına getirmesiyle 4 büyük kulüp takımlarını yabancı teknik adamlara emanet etmiş oldu. 
     Sezona Türk teknik direktörlerle başlayan Fenerbahçe ve Trabzonspor'un da Alman teknik adamlarla sözleşme imzalamasıyla 4 büyük kulüp yabancılarla hedeflere ulaşma yolunu seçti. 
     






</TEXT>
</DOC>
