<DOC>
<DOCNO> 74195 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/23/son/soneko05.html </URL>
<DATE> 2002/03/23/ </DATE>
<TIME>  </TIME>
<AUTHOR>  </AUTHOR>
<HEADLINE>
İşsizlik ödemeleri 1 Nisan'da başlıyor 
</HEADLINE>
<TEXT>

     İşsizlik ödeneği almaya hak kazananlara ilk ödenekleri, 1 Nisan'dan itibaren verilecek. 
     İşsizlik ödeneği almak için 1-28 Şubat tarihleri arasında Türkiye genelinde işverenden aldığı "İşten Ayrılma Bildirgesi" ile birlikte Türkiye İş Kurumu Bölge Müdürlüklerine 6 bin 822 kişi başvuruda bulundu. Başvuruda bulunanlardan 4447 sayılı yasanın aradığı koşullara uygun 5 bin 600 kişi işsizlik ödeneği almaya hak kazandı. 
     Hak eden kişilere ilk ödenekleri yasa gereği 31 Mart'ta verilmesi gerekirken, bu tarihin pazar gününe denk gelmesi nedeniyle, ilk ödemeler 1 Nisan Pazartesi gününden itibaren Ziraat Bankası şubelerinden yapılacak . 
     Türkiye İş Kurumu Genel Müdürü Necdet Kenar, işsizlik sigortası fonuna 1 Haziran 2000 ile 31 Ocak 2002 tarihleri arasında 600 gün süre ile prim ödeyen ve yasanın aradığı koşulları uygun toplam 5 bin 600 kişinin işsizlik ödeneğine hak kazandığını söyledi. 
     Bu kişilerin fona ödedikleri primlere paralel olarak 6 ay süre ile çeşitli miktarlarda işsizlik ödeneği verileceğini vurgulayan Kenar, yine bu kişilere kendisi ve ailesinin sağlık hizmetlerinden yararlanmasına ilişkin "İşsizlik Ödeneği Kimlik ve Sağlık Belgesi"nin adreslerine gönderildiğini bildirdi. 
     4447 sayılı yasa uyarınca, işsizlik ödeneği en çok 162 milyon 582 bin, en az 81 milyon 291 bin lira olarak ödenecek. 
     İşsizlik Sigortası Fonu'na son 3 yıl içinde 120 günü kesintisiz olmak üzere 600 gün prim ödemiş olanlara 6 ay, 900 gün prim ödemiş olanlara 8 ay ve 1080 gün prim ödemiş olanlara ise 10 ay süre ile işsizlik ödeneği verilecek. 
     






</TEXT>
</DOC>
