<DOC>
<DOCNO> 96764 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/19/son/sondun25.html </URL>
<DATE> 2002/07/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Almanya'da eşini aldatmak isteyenlere seminer... 
</HEADLINE>
<TEXT>

     Almanya'da eşini aldatmak isteyen kişilere hafta sonu seminerleri veriliyor. 
     Alman Rheinische Post gazetesinin haberine göre, Nikolai de Treskow, Prenden kentindeki evinin bahçesinde verdiği seminerlerde, eşini aldatmak isteyen kişilere, nasıl yakalanmayacaklarını öğretiyor. 
     Treskow, seminere katılan kişilerin, aldatma kararını alıp, bundan sonra yapılacakları öğrenmek için geldiğini söyledi. 
     ''Seni aldattım'' demenin haksızlık olduğunu ve ilişkinin sona ermesine neden olabildiğini belirten Treskow, ''Aldatan insanlar kendi vicdanlarını rahatlatmak için karşısındakine gereksiz yere acı veriyor'' dedi. 
     Aldatmada en önemli kuralın gizlilik olduğunu kaydeden Treskow, en yakın arkadaşın bile bundan haberdar olmaması gerektiğini söyledi. 
     Aldatmayı düşünen kişinin önceden belirlediği ve uzun zaman alan bir uğraş edinmesi gerektiğini belirten Treskow, ''sürekli evde oturan birinin, haftada 6 kez gece saat 02.00'de parlayan gözlerle spordan geldiğini söylemesi karşı taraf için inandırıcı olmayabilir'' diye konuştu. 
     Treskow'un verdiği kursun ücreti 80 euro. 
     





</TEXT>
</DOC>
