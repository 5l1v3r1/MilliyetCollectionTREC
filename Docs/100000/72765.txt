<DOC>
<DOCNO> 72765 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/15/son/sondun36.html </URL>
<DATE> 2002/03/15/ </DATE>
<TIME>  </TIME>
<AUTHOR>  </AUTHOR>
<HEADLINE>
İsrail ABD baskısına dayanamadığı için geri çekildi 
</HEADLINE>
<TEXT>

     İsrail ordusu ''hayati güvenlik'' kod isimli operasyonu ile son bir haftadır işgal ettiği Filistin kontrolü altındaki bölgelerden Washington'un bunaltıcı baskısı nedeniyle geri çekilmeye başladı. 
     İsrail basınına göre, İsrail Başbakanı Ariel Şaron, dün akşam ABD özel temsilcisi Anthony Zinni'ye, Başkan Yardımcısı Dick Chenney'in Pazartesi günü İsrail'e yapacağı ziyarete kadar geri çekilmeyi tamamlama sözü verdi. Şaron, Filistin Yönetimi ile eş zamanlı bir ateşkes ilanına da razı oldu. 
     Şaron'un bu kararında, Washington'da hakkında oluşan ağır muhalefet havası kadar, operasyonun Şaron'a İsrail'de hem sağın hem de solun desteğini kaybettirmesi de etkili oldu. 
     Sol, ''Şaron'un çok ileri gittiğini'' düşünürken, sağ, ''Niye sonuna kadar gitmedi '' sorusunu soruyor. Bugün yayınlanan kamuoyu yoklaması, İsraillilerin sadece yüzde 35'nin Şaron'dan memnun olduğunu ve erken seçime desteğin arttığını ortaya koydu. 
     Yediot Ahronot gazetesi, ''Ramallah operasyonun Şaron'a destek kazandırmayı amaçlayan bir şov olduğu'', ancak tam tersine Filistin Lideri Yaser Arafat'ı güçlendirdiği yorumunu yaptı. 
     Kendi operasyonu ile kendini vurarak hem İsrail hem ABD hem de dünya nezdinde ağır yara alan Şaron, Maariv gazetesine göre ''artık geri dönülmez noktada''. 
     
     Şaron Washington'ın güvenini kaybetti 
     1982'deki Lübnan operasyonunun bir benzeri olarak görülen 
     operasyonun, Şaron'un Washington nezdindeki güvenilirliğini sıfıra indirdiği ifade ediliyor. Amerikan yönetiminin, Şaron'un aksi yönde söz vermesine karşın geniş çaplı bir operasyona girişerek Başkan Yardımcısı Chenney'in Irak operasyonuna destek için çıktığı geziye de büyük zarar verdiğine inandığı belirtiliyor. Washington'un geri çekilmesi yolunda Şaron'a gönderdiği sert mesajların yanı sıra Amerikan Yahudi lobisinin sert tepkisi de, operasyon ile işgal edilen toprakları, ateşkes görüşmelerinde pazarlık konusu yapmak isteyen Şaron'a geri adım attırdı. Amerikalı Yahudi liderlerden Seymour Reich, bir açıklama yaparak, Şaron'u ''stratejisini gözden geçirmeye'' çağırdı. Reich, ''İsrail'in terörle mücadelesine sonuna kadar hak veriyorum, ama 20 bin kişiyi göndermek, Filistinlilerin gözlerini bağlamak, kollarına numaralar yazmak. Bunlar Washington'un gözünde İsrail'i yıpratmıştır'' dedi. Filistin Yönetiminin ise ''Washington operasyona yeşil ışık yaktı'' kanısında olduğu ve Amerikan yönetiminin, Filistin Lideri Yaser Arafat'a, ''Biz yeşil ışık yakmadık'' mesajı göndererek ikna etmeye çalıştığı belirtiliyor. Zinni'nin bu akşam Arafat ile yapması beklenen görüşmede de aynı mesajı tekrarlayacağı ve Arafat'a teselli ödülü olarak Amerikan gözlemci gücünü önereceği ifade ediliyor. Yediot Ahronot gazetesi, önceden 10 kişilik gözlemci gücüne razı olan Şaron'un bu koşullarda 100 kişiye de razı olacağı değerlendirmesini yaptı. Gazete, Zinni'nin Arafat'ı da ateşkese ikna için ''Zaman senin yanında değil. Filistin Yönetimi parçalanıyor'' tezini savunacağını yazdı. 
     






</TEXT>
</DOC>
