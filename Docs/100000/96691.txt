<DOC>
<DOCNO> 96691 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/19/siyaset/siy05.html </URL>
<DATE> 2002/07/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Kim demiş seçime giremeyiz diye ’ 
</HEADLINE>
<TEXT>

YSK Başkanı’nın Erdoğan ve Erbakan milletvekili adayı olamaz’ sözlerine AKP ve SP’liler çok kızdı 
     ANKARA Milliyet 

     AKP kurmayları Yüksek Seçim Kurulu YSK Başkanı Tufan Algan’ın Recep Tayyip Erdoğan’a yönelik "3 Kasım’da yapılacak seçimde milletvekili adayı olamaz" sözlerine TCK’nın 312. maddesinin değiştiğini anımsatarak sert tepki gösterdi. Grup Başkanvekili Mehmet Ali Şahin "YSK, Kurul Başkanı’nın görüşleriyle karar vermez. Heyet halinde karar verir" dedi. 
     Abdullah Gül de, 312. maddenin AB’ye uyum için değiştirildiğini anımsatarak, "O zaman biz AB için hiç yasa çıkarmayalım. Anayasa Mahkemesi’nin Erdoğan’ın kurucu olamayacağına ilişkin bir kararı var ancak milletvekili olması önünde hiçbir engel yok" diye konuştu. 
     
     YSK hatasını düzeltir’ 
     Siyasi yasaklı Erbakan da adaylıkta diretecek. Erbakan’ın hukukçularını YSK’ya göndererek adaylığı konusunda iknaya çalışacağı belirtilirken, SP Genel Başkanı Recai Kutan, "Erbakan’ın bağımsız aday olmasında herhangi bir engel yok. YSK ile müzakereyle yanlışlık düzelir" dedi. 
     



 SİYASET 













</TEXT>
</DOC>
