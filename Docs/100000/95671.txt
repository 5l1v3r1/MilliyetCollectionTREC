<DOC>
<DOCNO> 95671 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/14/son/sondun11.html </URL>
<DATE> 2002/07/14/ </DATE>
<TIME>  </TIME>
<AUTHOR>  </AUTHOR>
<HEADLINE>
AFP'den Kabil'deki Türk birliğine övgü... 
</HEADLINE>
<TEXT>

     Uluslararası Fransız Haber Ajansı AFP, Afganistan'da görev yapan Uluslararası Güvenlik Destek Gücü'nün ISAF komutasını devralan Türk Birliği'nin başkent Kabil'deki polisiye görevinde halkla kurduğu sıcak ilişkileri övdü. 
     Pierre Celerier imzalı haberde, başkent Kabil'in batısındaki Darhul Eman semtinde rutin güvenlik denetimi dolayısıyla bir geceki devriye konu edilirken, silah ve gece görüş cihazlarıyla donatılan 14 askerin kavşak noktasında gri üniformalı Afgan polisi Nasrallah İtşa ile buluştuğu belirtildi. 
     7. bölge polis şefi Nasrullah İtşa, Türk askerlerinin günde 15 saat nöbet tuttuğunu ve sistematik olarak bir yerel polis üyesiyle çalıştığını söyledi. 
     Türk devriyesinin komutanı Yüzbaşı Attila Şeni ise önemli olanın sadece sıkıntılı anlarda değil, günlük rutin çalışmalarda da nasıl davranılması gerektiğini Afgan meslektaşlarına öğretmek olduğunu ifade etti. 
     Kabil sokaklarının karanlığın çökmesiyle boşaldığı, bunda yerel saatle 23.00 ile 04.00 arasında uygulanan sokağa çıkma yasağının da payının bulunduğu kaydedilen haberde, göreve başlayan Türk devriyesinin, boş sokakların her köşesini dikkatlice denetlediği belirtildi. Teğmen Şehirli, ''Gündüz vakti her köşe başında duruyoruz. İnsanlar da doğal olarak bize geliyor, onlarla sohbet ediyoruz. Bir şey olup olmadığını soruyoruz ve polisin yardımına ihtiyaçlarının olup olmadığını öğreniyoruz'' dedi. 
     Türk askerlerinin kask takmadıkları belirtilen haberde, gruba eşlik eden İngiliz donanması komutanlarından Simon Ryan'ın konuya şu şekilde açıklık getirdiği ifade edildi 
     ''Eğer ilk bakışta kasklar ve ağır silahlarla insanların karşısına çıkarsanız, bu onları korkutur ve asla sizinle konuşmaya gelmezler. Halkın kendisiyle konuşmaya hazır olduğumuzu görmesi ve buradaki varlık nedenimizi anlaması çok önemli.'' Ryan, bunu öğrenmek için ISAF'ın, Kabil'lilerin bizim buradaki rolümüzü bilip bilmediklerini anlamak üzere kamuoyu araştırması bile yaptığını söyledi. 
     Afgan polis yetkilisi İtşa da, Türk Birliği'nin önemine işaret ederek, ''Türk Birliği burada kalırsa, çok yararlı olur. Çünkü düzeni sağlamak konusunda bize çok yardım ediyor'' dedi. 
     Sokaktaki Kabilliler de polis memuru İtşa'nın görüşüne katılıyor. Şari Nau'daki mağazası bulunan Abdülmatim adlı esnaf, ''Her gece evimden ISAF'ın araçlarının sesini duyuyorum, bu güven verici. İnsanlara iyi muamele yapıyorlar ve kendimizi güvende hissediyoruz, örneğin hiç hırsızlık olmuyor'' diye konuştu. 
     Kabil'lilere göre, henüz Afgan polisi bu kadar övgüyü hak etmiyor. Kabil sakinleri, başlangıçta çok iyi çalışmayan Afgan polisinin zamana ihtiyacı olduğu, yavaş yavaş deneyim kazandığı inancında. 
     Sokak satıcısı Muhammed Yakup da, ''İnsanlar kendilerini güvende hissettiğinde ekonomi yürüyor, bundan herkes yararlanıyor, büyükler de küçükler de...'' dedi. 
     





</TEXT>
</DOC>
