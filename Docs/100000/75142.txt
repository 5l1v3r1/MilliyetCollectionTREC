<DOC>
<DOCNO> 75142 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/28/son/sonspo18.html </URL>
<DATE> 2002/03/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Futbol Federasyonu'ndan "yıldız" açıklaması... 
</HEADLINE>
<TEXT>

     Futbol Federasyonu, Beşiktaş'ın ikinci yıldızı takmasına olanak tanıyan kararının neden olduğu tartışmalar üzerine bir açıklama yaparak, bu kararın, talimat boşluğundan yararlanılarak değil, mevcut talimatlar uygulanmak suretiyle alındığını bildirdi. 
     1957 ve 1958 yıllarında Federasyon Kupası'nda şampiyon olarak 
     Türkiye'yi yurtdışında temsil etme hakkı kazanan Beşiktaş'ın şampiyonluk sayısını 9'dan 11'e taşıyan ve formasına 2. yıldızı takması hakkını veren kararın, basın organlarında nesnel gerçek ve değerlendirmelerden uzak ve hiçbir hukuksal dayanağı olmayan biçimde tartışıldığı kaydedilen açıklamada, ''Federasyonun, Beşiktaş Kulübü'nün başvurusu üzerne aldığı karar, objektif gerçeklere ve Türkiye Futbol Federasyonu talimatlarına uygundur'' denildi. 
     1957 yılına kadar Türkiye'de deplasmanlı lig uygulaması 
     bulunmadığı, bu tarihe dek Türkiye'yi Avrupa Şampiyon Kulüpler Kupası'nda temsil eden takımların, önceden ilan edilmiş bir statü gereği değil, tamamıyla federasyonun takdiriyle belirlendiği ifade edilen açıklamada, şu görüşlere yer verildi ''Avrupa Şampiyon Kulüpler Kupası maçlarının ihdası üzerine Futbol Federasyonu, 1957 yılında Türkiye Federasyon Kupası adı altında deplasmanlı lig sistemini ilk kez denemiştir. Bu organizasyon, önceki mahalli lig uygulamalarından tamamen farklıdır. Bu organizasyonda mahalli lig şampiyonları kendi aralarında deplasmanlı maçlar yapmak suretiyle final oynamakta, finali ve Federasyon Kupası'nı kazanan takım, bir tür ''Mahalli Ligler Şampiyonu'' sıfatı da kazanmak suretiyle, ''önceden ilan edilen kupa statüsü gereği'' Türkiye'yi Avrupa Şampiyon Kulüpler Kupası maçlarında temsile hak kazanmaktaydı.'' Açıklamada, 1957-58 Türkiye Federasyon Kupası şampiyonluklarının, lig şampiyonluğu veya Türkiye Kupası şampiyonluğu olarak kabul edilemeyeceğinin bu şampiyonlukların Türkiye Profesyonel Lig şampiyonluğu sayısına da eklenmeyeceğinin federasyon tarafından karara bağlandığı da hatırlatıldı. Bu konuda Futbol Federasyonu Tahkim Kurulu'nun kesinleşmiş kararı bulunduğu ifade edilen açıklamada, ''Federasyonumuz, yalnızca söz konusu 1957-58 Türkiye Federasyon Kupası şampiyonluklarının kendine özgü özelliklerinin, ''yıldız kriteri'' hesabında sayıya dahil edilmesine karar vermiştir. Bu karar bir talimat boşluğundan istifade edilerek değil, aksine mevcut talimatlar uygulanmak suretiyle alınmıştır'' denildi. Konunun dayanaksız iddialarla çarpıtılmasının, bir büyük futbol camiasını rencide edici boyutlara ulaşması nedeniyle bir açıklama yapılmasına gerek duyulduğu vurgulanan açıklamanın son bölümünde ise şu sözlere yer verildi ''Futbol Fedarasyonu, 1957-58 Türkiye Federasyon Kupası şammpiyonluklarının, kendine özgü özellikleri nedeniyle ''yıldız kriteri'' hesabında sayıya dahil edilmesi yönünde verdiği kararla bir lütufta bulunmamış, bir büyük camianın hakkını tespit etmiştir.'' 
     






</TEXT>
</DOC>
