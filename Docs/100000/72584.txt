<DOC>
<DOCNO> 72584 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/14/son/sonspo17.html </URL>
<DATE> 2002/03/14/ </DATE>
<TIME>  </TIME>
<AUTHOR>  </AUTHOR>
<HEADLINE>
İtalyan polisi suç duyurusunda bulunuyor ''13 polisimiz yaralı'' 
</HEADLINE>
<TEXT>

     İtalyan polisi, dün geceki AS Roma-Galatasaray maçında çıkan olaylarda, 13 polis memurunun yaralandığını açıkladı. 
     İtalyan resmi haber ajansı ANSA'nın Roma Emniyet Müdürlüğü'nden aldığı bilgilere göre verdiği haberde, yaralı olduğu söylenen polislerin bacaklarında morluklar olduğu ve bunun da futbolcuların kramponlarından kaynaklandığını belirtildi. 
     Konuyla ilgili ayrıntılı bir rapor hazırladığı söylenen Roma Emniyet Müdürlüğü'nün, hazırladığı dosyayı savcılığa teslim ederek Galatasaraylı bazı futbolcu ve teknik heyet hakkında suç duyurusunda bulunacağı bildirildi. 
     Alınan bilgilerde, dosyada polis ekiplerinin ifadeleri, doktor raporları ve olaylar sırasındaki görüntülerin olacağı kaydediliyor. 
     Polisin, Galatasaray hakkında savcılığa suç duyurusunda bulunma gerekçesi ise ''polis memuruna saldırı ve zarar verme'' olarak tahmin ediliyor. 
     Galatasaray ile AS Roma'lı futbolcuları ayırmak için araya giren İtalyan polisi, hemen Galatasaraylı futbolcuların üzerine yürümüş ve agresif hareketlerde bulunmuştu. 
     Galatasaraylı yöneticiler, olaylarda 3 futbolcunun yaralandığını duyurmuşlardı. 
     






</TEXT>
</DOC>
