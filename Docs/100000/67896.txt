<DOC>
<DOCNO> 67896 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/16/dunya/dun01.html </URL>
<DATE> 2002/02/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Pamuk Prenses Alman çıktı 
</HEADLINE>
<TEXT>

17 yıl boyunca Pamuk Prenses masalının sırrını çözmeye çalışan araştırma grubu, masum güzelin 18. yüzyılda Bavyera’da yaşadığını ortaya çıkardı 
     DIŞ HABERLER SERVİSİ 

     Çocukların kalbinde taht kuran masal kahramanı Pamuk Prenses’in, 18’inci yüzyılda Almanya’nın Bavyera eyaletinde yaşadığı öne sürüldü. Grimm Kardeşler’in "Pamuk Prenses ve Yedi Cüceler" kitabındaki ipuçlarından yola çıkan bir masal araştırma grubu, 17 yıl süren incelemenin sonucunda Pamuk Prenses’in, Main Nehri üzerindeki Lohr kasabasında yaşadığını cücelerinse yine aynı bölgede yaşayan, maden damarlarına girebilecek işçiler olduğunu iddia etti. 
     İngiliz "The Times" gazetesinde yer verilen habere göre, Karlheinz Bartels adlı bir eczacının önderlik ettiği çalışma grubu, 17 yıl önce bir barda "şaka" olarak ortaya attıkları teori üzerinde ciddi bir çalışma yaparak, Pamuk Prenses’in asıl adının "Maria Sophia Margaretha Catherina von Erthal" olduğunu ve kasabadaki muazzam bir şatoda yaşayan Prens Philipp Christoph von Erthal’in çocuğu olarak 15 Haziran 1729’da dünyaya geldiğini "keşfetti". 
     Grimm Kardeşler’in, Maria Sophia’nın "ayna meraklısı" üvey annesinden çektiklerini masalsı bir belgesel olarak kaleme aldıkları öne sürülen haberde, Pamuk Prenses’in o dönemde yaşadığı şatonun şu an müze olarak kullanıldığı ve üvey anne Claudia Elisabeth von Erthal’in konuşan sihirli aynasının da müzede sergilendiği ifade ediliyor. 
     



 DÜNYA 










</TEXT>
</DOC>
