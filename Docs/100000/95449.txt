<DOC>
<DOCNO> 95449 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/13/spor/aspo.html </URL>
<DATE> 2002/07/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Aslan Terim DEVRİM 
</HEADLINE>
<TEXT>

Galatasaray’a dönüş yapan Fatih Terim, yepyeni bir kadroyla fırtınalar estirmeye hazırlanıyor. Başarılı hocanın yeni Aslan’ı yine çok koşacak, gözlere hitap edecek ve ilklere yürüyecek 
     CÜNEYT KARAKAYA 

     Terim de değişiyor 
     YENİ sezonda Fatih Terim ile yoluna devam edecek olan Galatasaray, Avusturya’da yaptığı ilk etap kamp çalışmalarını tamamlayıp, İstanbul’a döndü. Hazırlık maçlarında rakiplerini adeta gol yağmuruna tutan Sarı - Kırmızılılar, yeni sezon öncesinde taraftarlarına umut saçtı. Fatih Terim’in dönüşüyle birlikte hedef çıtası en üstlere çekilirken, Aslan’daki büyük değişim de gözlerden kaçmadı. Başarılı hoca kendi dünyasında da değişime giderken, sakin bir tablo çizdi, basınla sıcak adımlar attı. 
     
     Keyif verecekler 
     GALATASARAY Teknik Direktörü Fatih Terim, büyük başarılara imza attığı kadrodan büyük bir farklılıkla maratona başlayacak. 6 milyon dolar gibi ekonomik bir rakama transferleri bitiren başarılı teknik adam, eski felsefesinden de vazgeçmedi. Terim’in yeni Aslan’ı geçmişte tarih yazan takım ile aynı mantalitede sahaya çıkacak. Sarı - Kırmızılılar çok koşacak, pres yapacak ve yıkılmayacak. Hepsinden önemlisi de göze hoş bir futbol ile gözlere hitap edecek. 
     
     Rakibe göre sistem 
     SARI-KIRMIZILI takım yeni sezonda da rakibe göre değişip, maç içinde şekillenen son derece modern bir taktik içerisinde olma hazırlığı içinde. Fatih Terim, Avusturya kampında saha içi organizasyonlarından çok, kondüsyon ve güç çalışmalarına ağırlık verdi. İsviçre kampı ise Cim - Bom’un son makyaj noktası olacak. Kafalardaki ve hedeflerdeki kadro şekillenip, son görünümü alacak. İlk çalışma dönemi için söylenecek son söz Aslan ve Terim, yine futbolda devrim yapma hazırlığında. 
     



 SPOR 

























</TEXT>
</DOC>
