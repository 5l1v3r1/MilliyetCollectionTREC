<DOC>
<DOCNO> 65472 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/02/guncel/gun00.html </URL>
<DATE> 2002/02/02/ </DATE>
<TIME>  </TIME>
<AUTHOR>  </AUTHOR>
<HEADLINE>
BARKA’yı kaybettik 
</HEADLINE>
<TEXT>

24 gündür yoğun bakımda yaşam mücadelesi veren profesörün kalbi bu yorgunluğa daha fazla dayanamadı. Ve Aykut Barka aramızdan sessizce ayrıldı... 
     İSMAİL POLAT, ŞENOL DEMİRCİ 

     İTÜ Avrasya Yer Bilimleri Enstitüsü Öğretim Üyesi Prof. Dr. Aykut Barka, 24 gündür yoğum bakımda sürdürdüğü yaşam mücadelesini kaybetti. Barka’nın kalbi, ani tansiyon düşmesiyle dün saat 17.20’de durdu. Yarın toprağa verilecek olan Barka’nın ölümü büyük üzüntü yarattı. 
     Barka, 6 Ocak 2002’de Marmara Üniversitesi Tıp Fakültesi Hastanesi’ne sağ elde güçsüzlük ve konuşma bozukluğu şik yetiyle başvurdu. Yapılan tetkiklerinde beynin sol yarısını besleyen ana damarda tam tıkanma saptandı. Yoğun tedaviye rağmen nörolojik tablosundaki ilerleme durmadı. 
     
     Bilinci tamamen kapandı 
     9 Ocak’ta yoğun bakıma giren Barka’nın bir gün sonra bilinci kapanarak solunumu bozuldu ve koma tablosu gelişti. Kafaiçi basıncını düşürmek ve tehdit altındaki yaşamsal merkezleri kurtarmak amacıyla acilen ameliyata alındı. Ameliyatı takiben beyni korumak amacıyla genel anestezi altında uyutuldu. 4 günün sonunda genel anestetik ilaçlar azaltılarak kesildi, ancak bilinci açılmadı. Solunum cihazı desteğiyle düne kadar yaşatılabildi. 
     Dün saat 17.05’te Barka’nın kan basıncı düştü, sonrasında da kalbi durdu. Doktorlarca uygulanan kalp masajına rağmen 17.20’de hayatını kaybetti. 
     Basın toplantısı düzenleyen M.Ü. Başhekimi Prof. Neşe Zehra Kavak, "Çok genç yaşta kaybettiğimiz için son derece üzgünüz" dedi. 
     Barka’nın beyin ameliyatını gerçekleştiren Yard. Doç. Dr. İlhan Elmacı ise tıbbın insanoğluna sunduğu bütün imk nların kullanıldığını ancak şahdamarının tıkanması sonucu yapılacak bir şeyin kalmadığını belirterek, "Ailesiyle günde iki kez yaptığımız görüşmelerde durumu anlatıyorduk. Maalesef yapılacak bir şey kalmamıştı" diye konuştu. 
     
     Organları kullanılamadı 
     Aneztezi ve Reanimasyon Anabilim Dalı Başkanı Prof. Dr. Yılmaz Göğüş de Barka’nın organlarının bağışlanmasıyla ilgili bir soruya, "Ailesinin beklentileri organlarının kullanılmasına engel oldu" dedi. 
     Barka’nın cenazesi yarın İTÜ’de düzenlecek törenin ardından Şişli Teşvikiye Camii’nde kılınacak öğle namazından sonra Zincirlikuyu Mezarlığı’nda toprağa verilecek. 
     
     Bir parçamı kaybettim’ 
     Büyük üzüntü yaşayan ve gözyaşı döken sevenleri ölüm haberi üzerine hastaneye koştu. Günlerdir hastanede bekleyen kardeşi Günkut Barka, ikizini yaşatmak için doktorların elinden geleni yaptığını ifade ederek, şöyle konuştu "Tedavi boyunca, tıbbın bize ümit veren bir ışık yakmamasına rağmen, kardeşimin hep bize döneceğine inandık. Söyleyecek bir şey bulamıyorum. İkizimi, bir parçamı kaybettim. Herkesin başı sağ olsun." 
     

</TEXT>
</DOC>
