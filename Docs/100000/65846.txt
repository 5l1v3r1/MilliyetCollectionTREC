<DOC>
<DOCNO> 65846 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/04/son/soneko03.html </URL>
<DATE> 2002/02/04/ </DATE>
<TIME>  </TIME>
<AUTHOR>  </AUTHOR>
<HEADLINE>
IMF İcra Kurulu bugün Türkiye'yi görüşecek 
</HEADLINE>
<TEXT>

     Uluslararası Para Fonu IMF'nin İcra Direktörleri Kurulu'nun, bugünkü toplantısında Türkiye'nin yeni niyet mektubu ve stand-by düzenlemesini görüşerek onaylaması bekleniyor. 
     IMF İcra Direktörleri Kurulu'nun, 2002'den başlayarak 3 yıl sürecek olan yeni stand-by döneminde, Türkiye'ye toplam 16 milyar dolar dış kaynak sağlaması öngörülüyor. 
     Toplam 24 üyeden oluşan İcra Direktörleri Kurulu, IMF'nin karar makamı niteliğini taşıyor ve IMF yönetiminin önerilerinin yürürlüğe girmesi için, Kurul'un kararı gerekiyor. Kurul'un Türkiye ile ilgili toplantısında herhangi bir sorun çıkması beklenmiyor. 
     IMF'nin sağlayacağı 16 milyar dolarlık kredinin, bu yıl gelmesi öngörülen 10 milyar doları, taze kaynak niteliği taşıyacak. Geçen yılki düzenlemeden Türkiye'nin alacağı olan 4 milyar dolardan fazla bölümü de bunun üzerine eklenecek. IMF'nin, 2003 ve 2004 yılları için de Türkiye'ye 1'er milyar dolar sağlaması bekleniyor. 
     IMF'nin kararının açıklanmasının ardından, IMF Başkanı Horst Köhler veya IMF Birinci Başkan Yardımcısı Anne Krueger imzasıyla, Türk ekonomisinde son duruma ilişkin bir değerlendirmenin yayınlanması da öngörülüyor. 
     Bu arada IMF İcra Direktörleri Kurulu'nun ardından, Dünya Bankası İcra Kurulu da, yarın Türkiye için toplanacak. Bu toplantıda Türkiye için 1.3 milyar dolarlık mali ve kamu sektörü uyum kredisinin serbest bırakılacağına kesin gözüyle bakılıyor. 
     






</TEXT>
</DOC>
