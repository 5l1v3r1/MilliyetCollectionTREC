<DOC>
<DOCNO> 60993 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/07/son/sondun16.html </URL>
<DATE> 2002/01/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Fransız modası öksüz kaldı...Yves Saint Laurent emekli oldu 
</HEADLINE>
<TEXT>

     Fransa'nın moda duayeni 65 yaşındaki Yves Saint Laurent, bugün düzenlediği basın 
     toplantısında, artık çalışmayarak emekli olacağını resmen açıkladı. 
     Laurent, 40 yıldır kadın modasında çizdiği tasarımlarla yalnız Fransa'da değil, tüm dünyada bu alandaki en başarılı kişilerin başında gösteriliyordu. 
     Fransız tasarımcı, basın toplantısında, emekli olma kararının yanı sıra sahibi olduğu modaevini artık kapatacağını duyurdu. 
     Laurent, uzun zamandır sağlık sorunları çektiğini belirtmesine rağmen, modaevini kapatma nedeni hakkında ayrıntı vermekten kaçındı. 
     Basın toplantısında yazılı kısa bir açıklama okuyan Laurent, gazetecilerin sorularını yanıtlamadan salondan ayrıldı. 
     Öte yandan, ünlü tasarımcının iş ortağı Pierre Berge, Saint Laurent'in moda dünyasının gidişatından mutlu olmadığı için emekli olmaya karar verdiğini söyledi. 
     Berge, ''Yalnız başına tenis oynamak hiç keyifli olmuyor'' açıklamasıyla Laurent'in bir anlamda mutsuzluğunu dile getirdi. 
     Saint Laurent, basın toplantısında yaptığı açıklamada, ''Bütün kariyerim boyunca amacım, kadınları daha güzel kılmak değil, onların kendilerine olan güvenini artırmak oldu'' dedi. 
     Laurent, 1957 yılında daha 21 yaşındayken ünlü Dior Modaevi'nin baştasarımcılığına getirilmişti. 
     Moda dünyasında kısa bir süre içinde ünlenen Saint Laurent, kendi adını taşıyan modaevini 1962 yılında açmıştı. 
     






</TEXT>
</DOC>
