<DOC>
<DOCNO> 62006 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/13/siyaset/siy03.html </URL>
<DATE> 2002/01/13/ </DATE>
<TIME>  </TIME>
<AUTHOR>  </AUTHOR>
<HEADLINE>
TBMM, 5 trilyon dolandırıldı 
</HEADLINE>
<TEXT>

Meclis Başkanı, sağlık harcamalarında "sahte reçete" ele geçirilmesi üzerine harekete geçti 
     SALİHA ÇOLAK Ankara 

     Yılda yaklaşık 9 trilyon lirayı bulan sağlık harcamalarıyla özel hastaneler, sağlık merkezleri ve eczacıların ilgi odağı haline gelen TBMM’nin sahte reçete kullanılarak en az 5 trilyon lira dolandırıldığı ortaya çıktı. TBMM Başkanı Ömer İzgi, milletvekilleri ve eski milletvekillerinin sağlık harcamalarına ilişkin belgelerde "sahte reçete" ele geçirilmesi üzerine harekete geçti. Meclis’in sağlık sistemine "neşter" vurmaya karar veren İzgi, sahte reçete çetesinin Meclis ayağı olabileceği düşüncesiyle resmi soruşturma yerine kendisine bağlı, uzman hukukçulardan oluşan bir komisyon kurdu. İzgi’nin, "sır gibi sakladığı" komisyon, reçetelerin yanı sıra özel kurumlardan getirilen yüklü sağlık faturalarını tek tek incelemeye aldı. Komisyon, çok sayıda sahte belgenin belli özel kuruluşlarca yoğun olarak kullanıldığını belirledi. 
     Bugüne kadar milyarlarca liranın Meclis’ten haksız yere sahte belgelerle alındığı saptadı. Soruşturmayı genişleten Komisyon, Meclis içinde özellikle adlarına belge düzenlenen milletvekillerinin sekreterleri ve danışmanlarının ifadelerini almaya başladı. Komisyon, ifadeleri tamamladıktan sonra hazırlayacağı raporu, İzgi’ye sunacak. 
     



 SİYASET 











</TEXT>
</DOC>
