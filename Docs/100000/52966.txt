<DOC>
<DOCNO> 52966 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/19/ekonomi/eko02.html </URL>
<DATE> 2001/11/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Eczacılar maliye dedektifi olacak 
</HEADLINE>
<TEXT>

Maliye Bakanlığı, devletin yıllık üç katrilyonu bulan sağlık harcamalarının denetimini eczacılara devredecek 
     HARUN GÜREK Ankara 

     IMF’nin mali yardım için ön koşul olarak istediği 7.1 katrilyon liralık küçülme önlemleri arasında yer alan sağlık harcamalarındaki sınırlama uygulamaya hazır bekliyor. Devletin 3 katrilyon liralık sağlık harcamasını eczacılar denetleyecek. Denetimle sağlık harcaması faturasının 500 trilyon liraya kadar azaltılabileceği tahmin ediliyor. 
     Maliye Bakanlığı, 1.5 katrilyon lirası ilaç, 1.5 katrilyon lirası tedavi faturası olmak üzere toplam 3 katrilyon liralık sağlık harcamasını kontrol altına almak için Türkiye Eczacılar Birliği’ni TEB devreye sokuyor. 
     
Fatura inceleyecekler      Maliye Bakanlığı Bütçe ve Mali Kontrol Genel Müdürlüğü ile TEB, ilaç ve hastane faturalarının denetlenmesi konusunda anlaşmaya vardı. 
     Anlaşma uyarınca, ilaç ve tedavi faturaları önce TEB bünyesindeki eczacı odalarına gidecek. Eczacı odaları, reçetelerde yer alan ilaçların hastalara konulan teşhise uygun olup olmadığını, fazla ilaç yazılıp yazılmadığını belirleyecek. Eczacı odaları ayrıca hastanelerden gelen faturaları da inceleyecek. Bu faturalarda gösterilen ilaçların gösterilen tedaviler için gerekip gerekmediğine bakacak. Böylece hastanelerin tedavi faturalarını fazla ya da gereksiz ilaç veya tabbi malzeme yazarak şişirip şişirmedikleri de anlaşılacak. 
     Denetimden geçen faturalar saymanlıklara gelecek. Saymanlar, odaların belirlediği fazla, gereksiz ilaç ya da malzemelerin bedelini faturadan indirdikten sonra ödemeyi yapacak. 
     
     
     



 EKONOMİ 

















</TEXT>
</DOC>
