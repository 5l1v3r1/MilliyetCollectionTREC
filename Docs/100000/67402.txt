<DOC>
<DOCNO> 67402 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/13/yazar/cemal.html </URL>
<DATE> 2002/02/13/ </DATE>
<TIME>  </TIME>
<AUTHOR> Hasan CEMAL  </AUTHOR>
<HEADLINE>
Huzurlu ve barış içinde bir dünya için... 
</HEADLINE>
<TEXT>

     Avrupa'dan, İslam dünyasından değişik sesler kulağa çalınıyor. Sıradan kişiler değil. Çoğunluğu bakan düzeyinde. Kimi yalnız ülkesini temsil ediyor. Kimileri de Avrupa Birliği, İslam Konferansı Örgütü, Avrupa Konseyi, Arap Ligi gibi kuruluşları temsilen konuşuyorlar. 
     Not alıyorum 
     Uygarlıklar arası anlayış... Farklı kültürlere saygı... 'Öteki'ni daha iyi tanımak, anlamak... Önyargıları aşmak... Şiddet ve nefret değil, dayanışma ve sevgi... 
     Diyalog, uzlaşma... 
     Hoşgörü, uyum... 
     Yani büyük büyük laflar 
     Dudak bükmek mi 
     Elbette hayır. 
     Uygarlıklar arası uyumu ele alan ve İslam Konferansı Örgütü'yle Avrupa Birliği'ni Türkiye'nin başı çekmesiyle ilk kez buluşturan böyle bir forumda böylesi sözcüklerin havada uçuşması çok doğal. 
     Uygarlıklar çatışması olmayacaksa ya da kültürel farklılıklar kavgaya yol açmayacaksa, bütün bu büyük büyük lafların lafta kalmaması, giderek evrensellik kazanması lazım. 
     Yoksa hoşgörünün, diyaloğun, uzlaşmanın kurumlaşmadığı bir dünyanın huzur bulması imkansız. 
     Bu tespit genel kabul gördü. 
     Forumda karşı çıkan yoktu. 
     Bu kavramları hiç kimse reddetmiyor. Ama bir soru var ki hiç kuşkusuz geçerliğini korudu Hoşgörüydü, diyalog ve uzlaşmaydı derken, acaba bunlara nasıl bir anlam atfediyordu değişik taraflar 
     Örneğin bu açıdan Suudi Arabistanlı bakan konuşmasının bir bölümünü Allah'a ve Kuran'a dayandırdı. 
     Şaşırtıcı değildi. 
     Çünkü Suudilerin toplum ve devlet düzeni, Vehhabilik anlayışını esas alan bir şeriat düzeni... 
     Buna karşılık Avrupa'dan yükselen seslerin temel referans noktası laiklik idi. 
     Örneğin AB'nin dışişleri ve savunmadan sorumlu en üst düzeydeki yetkilisi Solana'yla Alman Dışişleri Bakanı Fischer'in konuşmalarında kadın - erkek eşitliği ön plana çıktı. 
     Adres belliydi. Mesaj, İslam coğrafyasındaki birçok rejime, Tahran'a, Riyad'a gidiyordu. 
     Haklı bir mesajdı. 
     Kadının erkekle eşit olmadığı devlet ve toplum düzenlerinde gerçek hoşgörünün, saygının yer etmesi elbette beklenemezdi. 
     Avrupa Birliği'yle İslam Konferansı Örgütü'nün ilk kez aynı çatı altında buluştukları İstanbul toplantısında taraflarca genel kabul gören bir başka konu vardı 
     Dinle terörün özdeş kılınmaması... 
     Her iki taraf da terörizmle İslam dinini özdeş kılmaya kalkışmanın hem büyük bir hata, hem büyük bir haksızlık, hem de dünyayı 'uygarlıklar çatışması'na sürükleyebilecek bir akılsızlık, bir tehlike olduğunda birleşti. 
     Özellikle İslamiyet'i kullanmak isteyen teröristlerin eline su dökmemek için böyle bir hatadan kaçınılması gerektiğini neredeyse her konuşmacı vurguladı. 
     Ve Filistin sorunu... 
     Özellikle Arap ülkelerinin dışişleri bakanları Filistin sorunu çözülmeden kalıcı ve hakça bir barışın kurulamayacağını belirttiler. Terörizmin kökünü kazımak için de bu sorundan kurtulmanın şart olduğuna işaret ettiler. Tabii İsrail ve Amerika'yı eleştirdiler. 
     AB yetkilisi Solana da Filistin sorununa değinirken, terörizmin kaynaklarının kurutulması açısından da çözümün önem taşıdığını söyledi. 
     Evet, terörizmin bahanesi olmaz 
     Ama öyle bazı sorunlar vardır ki, eğer bunlar çözülmezse, teröristin değirmenine su gider. Çözülürse, tam tersine teröristin bahanesi elinden alınır. Bunun gibi yoksulluğun, cehaletin yenilmesi de teröristin kök saldığı bataklığı büyük ölçüde kurutur. 
     Sonuç olarak 
     Daha barış içinde, daha huzurlu bir dünyada yaşamaya duyulan özlem 11 Eylül sonrası daha da yoğunlaştı. Hem Başbakan Ecevit'in hem AB yetkilisi Solana'nın işaret ettiği gibi, Avrupa'yla İslam dünyasının bir uygarlıklar kavşağı olan İstanbul'da buluşmaları, dileriz, böyle bir dünyaya giden yolda bir adım olur. 
     
     







Model ülke 


Kim rüşvetçi... 


İstanbul toplantısı 


Huzurlu ve barış içinde bir dünya için... 


İstanbul ruhu 


Ateş olmayan yerden duman çıkmaz 


Döviz kurunda oynaklık ve denge için müdahale 


Sevgi özveri ve emek ister 


Uyum içinde farklılık... 


Birisi Erdoğan’a demokrasiyi anlatmalı... 


Tüpraş yatırımcıları ve petrol kanunu’ 


Medeniyetler arası terörizm tartışması 


Cem Yılmaz'ın elinde bir ayna... 


Yerli ortağın global oyunda söz hakkı yok’ 


özlediğimiz, beklediğimiz örgüt Nuri Alço Revival 


9.1 milyar dolar bitti - gitti 


</TEXT>
</DOC>
