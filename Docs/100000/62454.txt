<DOC>
<DOCNO> 62454 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/16/ekonomi/eko01.html </URL>
<DATE> 2002/01/16/ </DATE>
<TIME>  </TIME>
<AUTHOR>  </AUTHOR>
<HEADLINE>
BİR MÜJDELİ HABER DE MOODY’S’TEN GELDİ 
</HEADLINE>
<TEXT>
Görüntüyü kurtardık 
Moody’s, kredi notumuzu değiştirmezken, finans imk nlarında görülen iyileşme nedeni ile genel görünümü negatif’ten durağan’a çevirdi 
     Dünyanın önde gelen kredi derecelendirme kuruluşu Moody’s, Türkiye’nin B1 olan kredi notunda bir değişikliğe gitmezken, genel görünümünü olumsuzdan durağana çevirdi. Moody’s’ten yapılan açıklamada, buna neden olarak, Türkiye’nin yeniden finansman olanaklarında görülen iyileşmeyle, dış borç yanında iç borçta da yeniden finansman ve fiyatlandırmada öngörülen olumlu beklentiler gösterildi. 
     
     Şoklara karşı hassas 
     Açıklamada, Türkiye’nin kredi notunda gelecek bir yıllık dönemde yeni bir not düşürme olasılığının azaldığı da vurgulandı. Moody’s’in açıklamasında, Türkiye’nin ekonomik ve politik durumunun küresel ve yerel şoklara karşı hassas olduğu ifade edilirken, Türkiye ekonomisinde geçen yıl yaşanan gerilemede dönüm noktasına ulaşıldığını söylemenin ise henüz erken olduğu belirtildi. Açıklamada, 2002’de ekonomideki toparlanmanın, öngörülenden daha yumuşak olabileceği bildirildi. 
     Kurun son günlerde güçlendiği, enflasyonun azaldığı, faizlerin düştüğü vurgulanan açıklamada, kamu borç dinamiğinin sürdürülebilirliği ve büyüme sürecinin yeniden kazanılabilmesi için, enflasyon ve faizlerin aşağı çekilmesine yönelik ek çabalara gerek duyulduğu belirtildi. 
     
     Borç döndürme riski az 
     Açıklamaya göre, Türkiye’nin uluslararası piyasalara yeniden girmesi ve IMF’den ilave kaynak sağlamasının ardından, iç ve dış borçların döndürülebilmesi riski yakın dönemde azaldı. Bu durum, Türkiye’nin genel görünümünün negatiften durağana çevrilmesinde etkili oldu. 
     Moody’s, Kasım 2000 krizinin ardından 21 Aralık 2000’de Türkiye’nin kredi notunu değiştirmemiş ve görünümün olumlu olmaya devam ettiğini bildirmişti. Ancak, Moody’s, Şubat 2001 kriziden sonra 6 Nisan 2001 tarihinde Türkiye’nin görünümünü negatife dönüştürmüştü. 
     
Cari açık uyarısı      11 Eylül’de gerçekleşen terörist saldırıların ardından turizm performansındaki zayıflama nedeniyle Türkiye’nin cari işlemler fazlasının öngörülen kadar yüksek olmayabileceğine işaret edilen açıklamada, Türkiye ekonomisi ve kurlarda geçen yıl yaşanan gelişmelere yer verildi. Açıklamada, ekonomik reform sürecinin 2001’de "gayet iyi" yürütüldüğü, 11 Eylül saldırılarının piyasalara olumsuz etkisine karşın, kurun dalgalanmasına izin verildiği hatırlatıldı. 
     



 EKONOMİ 




















</TEXT>
</DOC>
