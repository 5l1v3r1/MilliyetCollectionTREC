<DOC>
<DOCNO> 75224 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/29/spor/spo02.html </URL>
<DATE> 2002/03/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Ankara çıkarması 
</HEADLINE>
<TEXT>

Başkan Aziz Yıldırım ve yöneticiler dün Yüksel Yalova’nın düzenlediği yemekte Fenerbahçeli milletvekilleri ile bir araya geldiler, üniversite, stad mülkiyeti ve vergi konusunda destek istediler 
     NECMİ KEPÇETUTAN 

     FENERBAHÇE Başkanı Aziz Yıldırım ve Yönetim Kurulu üyeleri meclis başkanvekili Yüksel Yalova’nın düzenlediği yemekte Sarı - Lacivertli milletvekilleriyle bir araya geldi, Meclis Başkanı Ömer İzgi’yi ziyaret etti. Aralarında Devlet Bakanı Tunca Toskay, Milli Eğitim Bakanı Metin Bostancıoğlu gibi isimlerin de bulunduğu elli kadar milletvekili ile buluşan Yıldırım, özellikle Fenerbahçe Üniversitesi, vergiler ve Şükrü Saracoğlu Stadı’nın mülkiyeti konusunda destek istedi. 
     YILDIRIM, "Bu davetten çok mutlu olduk. Sayın Yüksel Yalova’nın ortaya koyduğu üniversite fikrini geçen hafta vakıf toplantısında ele aldık. Bu üniversitede aynı zamanda devlete hizmet edecek geleceğin Fenerbahçelileri yetişecek" diye konuştu. Gençlerbirliği’ne yakınlığı ile de bilinen Milli Eğitim Bakanı Metin Bostancıoğlu, Yıldırım ile sohbet ederken, "Size yardıma hazırız. Bu hafta oynanacak maçı duygularım yerine aklı selimi ön plana çıkararak izleyeceğim" dedi. 
     
Anlamlı ziyaret      Fenerbahçeli Abdullah, Ümit Özat, Mustafa Doğan, Johnson, Serhat Akın dün Bahçelievler Göz Hastanesi’ne giderek hastaları ziyaret ettiler. Sarı - Lacivertli oyunculara hastanede büyük sevgi gösterisi yapıldı. Futbolcular muhtaç kişilere yardımda bulundular, dertlerini dinlediler. 
     
Lorant kararsız      FENERBAHÇE Teknik Direktörü Werner Lorant, forvette kimi oynatacağına bir türlü karar veremedi. Alman hoca, Gençlerbirliği karşısında Oktay, Andersson ve Serhat üçlüsünden birini kenara alacak. Ancak idmanlarda bir hayli formda gözüken Andersson ve Oktay ile Ümit Milli Takımı’nda üç gol atan Serhat, Lorant’ın kafasını karıştırdı. Sarı - Lacivertli takımın dün yaptığı çalışmada Oktay, Revivo ve Hakan Bayraktar’ın başarılı performansı üzerine de Lorant kara kara düşünmeye başladı. 
     
Rötarlı ceza      PFDK pazar günkü Gençlerbirliği - Fenerbahçe maçı öncesi Başkan Aziz Yıldırım ve Trabzonspor Başkanı Özkan Sümer’e vereceği cezayı protokolde yaşanacak sıkıntıyı göz önüne alarak açıklamadı, kararını salıya erteledi. Futbol Federasyonu Başkanı ve federasyonun manevi şahsiyetine hakaret gerekçesiyle Disiplin Kurulu’na sevki yapılan iki başkana bir ile üç ay arasında ceza verileceği öğrenildi. 
     BASINDAKİ demeçleri ve televizyon görüntülerini dünkü toplantıda değerlendiren kurul ceza kararı aldı. Ancak Başkent’teki müsabaka öncesi Yıldırım’ın maçı Şeref Tribünü’nden izleyememesi ve bunun yaratacağı sıkıntı gündeme geldi. Bu gelişmeler üzerine devreye giren federasyon yetkilileri aradan 10 gün geçmesine rağmen ilk kez bir karara müdahale edip, kesin cezanın salı günü açıklanması talimatını verdi. 
     
"Masalda yaşıyorum"Fenerbahçe tarihinin en genç yöneticisi olan Murat Aşık, "Çocukluğumdan beri bu günlerin hayalini kuruyordum" dedi 
     YUSUF KOBAL 

     FENERBAHÇE tarihinde en genç yönetici ünvanına kavuşan Murat Aşık, "Masalda yaşıyorum. Düşlerim gerçek oldu" dedi. Çocukluğundan beri bu günlerin hayalini kurduğunu söyleyen Aşık, "Fenerbahçelilik yaşam felsefemdi. Bu olay benim için büyük bir gurur kaynağı" ifadelerini kullandı. 
     GALATASARAY’DA genç yöneticileri gördükten sonra babası Metin Aşık’a gittiğini belirten Murat Aşık, "Kendisiyle konuştum ve yönetici olmak istediğimi söyledim. O da bu fikrime sıcak baktı. Başkanımız Aziz Yıldırım da dinamik gençlerle çalışmak istediğini belirtip, bana destek verdi " diye konuştu. 
     BASKETBOL Takımı’nın hiç de alışık olmadıkları bir yerde bulunduğunu söyleyen genç yönetici sözlerini şöyle tamamladı "Önümüzdeki sezon için mutlaka Efes ve Ülker’le başa baş mücadele edebilecek bir takım kuracağız. Büyük para harcayarak başarı gelmiyor. En iyi kadroyu kuracağım." 
     



 SPOR 
























</TEXT>
</DOC>
