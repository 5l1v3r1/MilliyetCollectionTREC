<DOC>
<DOCNO> 84179 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/15/son/sonspo13.html </URL>
<DATE> 2002/05/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaş'tan Nouma'ya ''şartlı'' transfer teklifi... 
</HEADLINE>
<TEXT>

     Beşiktaş Kulübü Yönetim Kurulu ve Transfer Komitesi Üyesi İbrahim Altınsay, yeniden siyah-beyazlı kulübe transferi gündemde olan Fransız futbolcu Pascal Nouma'ya koşullar sunduklarını, bunlardan birinin bile gerçekleşmemesi durumunda bu futbolcuyu transfer etmeyeceklerini söyledi. 
     Nouma'nın çok iyi bir futbolcu olduğunu belirten İbrahim Altınsay, ''Ancak ilk geldiğinde bizim de tecrübesizliğimizden kaynaklanan bazı sorunlar yaşadık. Aynı sorunları bir daha yaşamamak için çok dikkatli davranıyoruz'' dedi. 
     Altınsay, Nouma'ya sundukları koşulları ise şöyle anlattı 
     ''Öncelikle maç başı para önerimizi kabul etmeli. Ailesini kesinlikle İstanbul'a getirecek. Gece yaşantısına dikkat edecek. Kayınpederiyle görüşmeyecek. Koruma tutacak. Basınla ilişkilerinde mesafeli olacak. Takım içindeki ahengi bozmayacak ve boş yere kart görmeyecek. Eğer bu şartlarımızı harfiyen kabul ederse, onu yeniden takımda görmek isteriz. Ancak bu şartlarımızdan biri bile gerçekleşmezse, bu transfer olmaz.'' Altınsay, geçtiğimiz günlerde Fransa'da boynundan küçük bir operasyon geçiren Nouma'nın sağlık durumunu yakından izlediklerini ve İstanbul'a gelmesi durumunda da çok iyi bir sağlık taramasından geçeceğini bildirdi. 
     
     Sergen'in basın toplantısı 17 00'de... 

     Beşiktaş ile anlaşan Sergen Yalçın'a da değinen İbrahim Altınsay, ''Sergen'in benim için yeri her zaman ayrıdır. Küçüklüğünden beri Sergen'i yakından izliyorum ve futbolunu çok beğeniyorum. Dönecek olması beni mutlu ediyor'' dedi. 
     Bu arada, bugün saat 12.00'de basın toplantısı düzenleyerek Beşiktaş'a döneceğini açıklayacak olan Sergen'in bu toplantısı, saat 17.00'ye ertelendi. 
     Yıldız futbolcu, Akaretler'deki kulüp binasına gelerek, açıklamalarını burada yapacak. 
     Altınsay, Beşiktaş'ta futbolun şirketleşmesinden dolayı, ön anlaşma yaptıkları futbolcularla 31 Mayıs'tan önce resmi sözleşme imzalamayacaklarını söyledi. 
     Yapılan sözleşmeleri anında SPK'ya vermek zorunda olduklarını vurgulayan Altınsay, bu nedenle resmi sözleşmelerin 31 Mayıs'tan sonra gerçekleştirileceğini bildirdi. 
     
     Lucescu, hırslı ve istekli 

     Yeni teknik direktör Mircea Lucescu'ya da övgüler yağdıran Altınsay, ''Ben böylesine istekli ve hırslı bir teknik adam görmedim'' dedi. 
     Lucescu'nun, şampiyonluğu ve başarıyı kendilerinden daha çok istediğini belirten Altınsay, Beşiktaş'ın, Rumen teknik adamla başarılı olacağına inandığını anlattı. 
     Öte yandan teknik direktör Lucescu, Akaretler'deki kulüp binasına gelerek transfer komitesiyle toplantıya girdi. Bina önünde basın mensuplarının ısrarlı sorularına karşın Rumen teknik adam yalnızca, ''İmzalar atılmadan konuşmaya gerek yok'' diye konuştu. 
     Bu arada yönetim kurulu üyelerinin bir bölümü, kongre üyesi olan ve Ümraniye Tesisleri'nin yapımını üstlenen Nevzat Demir'i ziyaret etti. 
     





</TEXT>
</DOC>
