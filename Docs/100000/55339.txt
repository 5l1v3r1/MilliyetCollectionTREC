<DOC>
<DOCNO> 55339 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/03/son/soneko18.html </URL>
<DATE> 2001/12/03/ </DATE>
<TIME>  </TIME>
<AUTHOR>  </AUTHOR>
<HEADLINE>
"Bu ülke için seve seve" kampanyasına bir seyyar satıcı da katıldı 
</HEADLINE>
<TEXT>

     İstanbul'da Şişli Belediyesi tarafından başlatılan ve giderek yayılan indirim kampanyasına, Kayseri'de bir seyyar satıcı da katıldı. 
     Geçimini el arabasında meyve-sebze satarak sağlayan Rahmi Öz,televizyon haberlerinde gördüğü indirim kampanyalarından çok etkilendiğini ve kendi imkanlarıyla sağladığı, üzerinde ''Bu ülke için seve seve'' yazılı bayrağı tezgahına yerleştirerek kampanyaya katıldı. 
     Rahmi Öz, mandalinanın kilosunu 300 bin liradan 250 bin liraya indirdiğini belirterek şunları söyledi 
     ''Evli ve 4 çocuk babasıyım. Geçimini yıllardan beri el arabasında meyve sebze satarak sağlıyorum. Yaşanan krizden sonra satışlarımız oldukça azaldı. Günde 10 milyon lirayı zor kazanıyorum. Dargelirliler ihtiyaçlarını daha çok bizim gibi seyyar satıcıladan karşılıyor. Ben de karınca kaderince bu kampanyaya 1 hafta süreyle destek vereceğim. 
     Halden aldığım mallara daha az kar koyup kampanyayı destekliyorum. 
     Mandalinanın fiyatanı 300 bin liradan 250 bin liraya düşürünce müşteri sayısı arttı. Elde edeceğim kar artmayacak ama ben de kendi çapımda kampanyaya katkıda bulunmuş olacağım.'' Rahmi Öz, 45 yaşında olduğunu ve soğuk günlerde dışarda satış yapmanın zorluklarını da belirtirken, ''bu ülke hepimizin. Gelir seviyesi yüksek olanları, büyük şirketleri indirim kampanyasına katılmaya davet ediyorum. Bu ülke hepimizin. Kampanyaya herkesin katılmasını istiyorum. Bir seyyar satıcı bile satışların artmasına katkı sağlayabilir'' diye konuştu. 
     






</TEXT>
</DOC>
