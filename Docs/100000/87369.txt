<DOC>
<DOCNO> 87369 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/01/son/sondun07.html </URL>
<DATE> 2002/06/01/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD'deki yüksek yargıçlar dolar milyoneri 
</HEADLINE>
<TEXT>

     ABD'nin en yüksek yargı makamı olan 9 üyeli Federal Yüksek Mahkeme, ''milyoner'' yargıçlardan oluşuyor. 
     Federal Yüksek Mahkeme, Kasım 2000 başkanlık seçiminin Florida'da takılmasının ardından, ülkenin kaderinde ağırlıklı rol oynayarak, Cumhuriyetçi Partili George Bush'u ABD Başkanı yapan kilit kararı almıştı. 
     ABD'de yerel mahkemelerin çözemediği her türlü davada son kararı veren bu mahkemenin üyelerinin ABD başkanları tarafından atanması, 2000 başkanlık seçiminin sonucunu daha da ilginç hale getiriyor. Zira, 
     kararların çoğunluk esasına göre alındığı mahkemenin 5 üyesi Cumhuriyetçi Parti'ye mensup bulunuyor. Bu güçlü kurumun yargıçları, emekliye ayrılıncaya veya ölünceye kadar mahkeme üyesi olarak kalıyorlar. Yaşlanan yargıçlar, mensubu bulundukları siyasi partiden bir ABD başkanı Beyaz Saray'ı devralıncaya kadar görevi terketmeyerek, yargının en tepesindeki dengeyi kendi partileri lehine çevirmeye çalışıyorlar. ABD'de bütün hükümet çalışanlarının yaptığı gibi yargıçlar da servetlerini bildirince, Federal Yüksek Mahkeme'nin 9 yargıcının da, ABD'deki bütün yargıçlardan daha fazla para kazandığı ortaya çıktı. Üstelik 9 yargıçtan 5'inin ''milyoner'' olduğu, borsada çeşitli şirketlerin hisselerini ellerinde bulundurdukları anlaşıldı. Yasal olarak bu duruma bir engel bulunmamakla birlikte, en yüksek yargı makamının üyelerinin, belli şirketlerle para bağlantısı taşıması ise Amerikan basınında sorgulanmıyor. 
     
     EN ZENGİN YARGIÇ GİNSBURG 
     Federal Yüksek Mahkeme yargıçlarından Ruth Bader Ginsburg, yayınlanan rapora göre, 9 yargıcın en zengini. Ginsburg'un mal varlığının yaklaşık 33.7 milyon dolar olduğu, ancak Washington ve başka kentlerdeki evlerinin bu miktara dahil edilmediği belirtildi. 
     Yargıç Clarence Thomas ve Anthony M. Kennedy, 1 milyon doların altındaki varlıklarıyla, servet bakımından listenin en altında kaldı. 
     Thomas'ın serveti, Virginia'daki evini dahil etmeden 410 bin dolar olarak açıklandı. Thomas, bir aile dostunun, 19 bin dolar değerinde bir tarihi İncil'i hediye ettiğini de belirtti. Kennedy'nin ise 1 milyon doların biraz altında serveti bulunuyor. 
     Baş yargıç William Rehnquist, diğer yüksek mahkeme üyelerinin yılda kazandığı 184 bin dolara karşılık, 192 bin dolar kazanıyor. 
     Ancak servet raporunda açıklananlar, hükümetten kazanılan maaşı içermiyor ve sadece borsadaki hisseler benzeri serveti kapsıyor. 
     Rehnquist'in serveti ise 1.2 milyon dolar olarak açıklandı. 
     Yargıç Sandra Day O'Connor, çok sayıda telekomünikasyon ve tıp alanına ilişkin şirketlerin hisselerini elinde bulunduruyor ve hisselerinin idaresiyle ilgili işler yüzünden sıklıkla mahkemedeki görevinin başında bulunmuyor. O'Connor'ın serveti ise 6.4 milyon dolar olarak açıklandı. O'Connor, servetinin 83 bin dolarını, Arizona'da bir sığır çiftliğinde büyüdüğü günleri anlattığı kitabından kazandığını not düştü. 
     Ginsburg'un, emekliliği için bazı şirketlerde 4 milyon dolarlık hissesi bulunduğu, bunun dışında çok sayıda emlak varlığını elinde tuttuğu biliniyor. Yargıç Antonin Scalia'nın emeklilik hisseleri ise 1 milyon doları buluyor. Toplam serveti ise 1.3 milyon dolar olarak belirtildi. Scalia, Lucent Technologies firmasına ait 15 bin dolarlık hisselerini ise borsada sattığını açıkladı. 
     En zengin ikinci yargıç ise 15.2 milyon dolar ile Stephen Breyer olarak görünüyor. Breyer'in, Washington'ın en iyi semtlerinden Georgetown'daki evi ile Massachussetts ve New Hampshire'da kiraya verdiği apartmanları ise bu listeye dahil edilmedi. 
     Diğer milyoner yargıçlar ise 2.7 milyon dolar ile Paul Stevens ve 5.1 milyon dolar ile David Souter olarak açıklandı. 
     Federal Yüksek Mahkeme yargıçları, anılarını anlattıkları kitapların yanı sıra yaptıkları konuşmalar başına da ücret alıyorlar. 
     Ayrıca hukuk fakültelerinde ders veriyorlar. 
     





</TEXT>
</DOC>
