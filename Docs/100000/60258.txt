<DOC>
<DOCNO> 60258 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/02/son/sontur33.html </URL>
<DATE> 2002/01/02/ </DATE>
<TIME>  </TIME>
<AUTHOR>  </AUTHOR>
<HEADLINE>
İstanbul'da karayolları tuz stoğunun yarısını şimdiden kullandı 
</HEADLINE>
<TEXT>

     Karayolları 17. Bölge Müdürü Asım Öztürk, İstanbul'da son 2 günkü kar yağışında sürücülerin tedbirli davranmaları sayesinde trafiğin önceki yağışa oranla daha az etkilendiğini kaydetti. 
     Öztürk, İstanbul'daki 2 çevreyolu ile İstanbul-Edirne arasındaki otoyol ve bağlantı yollarının kendi sorumlulukları altında olduğunu hatırlattı. 
     Kar mücadelesini, ekipmanlı kamyon, kurtarıcı, arazöz, vidanjör, yükleyici ve binek aracı olmak üzere toplam 108 araç ile sürdürdüklerini ifade eden Öztürk, çalışmalara 280 personelin katıldığını belirtti. 
     İstanbul'da 2001-2002 kar mücadelesi programı için stoklanan tuz miktarının 7 bin 840 ton olduğunu anlatan Öztürk, ''Bunun yaklaşık 3 bin tonu şimdiye kadar kullanıldı'' dedi. 
     Ramazan Bayramı ve ardından kenti etkileyen kar yağışının trafikte önemli aksamalara yol açtığını vurgulayan Öztürk, şöyle devam etti 
     ''Son 2 günde İstanbul'a yağan kar miktarı Ramazan Bayramı'ndaki ile aynı. Bizim mücadelemiz de aynı şekilde sürüyor. 
     O zaman benzini biten ve teknik açıdan yetersiz araçlar ile acemi sürücüler, aşınmış lastiklerle yola çıkanlar, zincir takması gerektiği halde takmayanlar yollarda kalmıştı. Bu araçların yollarda kalması trafiği olumsuz etkiledi. Sürücülerin daha tedbirli davranmaları sayesinde trafik bu sefer daha az etkilendi.'' Meteoroloji ile diyalog halinde çalışmalarını sürdürdüklerini belirten Öztürk, kar yağmadan önce hazırlık için tuzlama yapılamayacağını, bu durumda araçların lastiklerinin tuzları yol kenarına attığını anlattı. 
     
     Sürücülere öneriler 
     Öztürk, vatandaşların kötü hava şartlarında mümkün olduğunca özel otomobillerini kullanmamalarını, kullanmak zorunda kaldıklarında ise düzgün lastik ve bakımlı akü gibi yeterli teknik donanıma sahip olmasına dikkat etmeleri gerektiğini belirtti. 
     Sürücülere, kritik zamanlarda hava durumu raporlarını takip etmelerini öneren Öztürk, kaygan yol zemininde ani fren yapmaktan kaçınılması ve yeterli takip mesafesi bırakılması gerektiğini hatırlattı. 
     






</TEXT>
</DOC>
