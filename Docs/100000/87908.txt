<DOC>
<DOCNO> 87908 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/04/son/sonspo15.html </URL>
<DATE> 2002/06/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Petkov ve Erman Trabzonspor'da... 
</HEADLINE>
<TEXT>

     Trabzonspor, Beşiktaş'ın eski futbolcusu Erman Güraçar ve Avustralya Milli Takımı kalecisi Michael Petkoviç ile bugün İstanbul'da ön sözleşme imzaladı. 
     Erman ile Petkoviç, Çırağan Palace Kempinski Oteli'nde gerçekleştirilen ve kulüp başkan yardımcısı Ahmet Ağaoğlu'nun da bulunduğu törende, kendilerini bordo-mavili formaya bağlayan sözleşmelere imza attı. Erman'ın 1 yıllık, kaleci Petkoviç'in ise 2 yıllık ön sözleşme imzaladığı açıklandı. 
     Ahmet Ağaoğlu, imza töreni sonrası yaptığı açıklamada, bir süredir 2 oyuncuyla da görüştüklerini ve tüm konularda anlaştıklarını belirterek, ''Başkanımızın ve yönetim kurulumuzun bana verdiği görevi başarıyla tamamladığım için mutluyum'' dedi. 
     Erman'ın, Beşiktaş'tan alacağı büyük bir parayı gözardı ederek imza attığını ifade eden Ağaoğlu, ''Kendisine teşekkür ediyorum. Kaleci Petkoviç'in ise kalitesinden kuşkumuz yok. Kendisi, Avustralya'da son 4 yıl içinde en iyi kaleci ve tüm zamanların en iyi 5 kalecisinden biri seçildi. Kendisi Trabzonspor'a uygun bir fiyata maloldu. Kulübümüz kendisinden 2 yıl sonra iyi para kazacaktır'' diye konuştu. 
     Trabzonspor'un yeni transferlerinden Erman, bordo-mavili kulüpte yeni bir sayfa açacağını vurgulayarak, ''Trabzonspor yönetimine ve teknik direktör Samet Aybaba'ya bana güvendikleri için teşekkür ediyorum. Yeni takımımda başarılı olmak için elimden geleni yapacağım'' dedi. 
     Avustralyalı kaleci Petkoviç ise Fenerbahçe, Beşiktaş ve Galatasaray'ı Avrupa Şampiyonlar Ligi'nden tanıdığını, Türkiye'deki ligin kolay olmadığını, ancak kısa sürede uyum sağlayacağını söyledi. 
     Bu arada Petkoviç'in, Trabzonspor ile yaptığı sözleşme gereği, Avustralya'nın 2006 Dünya Kupası Eleme Grubu maçlarına dek milli takıma gitmeyeceği açıklandı. 
     





</TEXT>
</DOC>
