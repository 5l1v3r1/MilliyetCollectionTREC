<DOC>
<DOCNO> 97130 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/21/son/sondun08.html </URL>
<DATE> 2002/07/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Dursun Karataş Atina'da mı 
</HEADLINE>
<TEXT>

     Terör örgütü DHKP-C lideri Dursun Karataş'ın yılın büyük bölümünü Atina'da geçirdiği ve şu sıralarda da Atina'da bulunduğu öne sürüldü. 
     Atina'da yayımlanan hükümet yanlısı To Vima gazetesi, ''Sonradan DHKP-C adını alan Dev-Sol ve diğer Türk ve Kürt örgütlerinin'' Yunan terör örgütleriyle bağlantısına ilişkin Yunan güvenlik birimlerini kaynak gösterdiği bir haber yayımladı. 
     Karataş'ın Atina'da bağlantıları olduğunu ve yılın büyük bölümünü Yunanistan'ın başkentinde geçirdiğini öne süren To Vima, Avrupa istihbarat servislerinin Atina'yı DHKP-C'nin lider kadrosunun Yunanistan'a taşınma hazırlığında oldukları yolunda uyardığını belirtti. 
     Yunan güvenlik birimlerinin 12 Eylül 1980 sonrası Yunanistan'a gelen Dev-Sol üyelerini yakından izlediklerini belirten gazete, ''Lavrion kampında Dev-Sol ile PKK arasında darp ve yaralamalara kadar varan boyutta çekişme yaşandı. Dev-Sol aynı zamanda silahlı mücadele yürüten Yunan terör örgütleri 'Devlete Karşı Direniş' ve 'ELA' Devrimci Halk Direnişi ile ilişki kurdu. Dev-Sol'un 17 Kasım ile bağlantısı konusunda ise güvenlik birimlerinin elinde sağlam bilgi yok'' diye yazdı. 
     Yunan terör örgütleri ile Dev-Sol'un ilişkileri alanında halen ülke genelinde, 17 Kasım terör örgütünün önemli üyelerinden birisi olduğu gerekçesiyle aranan Dimitris Kufodinas'ın rol oynadığının sanıldığını kaydeden To Vima, Yunan polisinin bu nedenle, ilk isminin kısaltılmışı olan ''Miço'' adıyla tanınan Kufodinas'ın yakalanmasının, Türkiye'nin Atina Büyükelçiliği Basın Ataşesi Çetin Görgü'nün 1991 ve Büyükelçilik Müsteşarı Haluk Sipahioğlu'nun 1994 yılında şehit olmalarıyla sonuçlanan saldırılara ışık tutacağına inandığını vurguladı. 
     To Vima, Dev-Sol ile 17 Kasım ilişkisinin öğrenilmesinin özellikle Sipahioğlu cinayetinin aydınlanmasına bağlı olduğunu, çünkü bu suikastın Kıbrıs Rum Kesimi'ndeki PKK destekçisi Yorgiyadis'in öldürülmesine misilleme olarak gerçekleştirildiği kanısının hakim olduğunu savundu. 
     Dev-Sol'un 1988 yılında ''Devlete Karşı Direniş'' örgütünün kurucusu Hristos Çuçuvis'in ölümünden sonra PKK ile iyi ilişkiler kurduğunu kaydeden To Vima, Fransız istihbarat servislerinin, Atina'daki Dev-Sol üyelerinin, 90'lı yılların başında, Fransız ''Doğrudan Eylem'' Action Directe örgütünün misafiri olarak Fransa'da, 1990 öncesi PKK üyelerini de eğiten ''Remi '' adlı terörist tarafından eğitildiklerini bildirdiklerini yazdı. 
     
     UYUŞTURUCU KAÇAKÇILIĞI 
     Bu arada, DHKP-C'nin Yunanistan'da Türk Milli İstihbarat Teşkilatı'na MİT göre 250, Yunan Gizli Servisi'ne EYP göre ise 100 üyesinin bulunduğunu kaydeden To Vima, terör örgütünün uyuşturucu kaçakçılığından büyük paralar kazandığını belirtti. 
     Yunan istihbarat servislerinin hazırladığı raporların, örgüt üyelerinin özellikle 80'li yılların sonunda uyuşturucu kaçakçılığından kazandıkları paralarla lokantalar ve mağazalar açtıklarını gösterdiğini kaydeden To Vima, örgütün bir de yat satın aldığını yazdı. To Vima, Necdet adıyla bilinen bir örgüt üyesinin örgütün bu faaliyetlerini yürütürken yakalandığını ve Patras cezaevinde yattığını da kaydetti. 
     Atina yakınlarındaki Rafina adlı kıyı kasabasında 1985 yılında Liman Müdürlüğü'nden çalınan silahlar konusuna da değinen To Vima, ''Bu soygun Devlete Karşı Direniş örgütünün hesabına yazıldı, ama Türk polisi çalınan 2 silahın Dev-Sol'un elinde olduğunu söylüyor. 
     Rafina'daki soygunda çalınan silahlar arasında bir Uzi marka makinalı tabanca da vardı, 17 Kasım'ın Atina'nın Patission semtindeki hücre evinde de bir Uzi ele geçirildi. Bu silahla ilgili balistik inceleme raporu henüz hazırlanmadı, ancak bu Uzi Rafina'dan çalınan silah ise ilk kez Dev-Sol'un Yunanistan'daki terör faaliyetleriyle bağlantısına ilişkin ciddi bir kanıt ele geçirilmiş olacak'' dedi. 
     
     17 KASIM'IN LİDERİ 
     Öte yandan, To Vima, polis tarafından geçen Perşembe günü yakalanan 17 Kasım'ın lideri Aleksandros Yotopulos'un 1989 yılında Avusturya'nın başkenti Viyana'da ''Türk ve Kürt örgütleriyle'' bağlantı kurduğunu öne sürdü. 
     Yotopulos'un bu örgütlerin temsilcilerine işbirliği teklifinde bulunduğunu, hatta birkaç ''hedefi'' üstlenmeyi önerdiğini savunan To Vima, ''Viyana'daki Türk ve Kürt örgütlerinin önemli bir bölümü Yotopulos'un önerilerini Yunan gizli servislerinin bir oyunu olduğu inancıyla kabul etmediler ve konuyu kapattılar. Yunan güvenlik birimleri, o dönemde 17 Kasım ve ELA'nın Dev-Sol ile ilişki kurmakta ısrarlı oldukları görüşündeler'' ifadelerine yer verdi. 
     





</TEXT>
</DOC>
