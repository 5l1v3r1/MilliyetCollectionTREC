<DOC>
<DOCNO> 70428 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/02/son/sonspo22.html </URL>
<DATE> 2002/03/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Cansun "Galatasaray'ın borcu yalnız 7 milyon dolardır" 
</HEADLINE>
<TEXT>

     Galatasaray Kulübü Mali Genel Kurul Toplantısı'nda, mali ve idari açıdan 2001 yılı faaliyetleri ibra edildi. 
     Galatasaray Lisesi Tevfik Fikret Salonu'nda yapılan toplantıda, 2001 yılı mali açıdan mevcut yönetim ve Faruk Süren yönetimi 
     oybirliğiyle, idari açıdan ise sadece üyelerden Melih Birsel'in karşı oyuyla, oy çokluğuyla ibra edilirken, denetleme kurulu faaliyetleri de ibra edildi. Kulüp başkanı Mehmet Cansun, ibra oylaması öncesinde yaptığı konuşmada, eleştiride bulunanlara sitem ederek, ''Sizlerde bir hastalık var. Batıya açılan pencereyiz diyoruz, ama kendimizi kötü göstermeyi seviyoruz. En kötü dönemde Galatasaray'ın ödenmeyecek borcunun bulunmadığını söylemiştim. Galatasaray Türkiye'yi mali konularda da her konuda olduğu gibi aşmıştır'' dedi. 
     
     Galatasaray'ın borcu 
     Galatasaray'ın sadece 7 milyon dolar borcunun bulunduğunu kaydeden Cansun, sözlerini şöyle sürdürdü 
     ''Bizim 40 trilyon lira uzun vadeli borcumuz var. Denetleme raporunda 105 trilyon lira toplam borcumuz olduğu gözüküyor. Uzun vadeli borçlarımızı çıkardığımız da toplam borcumuz 65 trilyon liraya iniyor. Bunun 28 trilyon lirasını halka arzdan kazandığımız paralarla, 37 trilyon liraya indirdik. 23 trilyon lira ise tüm Birinci Lig'deki 
     kulüplerin olduğu gibi maliyeye olan vergi borcudur. Bunu ya Ankara halledecek, ya da kulüplerle birlikte ligi bitireceğiz. Hiçbir kulüp yüzde 45 vergi ödeyemez. Bunu da düşersek, 14 trilyon lira kalır. 4 trilyon lirayı da bazı gelirlerle kapattık. Kaldı 10 trilyon lira. Bu da 7 milyon dolar eder. Bizim 2002 yılının sonuna kadar 7 milyon dolar borcumuz var.'' Başkan Cansun, üyelerden kulübü dışarıya kötü göstermemelerini isteyerek, ''5 veya 7 senelik borçlarımızı yazabiliyoruz. Gelirlerimizi yazamıyoruz. Böyle giderse 500 sene sonra biz yine borçluyuz. Türkiye'nin en az borçlu olan ve en rahat yönetilecek kulübü Galatasaray'dır'' diye konuştu. Galatasaraylıların birlik olduğu takdirde hiçbir şeyin Galatasaray'ı zedeleyemeyeceğini vurgulayan Cansun, birlik ve beraberlik olmaları halinde dünyanın en büyük 5 kulübü arasına gireceklerini ifade etti. Mehmet Cansun, konuşmasının ardından genel kurul üyelerinden büyük alkış aldı. Bu arada denetleme kurulu adına söz alan temsilci, kulüp başkanı Cansun'un dediği gibi 40 trilyon liranın genel borç içinde bulunmadığını, bunu düşerek 105 trilyon lirayı bulduklarını açıkladı. Bu sırada salon gerginleşip, bazı üyeler denetçiye tepki gösterdi. 
     
     2002 bütçesi onaylandı 
     Galatasaray Kulübü'nün 2002 yılı haricinde uzun vadeli olarak 66.3 milyon dolar borcunun olduğu, ancak buna yakın da çeşitli kalemlerden gelir elde edeceği ifade edildi. 
     Galatasaray'ın 2002 yılı tahmini bütçesi genel kurul üyeleri tarafından onaylandı. 
     Galatasaray'ın 2002 yılında toplam geliri 99 trilyon 385 milyar 315 milyon lira, giderlerinin ise finansman giderleri dahil olmak 
     üzere toplam 94 trilyon lira olması öngörüldü. 
     Profesyonel futbol takımından 2002 yılında 29 trilyon 880 milyar 623 milyon lira gelir elde edilmesi beklenirken, bu gelirin 2001 
     yılında 35 trilyon 605 milyar 639 milyon lira olarak gerçekleştiği kaydedildi. 2002 yılında ise profesyonel futbola 72 trilyon 905 milyar 901 milyon lira gider yapma planlanırken, 2001 yılında ise 65 trilyon 316 milyar 477 milyon lira gider gerçekleşmişti. Galatasaray'ın 2002 yılında yaklaşık 6 trilyon lira gelir fazlası elde etmesi planlandı. 
     






</TEXT>
</DOC>
