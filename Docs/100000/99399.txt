<DOC>
<DOCNO> 99399 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/01/son/soneko39.html </URL>
<DATE> 2002/08/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Bakan Toskay "İhracatta en yüksek aylık rakamı yakaladık" 
</HEADLINE>
<TEXT>

     Devlet Bakanı Tunca Toskay, ihracatçı birlikleri kayıtlarına göre, Temmuz'da ihracatın yüzde 28.7 artarak 3 milyar 155 milyon dolar düzeyinde gerçekleştiğini, bunun şimdiye kadar ulaşılan en yüksek aylık ihracat rakamı olduğunu belirtti. Bakan Toskay, yaptığı yazılı açıklamada, kayıt rakamlarına göre, bu yılın Ocak-Temmuz döneminde ihracatın, önceki yılın aynı dönemine oranla yüzde 9 artarak, 19 milyar 287 milyon dolara ulaştığını da kaydetti. 
     Söz konusu 7 aylık dönemde, ihracatın yüzde 86'sını oluşturan sanayi ürünleri ihracatının yüzde 12.2 artarak 16 milyar 665 milyon dolara ulaştığını belirten Bakan Toskay, bitkisel ürünler hariç hemen tüm sektörlerde yüksek oranlı artışlar yaşandığını açıkladı. 
     Elektrik-elektronik ve makina ihracatında yüzde 23.4, hazırgiyim ve konfeksiyon ihracatında yüzde 17.9, çimento ve toprak ürünlerinde yüzde 13.8, taşıt araçları ve yan sanayiinde yüzde 11.2, kimyevi maddeler ve mamüllerinde yüzde 14 artış belirlendiğini kaydeden Toskay, ihracatçılar ile kamu kurum ve kuruluşlarının koordineli ve başarılı çalışmalarının sürmesi halinde, bu yıl itibariyle 32 milyar dolar öngörülen ihracat hedefinin aşılarak, 34 milyar dolara ulaşılabileceğinin tahmin edildiğini de kaydetti. 
     





</TEXT>
</DOC>
