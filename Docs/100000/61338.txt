<DOC>
<DOCNO> 61338 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/09/spor/yozer.html </URL>
<DATE> 2002/01/09/ </DATE>
<TIME>  </TIME>
<AUTHOR> HALİL ÖZER  </AUTHOR>
<HEADLINE>
Batista ve Sergen 
</HEADLINE>
<TEXT>

     Galatasaray’ın ilk hazırlık maçında sergilediği futbolu, yorgun vücutların görüntüsüyle yorumlamak, kesin ifadelerde bulunmak yanlış olur. Ancak bu maçta önemli olan, yeni oyuncuların görüntüleriydi. 
     Tabi ki önce Batista... Kesinlikle iyi bir oyuncu. Galatasaray tarzı futbolun biçilmiş kaftanı. Orta alanda mücadeleci, her yere koşan, bire bir mücadeleden korkmayan, agresif oyunu seven, tam aranılan tipte bir futbolcu. Ancak, elbette olumlu yönleri kadar, olumsuz yönleri de var. Bunlar da Galatasaray gibi büyük takımda tabi ki sırıtıyor. Antep’te ne yapsa gidiyordu. Ama burada olmaz. Örneğin, kontrolsüz bir presi var. Bu nedenle kolay çalım yiyor. Temposu, düşük tempo. Tam anlamıyla temposunu oyuna koyamıyor. Durarak oynuyor. Ve tabi ki henüz arkadaşlarıyla anlaşamıyor. Ama bunlar normal. Galatasaray takımında biraz daha yorulması lazım. Onlarla pişmesi gerek. Üstelik tatlı bir rekabet de getirecek. Biz tatlı diyoruz ama umarız acı yönleri de olmaz. Örneğin, onun gelmesi Sergen’e de bir fişek oldu. Çünkü, o bir yıldız adayı. Sergen de daha çok çalışmalı. O da bunun farkında. 
     Ben Vitor’dan hiçbir şey anlamadım. Galiba iki aydır antrenman yapmıyormuş. Bu gidişle iki aya ihtiyacı var. Takıma da oturması nereden baksan üç ay. E zaten sezon da biter. Hele bir de orası Perez’in bölgesi. Fransız, onu çiğ çiğ yer. Perez’in saldırgan futboluyla baş edemez. O yüzden bana göre gereksiz bir oyuncu. Ama tabi ki Perez’in sakatlığını da düşünürsek, ihtiyaçtan takımda tutulabilir. Ama Perez gibi olamaz. Daha ilk maçı ama, bu da besbelli. 
     Capitao, uzun boylu bir santrafor. Ama herkesten habersiz gelen bu oyuncu, Vitor’dan daha iyi gözüktü. Daha hareketli, çapraz koşuları iyi biliyor, fiziğini iyi kullanıyor. Ama hepsi bu kadar. Fazla topla buluşamadığı için kesin yorumda bulunamıyoruz. Biraz daha beklemek lazım. 
     Galatasaray, yorgundu. Yorgunluk yüzünden istediği tempoyu bulamadı. İstediği oyunu da tutturamadı. Savunmada da çok hata yaptı. Ama Sergen’le Hasan Şaş, sivrilen isimlerdi. Hele Sergen, sanki, "Bonservisimi alın, yoksa çok çekersiniz" diye yönetime sinyal gönderiyordu. Kalitesi buram buram tütüyordu. Bu ayazda, maçın tek sıcaklığıydı. 
     



 SPOR 
























</TEXT>
</DOC>
