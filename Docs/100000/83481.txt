<DOC>
<DOCNO> 83481 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/11/son/sontur19.html </URL>
<DATE> 2002/05/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Bayar "İnsanları siyasete ısındırmayı amaçlıyoruz" 
</HEADLINE>
<TEXT>

     Siyasete girmek üzere Türkiye'ye gelen ve gelecek dönemde DTP'nin başına geçmesi beklenen Mehmet Ali Bayar, insanları siyasete yeniden ısındırmayı ve geniş kitleleri siyasetten yeniden medet umar hale getirmeyi amaçladığını söyledi. 
     Bayar, Yeditepe Üniversitesi'nde düzenlenen Genç-Net konferansına katılarak siyaset ve toplum konulu bir konuşma yaptı. Siyaset elitinin bilim ve teknolojiye ayak uyduramamasıyla, kirlenme ve yolsuzluklar karşısında hesap verilememesinin, siyaseti anlamsızlaştırdığını söyleyen Bayar, "Dünyanın geldiği noktada siyasete anlam kazandırmak, heyecan duymak mümkün değil" diye konuştu. Siyasetin bir hayali, iddiayı kitlelere kabul ettirebilmek olduğunu ifade eden Bayar, siyasetçinin duruş ve heyecanıyla bunu yaratması gerektiğini söyledi. 
     
     TÜRKİYE'DE HİÇBİR ŞEY KOLAY DEĞİL 
     İnsanları siyasete ısındırmayı ve geniş kitleleri siyasetten yeniden medet umar hale getirmeyi amaçladıklarını anlatan Bayar, "Bu kolay mı Türkiye'de hiçbir şey kolay değil. İnsanlara inandırıcı olmak, gençlere inandırıcı olmak, gençleri bir amaç yolunda örgütleyebilmek önemli" dedi. Toplumda yaşanan sorunlara çözüm bulabilmek için toplumla birlikte hareket etmek ve etkileşim içinde olmak gerektiğini söyleyen Bayar, Türkiye'de siyasetin önündeki en önemli görevin bu olduğunu söyledi. 
     Türkiye'ye siyaset yapmak için geldiğini söyleyen Bayar, "Önümüzdeki 23 ay içinde Türkiye ya geleceğini ya da geçmişini seçecek. Bu tercihte Türkiye'nin genç, başarılı, siyasetten uzak durmayan, korkmayan insanlarının bir gelecek alternatifini ortaya koyması gerekiyor. Onun için siyasete girdim ve sizlere güveniyorum" diye konuştu. 
     SİYASET SORUNLARLA İLGİLENMİYOR Son 10-15 yılda yeni bir dünya ve Türkiye oluştuğunu söyleyen Bayar, devlet ve siyasetin ise eski olduğunu vurguladı. Bayar, kamunun ise yeni olduğunu belirterek, bu ayrımın nasıl ortadan kaldırılacağını sorarken, "Türkiye bütün sorunlarıyla, gerçek sorunlarıyla bir yerde duruyor. 
     Siyaset bir yerde duruyor" dedi. Siyasetin bu sorunlarla ilgilenmediğine toplumun da sorunların çözülmeyeceğini kabullendiğine dikkat çeken Bayar, "Bu kabullenme bir öfke ve tepkiye dönüşüyor. Türkiye'nin önündeki 20 yılı düşünenlerin bunu incelemesi gerekir" diye konuştu. 
     Toplumda birlikte yaşama ve ortak bir zemin bulmak gerektiğini, bunun da demokrasinin başarıya ulaşmasıyla olabileceğini söyleyen Bayar, "Bu ihtiyacı siyaset yapabilir. Olumsuz bir tepkiyi pozitife dönüştürebilmek için siyasetin de pozitif bir ortamda yapılması gerekir" dedi. 
     Türkiye'de hakim ve savcıların yüzde 5'inden fazlasının kadın olamayacağı yönünde bir engel bulunduğuna işaret eden Bayar, "Bu bir duvardır. Çarpıcı bir örnektir. Toplumda da bir sürü çalkantı var siyaset bunu çözmüyor" dedi. Siyasete tepki verilmediği zaman siyasetin de sorunları çözmediğini söyleyen Bayar, siyasetten başka işlerle uğraştığını savundu. 
     





</TEXT>
</DOC>
