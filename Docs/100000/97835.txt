<DOC>
<DOCNO> 97835 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/25/guncel/gun04.html </URL>
<DATE> 2002/07/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Gazeteciler Günü kutlandı 
</HEADLINE>
<TEXT>

Sansürün kaldırılışının 94. yıldönümünde TGC’nin Basın Özgürlüğü Ödülleri kurum dalında Cumhurbaşkanlığı’na, kişi olarak ise Bekir Coşkun’a verildi 
     TAHSİN AKSU İstanbul 

     Türkiye Gazeteciler Cemiyeti’nin "Basın Özgürlüğü Ödülü", "kurum" olarak Cumhurbaşkanlığı’na, "kişi" bazında Hürriyet Gazetesi yazarı Bekir Coşkun’a verildi. 
     Dolmabahçe Sarayı Hasbahçe’deki törende konuşan TGC Başkanı Orhan Erinç, sansürün gazetecilerin girişimiyle ilk kez kaldırılışının 94. yıldönümünü geleneksel Gazeteciler Günü olarak anmak ve Basın Özgürlüğü Ödülleri ile meslekte 20 yılını doldurarak sürekli basın kartı taşımaya hak kazanan üyelere anı armağanı vermek üzere bir araya geldiklerini ifade etti. 
     
     Ödülü Nehrozoğlu aldı 
     Daha sonra "kurum" bazında verilen ödülü, Cumhurbaşkanlığı adına Cumhurbaşkanlığı Genel Sekreteri Kemal Nehrozoğlu, Erinç’ten aldı. Erinç, "kişi" kategorisinde ödüle değer görülen Bekir Coşkun’a da ödülünü verdi. Törende, meslekte 20 yılını doldurarak sürekli basın kartı sahibi olmaya hak kazanan 102 TGC üyesine de plaket ve çeşitli armağanlar sunuldu. 
     
     Kutlama mesajı yağdı 
     TBMM Başkanı Ömer İzgi, Başbakan Bülent Ecevit, Başbakan Yardımcıları Mesut Yılmaz ve Devlet Bahçeli’nin de aralarında bulunduğu çok sayıda kişi tarafından da kutlama mesajı gönderilen törene, MHP Genel Başkan Yardımcısı Şevket Bülent Yahnici, DTP Genel Başkanı Mehmet Ali Bayar, İstanbul Valisi Erol Çakır, Emniyet Müdürü Hasan Özdemir, Doğan Holding Yönetim Kurulu Başkanı Aydın Doğan’ın da aralarında bulunduğu çok sayıda davetli katıldı. 
     



 GÜNCEL 

















</TEXT>
</DOC>
