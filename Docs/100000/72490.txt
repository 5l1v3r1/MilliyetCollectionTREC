<DOC>
<DOCNO> 72490 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/14/yasam/yas03.html </URL>
<DATE> 2002/03/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Polisin dibinde banka soydular 
</HEADLINE>
<TEXT>

İstanbul’da bu kez de, Gayrettepe Asayiş Şube’ye bir kilometre uzaklıkta bir banka soyuldu... Maskeli dört soyguncu, 46 milyar lira ve 20 bin dolarla birlikte ellerini kollarını sallaya sallaya sır oldu.. 
     ELVAN EZBER, DİNÇER ŞEREF, M. AKİF ERDEM İstanbul 

     İstanbul’da 2 kişinin hayatını kaybettiği 2 banka soygunundan bir hafta sonra, bu kez Akbank Yıldız Posta Şubesi soyuldu. Güvenlik görevlisinin silahını alan soyguncular, 46 milyar lira ve 20 bin doları alarak kaçtı. 
     Gayrettepe Asayiş Şube Müdürlüğü’ne yaklaşık bir kilometre uzaklıkta, Yıldız Posta Caddesi’nde bulunan Akbank şubesine, dün saat 11.30 sıralarında, 35 T 5387 plakalı taksiyle 3 kişi geldi. Maskeli ve silahlı 2 kişi içeri girerken, arkadaşları araçta bekledi. "Sana birşey yapmayacağız" diyerek güvenlik görevlisi Selamettin Taş’ın silahını alan soyguncular, personel ve müşterileri yere yatmaları için uyardı. 46 milyar lirayla 20 bin doları siyah spor çantaya dolduran soyguncular diğer kapıdan çıkarken, bankanın da alarmı çaldı. Görgü tanıkları, soygunculardan birinin taksiye binmediğini, yürüyerek olay yerinden uzaklaştığını söyledi. Soygunculardan birinde MP - 5 makinalı tabanca olduğu öne sürüldü. 
     
     Metroyu mu kullandılar 
     Soyguncuların kullandığı araç, 2 saat sonra, Gayrettepe Kapalı Otoparkı’nda bulundu. Soyguncuların otoparktan, kolayca metro istasyonuna geçerek kaçmış olabilecekleri dile getirildi. Güvenlik görevlisi Taş’ın şubede 2 ay önce göreve başladığı öğrenilirken, Taş ve banka görevlilerinden bazıları, Asayiş Şube Müdürlüğü’ne götürüldü. 
     
     Zanlılardan biri belirlendi 
     Zanlılardan birinin Hikmet Doğramacı olduğu ve polisin kendisini yakalamak için operasyon başlattığı öğrenildi. Taksinin sahibi olduğu belirlenen Necati Bulu’nun aracı, soyadı henüz bilinmeyen "Tepeköylü İbrahim" adlı bir kişiye kiraladığı anlaşıldı. Araştırmada bu kişinin taksiyi bir süre önce yeğeni Murat Sağbilek’e verdiği öğrenilince, Sağbilek polis tarafından gözaltına alındı. Sağbilek’in taksiyi, pazartesi akşamı Kuşadası’na gideceğini söyleyen Doğramacı’ya 3 günlüğüne kiraladığını söylemesi üzerine de polis, Doğramacı’yı 32 aramaya başladı. 
     
Yaşayanlar Çok naziktiler..’      Sabah işlerini halletmek üzere bankaya gidip soygun yaşayan bankanın müşterileri, yaşadıkları anları şöyle anlattı 
     İzzet İzçınar Beş yaşındaki oğlum Yunus Emre’yle bankadaydım. İşlem sırası bana geldiğinde, birden içeriye yüzleri siyah maskeli iki kişi girdi. Birisi güvenlik görevlisine yaklaşırken diğeri önüme geçerek silahını havaya kaldırdı. Bu bir soygundur. Herkes yerinde kalsın. Zarar vermeyeceğiz’ dedikten sonra yere yatmamızı istedi. Silahına davranmak isteyen güvenlik görevlisine Sana birşey yapmayacağız. Silahını ver’ dediler. Silahı alıp herkesi yere yatırdıktan sonra paraları bir çantaya doldurdular. Bu sırada alarm çaldı. Ancak, paniğe kapılmadan, şiddet uygulamadan çıkıp gittiler." 
     Bankadan tek tek çıkarılan diğer müşteriler de gülümseyerek, soygunu, "Başta panikledik. Ama çok kibar davrandılar. Temiz iş yaptılar" sözleriyle anlattılar. 
     



 YAŞAM 



















</TEXT>
</DOC>
