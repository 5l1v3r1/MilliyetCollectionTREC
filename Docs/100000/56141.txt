<DOC>
<DOCNO> 56141 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/08/spor/spo03.html </URL>
<DATE> 2001/12/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Roma ders alacak 
</HEADLINE>
<TEXT>

Galatasaray’ın hocası Lucescu, Roma ile hesabının olduğunu vurgulayıp, "Çünkü İtalyanlar çok ukala, her şeyi biz biliriz havasındalar" diye konuştu 
     ROMANYA’DAKİ Sportuliour gazetesinde Galatasaray Teknik Direktörü Lucescu’nun şaşırtıcı açıklamaları yer aldı. Barcelona maçında oyuncularını özellikle hakeme ve Saviola’ya dikkat etmeleri konusunda uyardığını vurgulayan tecrübeli hoca, "Ama uyarıları dikkate almadılar. Çok yetenekliler, ancak bazen inatçılık yapıyorlar. İkinci golden sonra yanlışı anladılar, ancak iş işten geçmişti" dedi. 
     ŞAMPİYONLAR Ligi’ni Dünya Kupası’ndan daha değerli bir lig olduğunu savunan Lucescu, "Roma’yı evinde yenip, İtalyanlar’a ders vermeyi amaçlıyorum. Çünkü çok ukalalar. Yöneticileri ve futbolcuları her şeyi biz biliriz havasındalar" ifadelerini kullandı. Tecrübeli hoca, bir Rumen oyuncu getireceğini ve Salamanca’da oynayan eski öğrencisi Luçian Marinesçu’yu düşündüğünü sözlerine ekledi. 
     
     Batista beklemede 
     GALATASARAY, sakatlığı geçinceye kadar Batista’ya lisans çıkarmama kararı aldı. Brezilyalı oyuncunun lisansını çıkarmak istemeleri halinde federasyona 50 milyar lira yatırmak zorunda olan yönetim, Batista’nın sakatlığını da göz önüne alarak, işi ağırdan alıyor. Bu nedenle M’Penza’nın kulüple ilişkisi de kesilmedi. Sarı - Kırmızılı yöneticiler, Batista’nın sakatlığı geçer geçmez, federasyona bu parayı yatırıp, lisansını çıkaracak. Bu arada yönetim Şampiyonlar Ligi primlerine karşılık futbolculara 1 milyon dolar dağıttı. 
     
     Sakatlık kabusu 
     GALATASARAY’DA yarınki Ankaragücü maçı öncesi sakatlıklar baş ağrıtıyor. Kulüp Doktoru Serhan Kurtulmuş, Perez’in dizindeki sakatlık nedeniyle forma giyemeyeceğini, kaval kemiğine darbe alan Ayhan’ın durumunun da bu sabahki kontrolden sonra belli olacağını açıkladı. Batista’nın sakatlığının sürdüğü, Brezilyalı futbolcunun tedavisinin devam edeceği bildirildi. Sergen’in takımda yer alabilmesi için de sağlık heyeti seferber edildi. 
     



 SPOR 























</TEXT>
</DOC>
