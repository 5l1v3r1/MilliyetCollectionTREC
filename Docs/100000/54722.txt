<DOC>
<DOCNO> 54722 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/29/son/soneko08.html </URL>
<DATE> 2001/11/29/ </DATE>
<TIME>  </TIME>
<AUTHOR>  </AUTHOR>
<HEADLINE>
JP Morgan "Türkiye'nin kaynak değil tasarruf problemi var" 
</HEADLINE>
<TEXT>

     JP Morgan Chase Bank Türkiye Genel Müdür Yardımcısı Ümit Kumcuoğlu, Türkiye'nin iç ve dış piyasalarda kaynak problemi bulunmadığını bildirdi. 
     Türkiye Enerji Forumu'nun ''Türk Enerji Yatırımlarının Finansmanında Ulusal ve Uluslararası Perspektifler'' konulu oturumunda konuşan Kumcuoğlu, Türkiye'de projelere sermaye koyma kültürünün bulunmadığını söyledi. 
     ''Türkiye'nin ne dış, ne iç piyasada kaynak problemi yok, tasarruf problemi var. Enerji sektörüyle ilgili projelere yeterli sermaye konulsun, yüzde 70'lere varan uzun vadeli finansman imkanı sağlanır'' diyen Kumcuoğlu, Türkiye içinde de çok ciddi kaynaklar bulunduğunu anlattı. Ümit Kumcuoğlu, şunları kaydetti 
     ''Türkiye'de tasarruf sektörünün büyüklüğü, 100 milyar dolar seviyesinde. Bunun yüzde 95'i kısa vadeli, yüzde 5'i de uzun vadeli enstrümanlarda. Dünya standartlarında ise tasarrufların yüzde 60'ı uzun vadeli enstrümanlarda. ABD'de ekonominin yüzde 80-85'i halka açık kurumsal özel sektör şirketlerinin elinde. Türkiye'deki kaynakları harekete geçirmek için tasarrufların yüzde 60'ının uzun vadeli enstrümanlara çekilmesi gerekiyor. Türkiye'de kurumsal özel sektör yapıları kurulmalı ve bunlar Türkiye'de gerekli rolleri oynamalı.'' Türkiye'de insanların elektriği kullanıp parasını ödememe kararlılığı içinde olduğunu ve bunun sorunların başında geldiğini belirten Kumcuoğlu, kaçak elektrik kullanımının önlenmesi gerektiğini dile getirdi. 
     






</TEXT>
</DOC>
