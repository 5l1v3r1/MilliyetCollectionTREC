<DOC>
<DOCNO> 58179 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/20/son/sontur22.html </URL>
<DATE> 2001/12/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Erkan Mumcu yine muhalefet gibi konuştu... 
</HEADLINE>
<TEXT>

     ANAP Genel Başkanı Erkan Mumcu, Türkiye'nin iradesi ile yeniden yapılanması gerektiğini, aksi halde borç verenlerin bu değişimi zorla yaptıracağını söyledi. 
     Türk Eczacıları Birliği'nin Dedeman Oteli'nde düzenlediği 33. Olağan Büyük Kongresi'ne katılan Erkan Mumcu, Türkiye'nin her alanda köklü değişime ihtiyacı olduğunu bildirdi. Dünyanın yeni bir çağa girdiğini, bunun bilgi çağı olduğunu vurgulayan Mumcu, Türkiye'nin ise bir yandan geri kalmışlıktan şikayet ederken, bir yandan da çağcıl norm ve standartlar ile çağdaş ülkelerin uygulamalarını içine sindiremediğini ifade etti. 
     Toplantıda konuşan TMMOB Başkanı Kaya Güvenç'in Köy Hizmetleri Genel Müdürlüğü'nün kapatılması girişimlerine yönelik eleştirilerini yanıtlayan Mumcu, kimsenin Köy Hizmetleri Genel Müdürlüğü'nün kaldırılmasını istemediğini, kendisinin yerel yönetimlere bağlanması gündeme getirdiğini kaydetti. 
     "Dünyayı anlamak zorundayız. Hem geri kalmışlıktan yakınıp hem de onlardan ayrı, kendi başımıza dünya yaratmamız çok da gerçekçi değil" diyen Mumcu, Türkiye'nin ıslahata değil, yeniden yapılanmaya ihtiyacı olduğunu vurguladı. 
     
     Eleştiriden kaçmayın 
     Sivil toplum örgütlerinin siyasal alanın meşru aktörü olarak varlığını etkinleştirmesi gerektiğini kaydeden Mumcu, Bakanlığı döneminde sivil toplum örgütlerinin görüşünü almadan hiçbir yatırım, satınalma yapmadığını bildirdi. 
     Mumcu, bunun siyasete yeniden güven kazandırmak için, verimlilik için önemli olduğunu söyledi. Yönetim yerine "yönetişim" kavramının oturması gerektiğini ifade eden Mumcu, siyasilerin, toplumun, sivil toplum örgütlerinin kendi kendileri ile birbirleri ile yüzleşmesi gerektiğini, ayna tutması gerektiğini kaydetti. Mumcu, "Bu yüzleşmeyi yapmadan kendimizle hesaplaşmadan doğru yönü bulamayız" dedi. Kimsenin eleştiriden kaçmaması gerektiğini kaydeden Mumcu, "Canımızı acıtan, inciten sözleri de hiçbir şekilde endişe ile karşılamamalıyız. Düşünce açıklamanın özünde provakatif nitelik vardır" diye konuştu. 
     Erkan Mumcu, Türkiye'nin yeniden yapılandırılmasının önemini vurgularken, "Tane ile ilaç satmak gibi komikliklere düşerek, bu komikliklerden medet umarak Türkiye'yi kurtaramayız" görüşünü savundu. Katlanmayı, tasarrufu vatandaştan bekleyen ama kamu harcamalarında hesaplıca indirime yanaşmayan yaklaşımın çözüm üretmesinin mümkün olmadığını ifade eden Mumcu, "Tüm kamu kurumlarımızın yeniden yapılandırılması olmazsa olmaz zorunluluktur. Ya bunu efendi efendi, kendi irademizin efendisi olarak yaparız. Ya da borç verenler bir gün bunu zorla yaptırır. Bu ulusal grurumuzu incitecek birşeydir. Bunu kavga konusu yapmadan sağduyu ile çözmek zorundayız" diye konuştu. 
     






</TEXT>
</DOC>
