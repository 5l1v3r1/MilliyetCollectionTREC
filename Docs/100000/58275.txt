<DOC>
<DOCNO> 58275 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/21/son/sondun07.html </URL>
<DATE> 2001/12/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Amerika'da milliyetçi medya, liberal medyayı reytingde geçti 
</HEADLINE>
<TEXT>

     ABD'de 11 Eylül saldırılarının da etkisiyle yükselen milliyetçilik akımını izleyen medya kuruluşlarının, bilinen birçok büyük Amerikan medya kuruluşunu içine alan liberal eğilimli medyayı reytinglerde geçmesi, iki grup arasındaki rekabeti alevlendirdi. 
     ABD'nin Afganistan'daki operasyonuna ilişkin haberleriyle CNN televizyonunun reytinglerdeki rakipsiz üstünlüğünü belirgin biçimde kıran Fox News televizyonu, medya kritiklerinin gündeminde de birinci sıraya oturdu. 
     Fox News'un ''milliyetçi'' olarak nitelenen yaklaşımının, halka daha fazla hitabettiği ve reytinglerde CNN'i geçmesini sağladığı yorumları yapılıyor. Reyting yarışında son olarak liberal eğilimli CNN televizyonu, tarihinde ilk kez doğrudan Fox News'u ve bu televizyon kanalının bir muhabirini hedef alan yayınıyla şaşırttı. 
     CNN'in, 11 Eylül sonrası ünlenen deneyimli gazetecisi Aaron Brown, bir saatlik programında, Fox News'un Afganistan'daki muhabiri Geraldo Rivera'yı konu alarak, bu gazeteciyi yalancılıkla suçladı. 
     Sansasyonel haberciliğiyle bilinen Rivera, Afganistan'da açılan ateşte, yayın sırasında ''saçlarını ortadan ayıran'' kurşunlu görüntülerinin yanı sıra yanında silah taşıdığı ve gerekirse, terörist Usame bin Ladin'i öldürmekten çekinmeyeceği gibi ilginç yaklaşımlarıyla dikkatleri toplamıştı. 
     Şimdi de Rivera'nın, 5 Aralık tarihinde Kandahar'ın kuzeyinde, Amerikan kuvvetlerinin yanlışlıkla kendi askerlerinin ölümüne yol açan ateşine ilişkin haberi olay yarattı. Rivera, Fox News'taki yayınında, ''Amerikan kuvvetlerinin açtığı ateş sırasında biz de oradaydık. 
     Ateşten gözlerimiz yandı. Kurtulmak için Tanrı'ya dua ettim. Karadaki Amerikan askerleri için, kendi adamlarının attığı bombalarla vurulmak çok acı olmalı'' demişti. 
     Rivera'nın bu haberinin ardından, Baltimore Sun gazetesinin medya eleştirmeni David Folkenflik, Rivera'nın, iddia ettiği gibi Kandahar'da değil, Tora Bora bölgesinde görüldüğünü ve aynı anda iki yerde birden olmasına imkan bulunmadığını gazetesinde yazdı. 
     Folkenflik'in CNN televizyonunda anlattığına göre, kendisine telefon eden Rivera, ''sen beni öldürmek mi istiyorsun Bir gazetecinin güvenilirliğini nasıl sorgularsın '' sözleriyle çıkıştı. 
     Ancak daha sonra Fox televizyonu, Rivera'nın, ''iki ayrı bombalamayı birbirine karıştırdığını'' belirten bir açıklama yayınladı. 
     Rivera'nın, olay sırasında gerçekten bölgede bulunmadığı ortaya çıktı. 
     CNN'den Aaron Brown ise ''bu gerçekten bir hata mı yoksa Rivera'nın kendisini yükseltmek için izleyiciyi yanıltma çabası mı '' sorusunu ortaya attı. Rivera'nın, habercilik stili de masaya yatırılırken, CNN'in medya eleştirmeni Howard Kurtz, ''Rivera'nın haberciliği, haberin kendisinden çok, gazetecinin yıldızlaştırılmasına yönelik. Rivera, Bin Ladin'in mağarasına girdi, Rivera ateş altında 
     tarzı bir habercilik bu'' dedi. Brown da, Rivera'nın son haberindeki sözleriyle hem Tanrı'ya dua edenleri, hem de ölmüş Amerikan askerlerini kullanarak kendine yarar sağlamaya çalıştığını savundu. Brown, kendisi gibi CNN'de çalışan Kurtz'e, ''sence bu muhabir CNN'in olsaydı ve aynı hata yapılsaydı, Fox News bu konuya haberlerinde kaç kez yer verirdi '' diye sordu. Kurtz de gülerek, ''herhalde 17 kez'' yanıtını verdi. Rivera'nın sansasyona dayalı haberciliğiyle bilinmesine karşılık, CNN'in ilk defa bir gazeteciyi ve çalıştığı televizyonu hedef alması dikkati çekti. ABD'de 11 Eylül'ün ardından medyada, liberal ve milliyetçi basın ayrımının belirginleştiği gözleniyor. Liberal medya arasında CNN, New York Times, Washington Post, CBS ve ABC gibi büyük kuruluşlar gelirken, milliyetçi olarak nitelenen medya arasında Wall Street Journal, Fox News, Weekly Standart, Washington Times gibi kuruluşlar bulunuyor. Genellenirse liberal medyada, Usame Bin Ladin için ''terörist'' yerine, ''Bay Bin Ladin'' nitelemesi tercih edilirken, gazetecinin tarafsızlığına özen gösterilmeye çalışılıyor. Milliyetçi medyada ise televizyonda bazı gazetecilerin Amerikan bayrağı kravatı taktığı gözlenirken, Susan Sontag gibi liberal kesim gazetecilerin, ''başımızda robot bir ABD Başkanı. Bize hala dimdik ayakta durduğumuzu söylüyor. Ben hiç de öyle hissetmiyorum'' yolunda, Başkan veya ülkeyi küçük düşürücü yorumları topa tutuluyor. 
     






</TEXT>
</DOC>
