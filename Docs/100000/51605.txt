<DOC>
<DOCNO> 51605 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/10/son/soneko02.html </URL>
<DATE> 2001/11/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Derviş "Ziraat Bankası Genel Müdürü 7.2 milyar lira maaş alıyor" 
</HEADLINE>
<TEXT>

     Devlet Bakanı Kemal Derviş, Ziraat Bankası Genel Müdürü'nün brüt 7 milyar 250 milyon lira maaş aldığını bildirdi. 
     Derviş, DSP İstanbul Milletvekili Erol Al'ın kamu bankaları yöneticileri ile ilgili soru önergesini yanıtladı. Ziraat Bankası'nın organizasyon yapısında köklü değişiklikler gerçekleştirilmesi nedeniyle genel müdür yardımcılarının 8'den 15'e yükseltildiğini belirtti. Derviş, organizasyon yapısının gerekli kıldığı fonksiyonların etkin bir şekilde yürütülebilmesi bakımından ilerde ortaya çıkacak ihtiyaçlara göre yeniden değerlendirilmek üzere, 15 genel müdür yardımcılığı kadrosunun mevcut yapılanmaya göre uygun olduğunun düşünüldüğünü kaydetti. 
     Bakan Derviş, sektörde aktif büyüklüğü bakımından Ziraat Bankası'ndan sonra gelen bankaların genel müdür yardımcısı sayısının yaklaşık aynı düzeyde olduğunu da kaydetti. 
     Ziraat Bankası Genel Müdürü'nün ayda brüt 7 milyar 250 milyon lira, yönetim kurulu murahhas üyelerinin net 3.5 milyar lira, Yönetim Kurulu Başkanı'nın da net 1 milyar 168 milyon lira maaş aldığını bildiren Derviş, ücretlerin, İş Bankası, Akbank ve Yapı Kredi Bankası'nın ücret ortalamaları esas alarak belirlendiğini ifade etti. 
     Derviş, DSP'li Al'ın ''Tüm kamu harcamaları kısılırken kamu bankalarına atanan yöneticiler niçin fedakarlıktan muaf tutulup ödüllendirilmektedir '' sorusuna, ''Kamu bankaları sektörde faaliyette bulunan özel bankalarla her alanda ve gerçek anlamda rekabete hazırlanmak zorundadır. Rekabet sadece sunulan hizmet içeriği ve niteliği ile sınırlı olmayıp, bankanın uygulayacağı ücret politikasını da içermektedir'' dedi. 
     






</TEXT>
</DOC>
