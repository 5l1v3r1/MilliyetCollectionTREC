<DOC>
<DOCNO> 96158 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/17/ekonomi/eko05.html </URL>
<DATE> 2002/07/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Vakıfbank’ın satışı için Pamukbank beklenecek 
</HEADLINE>
<TEXT>

Vakıfbank Genel Müdürü Altan Koçer, bankanın yüzde 75’inin yeniden blok satışına çıkmak için Pamukbank’ın satışını bekleyeceklerini söyledi 
     HARUN GÜREK Ankara 

     Ekonomik programın 3. gözden geçirilmesi için Türkiye’de bulunan IMF heyetinde yer alan bankacılık uzmanları dün Vakıfbank Genel Müdürlüğü’nü ziyaret etti. Edinilen bilgilere göre, görüşmede, bankanın A ve B grubu yüzde 75 hissesin satışı için geçtiğimiz şubat ayında başlatılan ve teklif gelmemesi nedeniyle sonuçsuz kalan ihale süreci ile bundan sonraki süreç ele alındı. 
     Niyet mektubunda da yer alan taahhütlerden biri olan satışın Başbakan Bülent Ecevit’in sağlık sorunu ile başlayan siyasi belirsizlik süreci nedeniyle sonuçsuz kaldığı konusunda görüşbirliğine varıldı. 
     
     Hazine’den destek 
     Vakıfbank Genel Müdürü Altan Koçer, niyet mektubunda, "koşulların uygun olması halinde..." ifadesinin yer aldığını, bu nedenle, satışın yapılamamasının IMF ile ilişkilerde bir sorun oluşturmayacağını belirtti. Koçer, bankaya, ana hissedar olan Vakıflar Genel Müdürlüğü ile Vakıfbank Personel Vakfı’nın sermaye artırımına katılmaması nedeniyle Hazine’nin 160 trilyon liralık destek sağlayacağını söyledi. Desteğin 7 yıl vadeli "sermaye benzeri kredi" olması nedeniyle bankanın yönetimine BDDK’dan bir temsilci atanmasının sözkonusu olmadığını da bildiren Koçer, aktarılan desteğin hisse yapısında bir değişiklik yaratmadığını da kaydetti. 
     İlk ihale sürecinin yaklaşık 5 ay sürdüğünü anımsatan Koçer, ikinci ihalenin ise daha kısa süreceğini söyledi. "Çünkü ihale dökümanları hazır. Ayrıca talip olacak yatırımcıların bankada yapmaları gereken incelemelerin bu kez daha kısa süreceğini tahmin ediyoruz" diyen Koçer, dolayısıyla ihale sürecinin hemen başlaması halinde yıl sonundan önce tamamlanmasının da olası olduğunu ifade etti. 
     
     



 EKONOMİ 





























</TEXT>
</DOC>
