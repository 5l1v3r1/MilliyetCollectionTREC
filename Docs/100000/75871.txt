<DOC>
<DOCNO> 75871 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/02/guncel/agun.html </URL>
<DATE> 2002/04/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Kaşıkların efendisi 
</HEADLINE>
<TEXT>

İçindeki yoğun enerji nedeniyle bir dönem CIA’in bile incelemeye aldığı Uri Geller, Milliyet’in toplantısında kaşıkları büktü, tohumları filizlendirdi 
     İSTANBUL Milliyet 

     2001 yılı değerlendirme toplantısında konuşmalar tamamlandıktan sonra Milliyet gazetesi Reklam Grup Başkanı Viki Habif, dünyaca ünlü enerji uzmanı Uri Geller’i muhteşem gösterisi için sahneye davet etti. Aralarında John Lennon, Michael Jackson, Muhammed Ali gibi ünlülerin de bulunduğu birçok kişinin kendisine gelip "Bu enerji kullanımını bana da öğret" dediğini ifade eden Uri Geller, konuklara bu ilginç yeteneğini küçük yaşlarda keşfettiğini anlattı. Uri Geller şaşırtıcı hayatını şöyle özetledi 
     
     Takımları zirveye taşımış 
     "İçimdeki enerjiyi çorba içerken fark ettim. Kaşık, kaldırdığımda eğildi. 22 yaşıma geldiğimde CIA Seni incelememiz lazım’ dedi ve beni test etti. Sonra fark ettim ki ben gücümü başkalarına aktarabilirim. Futbol takımlarını şampiyonluğa taşıdım. ABD Hükümeti’nin bazı görüşmelerinde karşı tarafı ikna etmek için çalıştım. Harita üzerinden petrol buldum." Yakın gelecekte Ortadoğu sorunuyla ilgili bir çalışma yapacağını söyleyen Geller, Filistin Lideri Yaser Arafat’la görüşmek istediğini söyledi. 
     
     Ben size uğur getirdim’ 
     Geller, amacının Arafat ile İsrail Dışişleri Bakanı Şimon Peres ve Ürdün Kralı Abdullah’ı bir araya getirmek olduğunu vurgulayarak, "Harmoni ve barış içinde konuşabilmelerini sağlayacağım. Pozitif düşünmeli, bu ölümlere son verelim demeliyiz" diye konuştu. Kişinin başarılı olabilmesi için önce kendine inanması gerektiğini söyleyen Geller, "Türk halkı, umarım bu negatif finansal koşullardan çıkıp pozitif düşünmeye başlar. Bugünden itibaren başarılı olacaksınız. Ben size uğur getirdim" dedi. 
     
     Bağış yaptı, kaşığı aldı 
     Geller, gösterisi sırasında, salonda bulunan kaşıkları herkesin gözü önünde enerjisiyle eğdi ve kopardı. Geller önce kendi elindeki bir kaşığı büktü ve kırdı. Daha sonra davetlilerden bir kaşık istedi. O kaşık da birkaç saniye içinde bir mum gibi eriyerek büküldü. Kendisine enerji doktoru diyen Geller, daha sonra bir pusulanın ibresini bakışlarıyla yerinden oynattı. Son gösterisi ise büyüleyiciydi. Paketini davetlilerin açtığı kırmızı turp tohumunu parmaklarıyla filizlendirdi. Geller, yamulttuğu kaşıklardan bir tanesini imzalayarak, İstanbul’da bir çocuk hastanesine bin dolar bağış karşılığında Statü Reklam Hizmetleri’nden Burak Duruman’a verdi. 
     



 GÜNCEL 






















</TEXT>
</DOC>
