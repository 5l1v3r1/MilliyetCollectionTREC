<DOC>
<DOCNO> 85728 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/23/son/sonspo10.html </URL>
<DATE> 2002/05/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Ülkerspor hakemleri savundu... 
</HEADLINE>
<TEXT>

     Ülkerspor Basketbol Takımı Menajeri Lütfi Arıboğan, Efes Pilsen ile yaptıkları play-off final serisinin ilk maçının başhakemi Fatih Söylemezoğlu için, lacivert-beyazlı kulüpten gelen eleştirilerle ilgili olarak, ''Hiçbir Türk hakeminin art niyetli olduğuna inanmıyorum'' dedi. 
     Lütfi Arıboğan, heyecanı yüksek olan final serisi maçlarında, 2 kulübün de hakemlere yardımcı olması gerektiğini vurgulayarak, şunları söyledi 
     ''Ben Türkiye'de hiçbir Türk hakeminin art niyetli olduğuna inanmıyorum. Ama dünkü maçı da düşünürsek, eğer bir takımın aleyhine düdük çalınmışsa onun mağduru bizizdir. Hakemlerin takdir hakkını kullandığı pozisyonlarda bizim için olumsuz düdük daha fazladır. 2 külübün de final serisinde hakemlere yardımcı olması gerekir'' diye konuştu. 
     Arıboğan, Efes Pilsen ile yaptıkları ilk maçta takım halinde çok iyi mücadele ettiklerini belirterek, oyuncularının sergiledikleri performansla şampiyonluk mesajını verdiklerini söyledi. 
     Sezon içindeki maçlarda rakiplerine 2 maçta da yenildikleri için seriye 1-0 geride başladıklarını hatırlatan Arıboğan, ''Hedefimiz ilk maçı kazanıp seride durumu eşitlemekti. İlk maçtaki hedefimizi gerçekleştirdik. Sporcularımız müthiş bir mücadele gösterdiler ve bu mücadeleyle şampiyonluğu istediklerinin mesajını da verdiler'' diye konuştu. 
     





</TEXT>
</DOC>
