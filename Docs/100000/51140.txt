<DOC>
<DOCNO> 51140 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/07/son/sontur05.html </URL>
<DATE> 2001/11/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Meclis koltukları davası sanıklarına ''af'' müjdesi.. 
</HEADLINE>
<TEXT>

     Ankara 11. Asliye Ceza Mahkemesi, eski TBMM Başkanı Mustafa Kalemli'nin de aralarında bulunduğu 23 kişi hakkında, ''Genel Kurul Salonu'nun yenilenmesi sırasında görevlerini kötüye kullandıkları'' iddiasıyla açılan davayı, 4616 sayılı Şartla Salıverilmeye, Dava ve Cezaların Ertelenmesine Dair Kanun uyarınca erteledi. Yargılama sırasında ölen 1 sanık hakkındaki dava ise ortadan kaldırıldı. 
     Davanın bugünkü karar duruşmasına, sanıklardan Ahmet Korkmaz ve sanık avukatları ile müdahil TBMM'nin avukatları katıldı. 
     Yargıç Fevzi Şıngar, sanıklardan Mehmet Mısırlı'nın avukatı Nihat Konak'ın rahatsızlığı nedeniyle duruşmaya katılamayacağını belirten mazeret dilekçesi verdiğini söyledi. Şıngar, sanıklar Kemal Arer ve Hilmi Berkay'ın avukatı Osman Erkan'ın da yeniden bilirkişi incelemesi yaptırılmasını talep ettiğini bildirdi. 
     Cumhuriyet Savcısı Yaşar Hacıoğlu, avukat Konak'ın talebinin mazeretini belgelendirmemesi, yeniden bilirkişi incelemesi yaptırılması isteminin de dosyanın büyük ölçüde tamamlanmış olması nedeniyle reddine karar verilmesini talep etti. 
     Yargıç Şıngar, savcının da görüşü doğrultusunda taleplerin reddine karar verdi. 
     TBMM'nin avukatları Hüsnü Tunç Ceyhan ve Lütfi Savran, sanıkların cezalandırılmalarını talep ettiler. 
     Cumhuriyet Savcısı Hacıoğlu, esas hakkındaki mütalaasında, yargılama sırasında öldüğü anlaşılan Cihan Sakarya hakkındaki davanın, TCK'nın ''sanığın ölümü'' başlığını taşıyan 96 1. maddesi uyarınca ortadan kaldırılmasını istedi. 
     Diğer 23 sanık hakkında, ''görevi kötüye kullanma'' suçundan dava açıldığını, ancak Anayasa Mahkemesi'nin 18 Temmuz 2001 tarihli kararıyla bu suçun 4616 sayılı Yasa kapsamına alındığını anımsatan Savcı Hacıoğlu, sanıklar hakkındaki davanın 4616 Sayılı Yasa'nın 1 4. 
     maddesi gereğince kesin hükme bağlanmasının ertelenmesini talep etti. 
     Sanıklardan Genel Kuruldan Sorumlu İşletme ve Yapım Müdür Yardımcısı Ahmet Korkmaz, esas hakkındaki savunmasında, dosyada hakkındaki suçlamaya ilişkin hiçbir delil bulunmadığını, ihale yapılmasından 3 ay sonra göreve geldiğini ifade ederek, davanın ertelenmesinin mağduriyetine neden olacağını savundu. Korkmaz, bu nedenle beraatine karar verilmesini istedi. 
     Sanık avukatları, esas hakkındaki savunmalarında, öncelikle beraat kararı verilmesini, aksi takdirde savcının görüşü doğrultusunda hüküm kurulması talebinde bulundular. 
     
     Karar 

     Yargıç Şıngar, bazı sanık avukatlarının esas hakkındaki savunmalarında beraat isteminde bulunduklarını belirterek, ''görevi kötüye kullanma'' suçunu düzenleyen TCK'nın 240. maddesinin, Anayasa Mahkemesi'nce, 18 Temmuz 2001 tarihinde 4616 Sayılı Yasa kapsamına alındığını ve buna ilişkin gerekçeli kararın 27 Ekim 2001 tarihinde Resmi Gazete'de yayımlandığını bildirdi. Şıngar, ''Bu yasa gereğince, sanıklar hakkında üzerlerine atılı suçu işleyip işlemedikleri konusunda inceleme yapılamayacağı, suçun türü, tarihi ve süresi yönünden sanıklar hakkındaki davanın 4616 Sayılı Yasa'nın 1 4. maddesi uyarınca kesin hükme bağlanmasının ertelenmesi gerekmiştir'' dedi. 
     Hakkında, ''görevi kötüye kullanma'' suçundan dava açılan, ancak yargılama sırasında öldüğü anlaşılan dönemin Emlak Konut A.Ş Genel Müdürü Cihan Sakarya hakkındaki davanın ortadan kaldırılmasına karar verildiğini bildiren Yargıç Şıngar, diğer 23 sanık hakkındaki davanın, suç tarihi, suçun türü ve öngörülen ceza miktarı yönünden 4616 Sayılı Yasa'nın 1 4. maddesine göre kesin hükme bağlanmasının ertelenmesine karar verildiğini açıkladı. 
     Yargıç Şıngar, sanıkların 5 yıl içinde aynı cins veya daha ağır şahsi hürriyeti bağlayıcı cezayı gerektiren bir suç işlemeleri durumunda, davanın yenileneceğini ifade etti. Şıngar, bu süre içinde, aynı cins veya daha ağır bir suç işlememeleri durumunda dosyanın işlemden kaldırılacağını da tutanağa geçirdi. 
     Ayrı ayrı açılan fakat Ankara 11. Asliye Ceza Mahkemesi'nde birleştirilen davaların iddianamesinde, sanıklar eski TBMM Başkanı Mustafa Kalemli, dönemin TBMM Genel Sekreteri Necdet Basa, Genel Sekreter Yardımcısı Fahri Köprülü, Teknik Daire Başkanı Mehmet Mısırlı, İşletme ve Yapım Müdürü Erdal Yüksel, Genel Kuruldan Sorumlu İşletme ve Yapım Müdür Yardımcısı Ahmet Korkmaz ile Emlak Konut A.Ş'nin 13 üst düzey yöneticisi ve ihale-yeterlilik komisyonları üyesi 5 kişinin, Türk Ceza Kanunu'nun ''görevi kötüye kullanmak'' hükmünü düzenleyen 240. maddesine göre 1'er yıldan 3'er yıla kadar hapis cezalarına çarptırılmaları talep ediliyordu. 
     






</TEXT>
</DOC>
