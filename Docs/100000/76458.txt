<DOC>
<DOCNO> 76458 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/04/son/sontur10.html </URL>
<DATE> 2002/04/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Küçük dansöz üç kanal kapattırdı... 
</HEADLINE>
<TEXT>

     Dansöz kıyafeti içinde ekrana gelen küçük B'nin dansı, üç televizyon kuruluşuna ceza getirdi. 
     RTÜK, dansöz kıyafeti giydirilen 7 yaşındaki B'nin danslarına yer veren programları nedeniyle Show TV, 
     Kanal D ve ATV'ye birer gün yayın durdurma cezası verdi. 
     RTÜK İzleme ve Değerlendirme Dairesi'nin konuya ilişkin raporunda, ''Kişilik gelişimlerinin oluştuğu bu dönemde çocukların bu tür programlara, gerek malzeme edilerek katılımlarının gerekse ekran başında bu tür programları izlemesinin, kişilik gelişimlerini ve ruh sağlıklarını olumsuz yönde etkilediği göz ardı edilemez'' denildi. 
     Üst Kurul, dansöz kıyafeti içinde ekrana gelen küçük B'nin danslarına yer veren programları nedeniyle Show TV, Kanal D ve ATV'ye birer gün yayın durdurma cezası uygulanmasını kararlaştırdı. Üst Kurul, söz konusu yayınların, 3984 Sayılı RTÜK Kanunu'nun ''Çocukların ve gençlerin, fiziksel, zihinsel, ruhsal ve ahlaki gelişimini olumsuz yönde etkileyebilecek yayın yapılmaması''na ilişkin m bendine aykırı olduğuna karar verdi. 
     Üst Kurul'un bu kararına temel olan İzleme ve Değerlendirme Dairesi'nin raporunda, 2-6 yaş grubunun, ilk çocukluk yılları ve okul öncesi dönemi kabul edildiği belirtilerek şunlar kaydedildi 
     ''Bu yaş grubunun toplumsallaşma süreci ilk olarak ailede, kendine anne-babayı model almasıyla başlamakta, daha sonra okul, akran grubu ve kitle iletişim araçlarından televizyon da toplumsallaşma süreci içinde yer almaktadır. 
     Pedagoglar ve psikologlar, televizyonun ilk çocukluk döneminde etkin izler bıraktığını ve model olarak seçtikleri kişilerin hareket ve özelliklerini gündelik yaşamlarına, davranışlarına yansıtarak karşısında gördüğü karakterle kendine bir iletişim ağı oluşturarak, o modeli içine sindirmekte olduğunu söylemektedirler. 
     Bu nedenle kişilik gelişimlerinin oluştuğu bu dönemde çocukların bu tür programlara gerek malzeme edilerek katılımlarının sağlanmasının gerekse ekran başında bu tür programları izlemesinin, kişilik gelişimlerini ve ruh sağlıklarını olumsuz yönde etkilediği göz ardı edilemez.'' 
     
     İTİRAF'A ÜÇ GÜN YAYIN DURDURMA CEZASI 
     Öte yandan Üst Kurul, Reha Muhtar'ın hazırlayıp sunduğu itiraf programında bir eşcinselin itiraflarına yer verilmesi nedeniyle de Show TV'ye üç gün yayın durdurma cezası uygulanmasını kararlaştırdı. 
     RTÜK, söz konusu programın 3984 Sayılı RTÜK Kanunu'nun ''genel ahlak, toplum huzuru ve Türk aile yapısına aykırı yayın yapılamayacağına'' ilişkin d benzine aykırı olduğuna karar verdi. 
     Üst Kurul, bir babanın ''karısı eve dönmediği takdirde çocuklarını ve kendilerini benzin dökerek yakacağı tehdidini'' ekrana taşıyan Kanal 6'ya da bir gün yayın durdurma cezası verilmesini kararlaştırdı. 
     RTÜK, bu yayının da ''Çocukların ve gençlerin, fiziksel, zihinsel, ruhsal ve ahlaki gelişimini olumsuz yönde etkileyebilecek yayın yapılmaması''na ilişkin m bendine aykırı sonucuna vardı. 
     






</TEXT>
</DOC>
