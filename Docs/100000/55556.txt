<DOC>
<DOCNO> 55556 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/05/dunya/dun01.html </URL>
<DATE> 2001/12/05/ </DATE>
<TIME>  </TIME>
<AUTHOR>  </AUTHOR>
<HEADLINE>
KANA KAN 
</HEADLINE>
<TEXT>

İkiz kulelerde ölen vatandaşlarının intikamını almak için Afganistan'a bomba yağdıran Amerika'yı örnek alan İsrail, Filistin'e aynı yöntemle hesap soruyor. 26 kişinin ölümüne neden olan intihar saldırılarının ardından misilleme kararı alan İsrail, dün özellikle Arafat'ın kararg hının bulunduğu bölgeyi hedef aldı 
     DIŞ HABERLER SERVİSİ 

     İSRAİL, hafta sonu Kudüs ve Hayfa'da gerçekleştirilen ve 26 kişinin ölümüne, yüzlerce insanın da yaralanmasına neden olan intihar saldırılarının ardından pazartesi başlattığı misilleme operasyonunu dün genişleterek sürdürdü. İsrail F - 16'ları ve saldırı helikopterlerinin dünkü hedefleri arasında Ramallah'ta Filistin lideri Yaser Arafat'ın kararg hının bulunduğu bölge de vardı. 
     
     Arafat sağ kurtuldu 
     Dün sabah Arafat Ramallah'ta kararg hında bulunduğu sırada, İsrail helikopterleri 200 metre ötesindeki İçişleri Bakanlığı'na roket saldırısı düzenlediler. Saldırı sırasında kararg hını terk etmeyen Arafat'ın zarar görmediği açıklandı. Arafat'ın özel koruma gücü ve polisinin, Gazze ve Batı Şeria'daki kararg hlarını hedef alan İsrail savaş uçakları, Gazze Şeridi'nde Arafat'ın muhafız birliği 17. Kuvvet'in kullandığı bir binayı bombaladı. 
     
     100 kişi yaralandı 
     Gazze kentine düzenlenen hava saldırısında 2 kişi öldü, çoğu çocuk 100'ün üzerinde kişi yaralandı. Yaralananların hedefteki bir Filistin karakolunun yakınında yer alan okulun öğrencileri olduğu bildirildi. İsrail savaş uçakları ve helikopterleri, eşzamanlı olarak Batı Şeria'daki Han Yunus, Sulfid, Tulkarim'e de saldırdılar. Arafat'ın etrafındaki çember giderek daralırken, bu politikaya karşı çıkan İşçi Partisi koalisyondan ayrılma tehdidinde bulundu. 
     
     İşçi Partililer rahatsız 
     Önceki sabaha kadar süren kabine toplantısında İsrail Başbakanı Ariel Şaron'un "Arafat'ın devrilmesi" önerisinin, başta Dışişleri Bakanı Şimon Peres olmak üzere İşçi Partili bakanlar tarafından önlendiği belirtiliyor. İsrail basınına göre, İşçi Partili bakanlar, kabine bildirisindeki Filistin yönetiminin "terörü desteklediği" şeklindeki ifadeye karşı çıktı. Peres ve Şaron arasında bu nedenle tartışma yaşandı. Ancak Şaron bu ifadeyi değiştirmeyince İşçi Partili bakanlar oylamaya katılmayarak toplantıyı terk ettiler. 
     



 DÜNYA 














</TEXT>
</DOC>
