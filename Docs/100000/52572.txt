<DOC>
<DOCNO> 52572 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/16/spor/yguven.html </URL>
<DATE> 2001/11/16/ </DATE>
<TIME>  </TIME>
<AUTHOR> ERCAN GÜVEN  </AUTHOR>
<HEADLINE>
O gemideyiz .. 
</HEADLINE>
<TEXT>

     Öyle ihtiyacımız vardı ki, böyle bir zafere... 
     "Batarken" uzatılan "can simidiydi" sanki. 
     "Hastanın" yudumladığı sıcak bir çorba, ağlayan bebeğe emzik, aç midelere taze bir somun gibiydi. 
     Bıkmıştık negatif zirvelerde başaşağı dolaşmaktan. 
     IMF’ye en çok borçlu ülke... 
     En çok sıfırlı banknotlara bile muhtaç olmaktan. 
     Madem ki kayıt dışı ekonomide rakipsizdik, "geçin kayıtlara şu 5 - 0’ı" dedik. Yarım yüzyıllık hasrete, azdı bile... 
     Gelir adaletsizliğine alışık olmamızdan Avusturya’ya da adil davranamazdık globalleşmeye kurban gitmişti o eski "misafirperverlik"... 
     Faiz cenneti Türkiye’de doksan dakikalık futbola "yüzde beş faiz" yazdık... Bankalarımızı boşaltanlardan yüreklerimizi kurtarmıştık. 
     Bıkmıştık .. Ve sadece "kap kaç olimpiyatları" şampiyonu olamazdı bu ülke. Ekonomiden beş yemiş, beş milyon asgari ücretli ve bir o kadar işsizle sinmiştik ama, henüz "bitiş düdüğünü" işitmemiştik. 
     Bir teselli, bir umut, adeta bir ipucu oldu Dünya Kupası vizesi. 
     "Yüksel ki yerin bu değildir" dizesi, bize söylenmişti hatırladık. Futbolda "dünyayı durdurup" gemiye şimdi biz de binmiştik. 
     Acaba, tüm hasretlerimizi böyle net bir şekilde dindirebilecek miydik .. 
     Teşekkürler Şenol Hoca, sağolun çocuklar, hiç olmazsa sayenizde bunları düşünebildik. 
     Öyle ihtiyacımız vardı ki, böyle bir zafere... 
     Artık daha kolay katlanabileceğiz parasızlığa... 
     
Karizma, vizyon ve misyon      "Ben adamım, Trabzonluyum, Türküm" dedi Şenol Hoca... 
     Aslında "dolu bir adamım, kızgın bir Trabzonluyum, alıngan bir Türküm" diyecekti, kestirme konuştu. 
     İşin doğrusu, zamanlaması tartışılır ama, alınmakta haklıydı Güneş. 
     Kibar dilde sövme anlamına gelen "karizması, vizyonu ve misyonu yok" eleştirileriyle doldu, doldu... Patladı. 
     Bu "kibar" eleştirmenler ise, "eleştirmenleri eleştiren eleştirmenlerden" şikayetçi. Şenol Hocayı linç etmeye çalışanlar şimdi, eleştirilerine saygı istiyorlar. 
     Bir türlü anlatamadık... 
     Senin belden aşağı postmodern küfürlerine ben niye saygı duyayım. 
     Saygı duyulan sadece fikirlerini söyleme hakkıdır. Fikirlerin değil. 
     
Ne olacak şimdi ..      Türk Milli Takımı, Dünya Şampiyonası’nda ne yapar .. 
     Bu soruyu, şu günlerde sorarsanız, "finalden aşağısı kurtarmaz" elbet. 
     Ne zaman ki, coşkumuz dinecek... Oturup stratejimizi belirleyeceğiz. 
     Bence Dünya Şampiyonası sırasında adrenalin yüklemesi yapıp, zevkten zehirleneceğiz... 
     Bu "kehanet" veya "hüsn - ü niyet" değil işte size güreş sporumuzdan somut bir örnek 
     Madalyanın en kıymetlisi olimpiyattan, Dünya Şampiyonası’na, oradan da Avrupa’ya doğru sıralansa da, minderde, özellikle de grekoromen güreşte tüm otoritelerin bildiği bir gerçek vardır bu stilin zirvesi Avrupa Şampiyonası’dır. 
     Çünkü, grekoromende en iyi ülkeler Avrupa’dadır. Oysa bir Dünya Şampiyonası’nda kıta kontenjanından gelen çok zayıf rakiplerle bile eşleşmeniz olasıdır. 
     Futbol da aynı... Japonya’da elenmiş bir Hollanda yerine Senegal, Tunus, Sudi Arabistan veya Ekvator ekipleriyle karşılaşacak Milli Takımımız’ın tırmanma şansı Avrupa Şampiyonası’ndan çok olacaktır. 
     Olgunluk çağındaki "rüya jenerasyonun" pekişen tecrübe ve özgüveni de cabası. Teknik kapasiteleri, fizik ve mental becerileri üst üste koyarsak, anlaşılır.... Avrupa Şampiyonası’ndakinden daha parlak günler bekliyor futbolcularımızı. 
     
Ulusoy ve prim      Haluk Ulusoy akıllanmadı .. 
     Euro 2000 için bir jeep lafı attı ortaya, arabalar eskidi, dedikodusu bitmedi. 
     Şimdi, futbolcular primden bahsetmemiş bile, Federasyon Başkanı, "Onlara ne versek azdır" diyor. 
     Niye .. "Kore’ye gidiyorlar"... 
     Aman çocuklar çok dikkatli olsunlar bu ülkede Kore Gazileri sürünüyorlar. 
     
Yardım kampanyası      Zor durumdaki bir spor kulübü için taraftarlardan destek aramak ve bu amaçla kampanya açmak kadar doğal bir şey olamaz. 
     Sevgi ile gönülden yardımlaşma her şeyden önce insani bir yüceliştir... 
     Ama kampanyayı açan kulübün başkanı, yardım istediklerinin işvereni konumunda ise, onlara ruhsat verip onlardan vergi alıyorsa iş başka. 
     Şimdi siz Kocaeli’nde bir fabrika sahibi olun da, Valilik ile Kocaeli Belediye Başkanı Sefa Sirmen’in kulübe yardım isteğini geri çevirin bakalım 
     Belli ki, böylesine "kalpsiz" birileri çıkmamış ve yaşanan ekonomik krize karşın, kısa zamanda 1,5 milyon dolar toplanmış Kocaeli’nde. 
     Bence bunun Harlem’deki bir altgeçitte karşınıza çıkan dört zencinin yakarışlarına üzülüp, cebinizdeki dolarları onlara helal etmekle inanılmaz benzerlikleri var. 
     Hepimiz insanız ve "yardımlaşmalıyız"... 
     
Barış rüzg rları      Futbol Federasyonu Başkanı Haluk Ulusoy ile Bakan Fikret Ünlü arasındaki mahkeme tescilli buzlanma eridi. 
     Mehmet Ali Yılmaz ile Trabzonspor yönetimi arasındaki suç duyurusuna varan gerginlik bitti. 
     Beşiktaş’ta ise muhalefet ile yönetim sulh çubuğu içti. 
     Aslında bunların her biri, vatana, millete, spora ve toplumsal tansiyona ilaç gibi gelecek gelişmeler. 
     Bu barışmalarla sonuçlanan tartışmalar başladığında ne kadar keskin eleştiriler yapılmışsa aynı oranda alkışlanması gereken davranışlar. 
     Tüm tarafları gönülden kutlamalı ve kararlarına sayfalar ayırmalıyız. 
     Ama öncelikle "mecburiyetten" kaynaklanmayıp, "kerhen" yapılmadığına inanmalıyız. 
     
Terim’le satranç      Galatasaray yönetimi Fatih Terim’e, "Futbol A.Ş.’nin başına geçme" teklifi götürecekmiş. 
     Sponsorlar, tesisler, gelir getirici projeler ve organizasyonlarla ilgili tek söz sahibi olacakmış Terim ve detaylar hazırlanmaktaymış. 
     Ancak Galatasaray yöneticileri, teklifin kabul edileceğine pek ihtimal vermiyorlarmış. 
     Tamamen aynı fikirdeyim... Hatta bu girişimin Galatasaray Yönetim Kurulu tarafından oynanan satrançta "geleceğe dönük" çok iyi bir hamle olduğunu tahmin etmekteyim 
     Olası bir başarısızlıkta "Fatih Hoca boştayken aklınız neredeydi" diyenlere "teklif ettik gelmedi" yanıtı verebilmek için... 
     Peki ya Fatih Hoca kabul ederse .. 
     Zannetmem... 
     Bu "Avrupa’da başaramadım" anlamına gelir ki, henüz kariyerindeki hiçbir tırmanışı yarım bıraktığını görmedim. 
     



 SPOR 






















</TEXT>
</DOC>
