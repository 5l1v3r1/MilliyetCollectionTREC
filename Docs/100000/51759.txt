<DOC>
<DOCNO> 51759 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/11/son/sontur03.html </URL>
<DATE> 2001/11/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Siverek'te aile planlaması uygulaması doğumu patlattı 
</HEADLINE>
<TEXT>

     Şanlıurfa'nın Siverek İlçesi'nde, 5 yıldır uygulanan doğum kontrolü ve aile planlaması çalışmalarına rağmen bu yıl, 10 ayda 10 bin çocuk dünyaya geldi. 
     5 yıldır aile planlaması 
     çalışmalarının olumlu sonuç vermediği, ilçede nüfus patlamasının yaşandığı belirlendi. 
     Aile Planlaması ve Ana Çocuk Sağlığı Merkezi'nin çalışmaları sonunda 1995 yılında sipral ile korunan kadın sayısı 440 iken bu sayı 2000 yılında 170'e düştü. 1995 yılında doğum kontrol hapıyla korunan 
     kadın sayısı da 500'den 420'ye geriledi. 
     İlçede prezervatif ile korunan erkek sayısı ise 1995 yılında bin 700 olurken, 2000 yılında bu sayı 2 bin 300'e yükseldi. 
     Araştırmaya göre, 5 yılda doğum kontrolü ve aile planlamasının önemsenmemesi sonucunda, 2001 yılının ilk 10 ayında İlçe Nüfus Müdürlüğü'ne ''0'' yaş grubu yaklaşık 10 bin çocuğun kaydının yaptırıldığı belirlendi. 
     
     Neden fazla çocuk istiyorlar 
     Belediye Basın Halkla İlişkiler Bürosu'nun ilçe genelinde yaklaşık 100 aile ile yaptığı anket de, bölgede tarım toplumu özelliklerinin 
     hala devam ettiğini ortaya çıkardı. 
     Ailelerin fazla çocuk istemelerinin en büyük nedenleri arasında aşiret gücünün zayıflamaması ve erkek çocuk sahibi olma arzusu öne çıkıyor. 
     Ankete katılan ailelerin çoğunun ''korunma yöntemlerini bilmedikleri'' belirlenirken, ''erkeklerin prezervatif kullanmak istemedikleri'', ''korunmanın kadınlar tarafından uygulanmasının istendiği'' de tespit edildi. 
     Ankette, ayrıca kadınların Aile Planlaması ve Ana Çocuk Sağlığı Merkezi'nden aldıkları doğum kontrol haplarını, çiçeklerin daha kısa sürede gelişmesini sağlamak için saksılarda kullandıkları da belirlendi. 
     
     Aileler eğitilecek 
     Araştırma sonucunda ortaya çıkan nüfus patlamasının önüne geçebilmek için Siverek Kaymakamlığı'nın önerisiyle Sağlık Grup Başkanlığı ile Aile Planlaması ve Ana Çocuk Sağlığı Merkezi, eğitim kursları düzenlemeyi kararlaştırdı. 
     Kursta kadınlara ve erkeklere korunma yönteminin yanı sıra çocuk eğitimi ve sağlığı konularında bilgi verilecek. 
     Halk Eğitim Merkezi Müdürü Faik Türkgezer, A.A muhabirine yaptığı açıklamada, Aile Planlaması ve Ana Çocuk Sağlığı çalışmalarına karşın ilçede nüfus patlaması yaşandığını belirterek, ''Bunun önüne geçebilmek için erkeklere yönelik olarak kahvehanelerde eğitici video filimleri izlettireceğiz'' dedi. 
     






</TEXT>
</DOC>
