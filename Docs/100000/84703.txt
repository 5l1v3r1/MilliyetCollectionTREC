<DOC>
<DOCNO> 84703 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/18/spor/spo10.html </URL>
<DATE> 2002/05/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Kupa Tarihçesi 
</HEADLINE>
<TEXT>

1938 Fransa ya da babaevindeki kupa 
     34 Dünya Kupası Mussolini’nin faşist İtalya’sında, 36 Olimpiyatları da Hitler’in Nazi Almanyası’nda yapıldıktan sonra Avrupa savaşın eşiğine gelmişti. Ve FIFA’nın kupa düzenleme hakkını 2 kez Avrupa, 1 kez Güney Amerika’ya verme şeklindeki rotasyonunun bozulacağı bekleniyordu. 
     Arjantin kupayı düzenlemek için başvurdu ve alacağından da emindi. Ama 1930’da Uruguay’da yaşanan sıkıntılar ve yolculuğun çok zor olması FIFA’yı düşündürüyordu. Birliğin 57 üyesinin büyük çoğunluğu Avrupalılardı. Fransa’yı seçtiler. Bunda babaları Jules Rimet’yi onurlandıma isteği de söz konusuydu kuşkusuz. Bütün mücadelenin elemelerden oluştuğu İtalya’daki sistemi uyguladılar. Uruguay’ın devam eden boykotuna ev sahipliği başvurusu kabul edilmeyen Arjantin de katıldı. Ve böylece Brezilya’yı bugün bütün kupalara katılan tek takım unvanına sahip ülke yaptılar. 
     Bu boykotla 15 ülkenin katıldığı turnuvada İsveç ilk turu bay geçti. ilk turdaki 7 maçın 5’i uzatma dakikalarında galibini buldu. Turnuvada Batı Hint Adaları ve Küba gibi iki sürpriz takım vardı. Küba, Romanya’yı 2-1’le geçme başarısından sonra ilk turu bay geçen İsveç’e ikinci turda 8-0’la elendi. Turnuvanın en iyi takımı olan Brezilya yarı final maçında İtalya karşısına inanılmaz bir şekilde gol kralı Leonidas’sız çıktı ve bu turnuva tarihine en büyük teknik direktörlük hatalarından biri olarak kaydedildi. 
     İtalya Brezilya’yı yarı finalde safdışı ettikten sonra finalde Macaristan’ı yendi ve kupayı ev sahiplerinin kazanması geleneğine son verdi. 
     

</TEXT>
</DOC>
