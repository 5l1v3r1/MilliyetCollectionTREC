<DOC>
<DOCNO> 86686 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/29/yasam/yas04.html </URL>
<DATE> 2002/05/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Tasmanya kaplanı yeniden doğacak 
</HEADLINE>
<TEXT>

Bilim adamları, nesli tükenen Tasmanya kaplanın DNA’larını çoğalttı. Bu yöntemle, bu hayvan ve tarihe karışan daha nice tür hayata dönebilecek 
     DIŞ HABERLER SERVİSİ 

     Yıllar önce nesli tükenen Tasmanya kaplanı, genetik bilimi sayesinde yeniden doğacak. Genetik bilimciler, 60 yılı aşkın bir süre önce yok olan Tasmanya kaplanının DNA’sını çoğaltmayı başardıklarını açıkladı. Steven Spielberg’in dinozorlara hayat verdiği Jurassic Park filmini anımsatan bu girişim Avustralya’da gerçekleştirilecek. 
     
     10 yıl içinde... 
     Etanol içinde saklanan, Tasmanya’ya özgü keseli yırtıcının ölüsünden aldıkları DNA’yı çoğalttıklarını belirten Prof. Mike Archer, 10 yıla kadar Tasmanya kaplanı türünün yeniden dünyaya geleceğini açıkladı. Avustralyalı profesör, "Tasmanya kaplanı kopyalamayı başarabilirsek, nesli tükenen diğer hayvanlar da yeniden dünyaya gelme şansı bulacaktır" dedi. 
     
     130 yıldır ölüydü 
     Archer, "Bizim için asıl heyecan verici taraf, bulduğumuz 130 yıllık ölü DNA’nın, canlı DNA gibi işe yaramasıydı" diyerek, bundan sonra kaplanın DNA haritasının çıkarılması gerektiğini belirtti. 
     Tasmanya kaplanının neslinin tükenmesinde, koyunları ve tavukları yediği için insanlarca bile bile avlanması etkili oldu. Avustralya’da son Tasmanya kaplanı 1936 yılında görüldü. Bir kaplandan daha çok kurdu andıran Tasmanya kaplanı, kesesi sayesinde kangurular gibi yavrularını taşıyabiliyordu. 
     



 YAŞAM 




















</TEXT>
</DOC>
