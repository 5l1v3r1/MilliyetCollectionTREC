<DOC>
<DOCNO> 53543 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/22/yazar/bila.html </URL>
<DATE> 2001/11/22/ </DATE>
<TIME>  </TIME>
<AUTHOR> Fikret BİLA  </AUTHOR>
<HEADLINE>
Köy - kent ile tatil köyü 
</HEADLINE>
<TEXT>

     ANAP Genel Başkan Yardımcısı Erkan Mumcu'nun kaba üslubunun yarattığı sorun çözüldü mü, çözülmedi mi, tam anlaşılmış değil. 
     Mumcu, Genel Başkanı Yılmaz'dan aldığı uyarı üzerine, kullandığı üslubun yanlış olduğunu ilan ederek hata yaptığını kabul etti. Bir gününü ekran ekran gezerek hatasını düzeltmeye ayırdı. 
     Ancak ertesi gün yeniden celallendi. "Geri adım atmam. Genel Başkanım bana özür dile falan demedi" diyerek, hata olduğunu kabul ettiği söylemi için özür dilemeyeceğini ilan ederek bir başka efelik gösterdi. 
     Genel Başkanı "özür dile" demediği için özür dilememiş oldu. 
     Mumcu, döne döne ilerlemeye devam ediyor. 
     Gelelim Mumcu'nun, üslup tartışmasının gölgesinde kaldı dediği sözlerinin özüne... 
     ANAP Genel Başkan Yardımcısı'nın sözünün özü, köy - kent projesinin bir hayal, köylünün kalkınmasının bir yalan, bu yaklaşımın da 19. yüzyılı bile anlamamış insanlara ait olduğu... 
     Peki, köy - kent projesine burun kıvıran ANAP Genel Başkan Vekili Mumcu'nun, köy ve köylü sorunlarıyla, tarımın modernizasyonu ve tarımsal kalkınmayla ilgili bir projesi var mı 
     Anlaşılıyor ki, Mumcu, 41 bin mezrası bulunan bu ülkenin köylerde yaşayan ve nüfusun yaklaşık yarısını oluşturan insanları yok sayıyor. 
     Aslında pek şaşırtıcı sayılmaz... 
     "Köy" deyince, eski Turizm Bakanı olarak sadece "tatil köyü" anlıyorsa, köy - kent projesinden bir şey anlamamasını doğal karşılamak gerekir. 
     19. yüzyılda kalma konusuna gelince... 
     Mumcu'nun, yayın kurulunda görev yaptığı ve "Ahmet Erkan" takma adıyla kalem oynattığı "Yazı" isimli İslamcı dergideki görüşlerine göz atmak fikir veriyor 
     "Kur'an bu konuyu hükme bağlamıştır ve bir kadının yüzünden, ellerinden ve ayak bileklerinden aşağısından gayrısını gösteremezsiniz." 
     "Batıcı zihniyet, kendisinde egemenleşmesi ve kurumsallaşmasına tekabül eden dönem içinde bu ülkenin otorite geleneğinden de aldığı güçle son derece yoğun ve şiddetli bir kampanya başlattı." 
     Mumcu, 20. yüzyılın son birkaç yılında kaleme aldığı bu ve benzeri yazılarında İslami bir yaşam tarzı ve olabildiğince muhafazakarlık öneriyor. "Asr - ı Saadet" temennilerinde bulunuyor. 
     21. yüzyıla girerken önerileri bu. 19. yüzyıla bile gelememiş öneriler, Mumcu'ya ait... 
     Tabii, o günlerde, henüz, "Batıcı - liberal" ANAP milletvekili değil... 
     Mumcu bu... 
     Şimdi, Mumcu'dan 21. yüzyıl Türkiye'si, köyü ve köylüsü hakkında proje bekliyoruz 
     Bakarsınız çıkar... 
     Mesut Bey'in, "vekil"ini oynatmasına bağlı... 
     
     







'Millet' olmak 


Bomba fosladı... 


Köy - kent ile tatil köyü 


İstikrar yakalamak için yenilenmek 


Bakanlık skoru 


Cimbom'un otobüsünü kim çaldı 


Döviz kuru ne olacak 


Terörle savaşın bedeli 


Ben değilsem kim, şimdi değilse ne zaman 


Uyuşturucu Türkiye'nin en büyük sorunu 


Demokrasinin ilk yılları "ŞELLALE " 


Afgan hattı 2015'e 


Bakanların tane ile azaltılması 


Piyasa için bayram ve yılbaşı fırsatı 


Türkiye’ye rağmen Mersin kalkınır mı 


</TEXT>
</DOC>
