<DOC>
<DOCNO> 83601 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/12/son/sontur12.html </URL>
<DATE> 2002/05/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Şehit anaları Fransa'yı protesto etti 
</HEADLINE>
<TEXT>

     İstanbul Şehit Anaları Dayanışma ve Yardımlaşma Derneği mensupları, Sınır Tanımayan Gazeteciler Örgütü'nün, Paris'te tren istasyonu zemininde bir süre sergilenen ''basın özgürlüğünün ayaklar altına alındığı ülkeler'' haritasında Genelkurmay Başkanı Orgeneral Hüseyin Kıvrıkoğlu'nun fotoğrafına yer verilmesini, Fransa'nın İstanbul Başkonsolosluğu önünde protesto etti. 
     Ellerinde Türk Bayrakları ve Orgeneral Kıvrıkoğlu'nun fotoğrafı bulunan yaklaşık 20 şehit annesi, Taksim'deki Fransız Konsolosluğu önüne siyah çelenk bırakarak Fransa'ya tepki gösterdi. 
     Dernek Başkanı Pakize Alp Akbaba, burada yaptığı basın açıklamasında, şunları kaydetti 
     ''Urfa neden Şanlıurfa oldu, Antep neden Gaziantep oldu en iyi Fransızlar bilir. O gün de yenemediler, bugün de yenemediler. 
     Komutanımızın resmini ayakaltı yerlere yapıştırmaları, ulaşamadıkları hayallerinden ötürü.'' Daha sonra Taksim Cumhuriyet Anıtı'na geçen grup tarafından, oğlu Şırnak'ta şehit olan Yıldız Aktaş'a ''yılın annesi'' ödülü verildi. 
     





</TEXT>
</DOC>
