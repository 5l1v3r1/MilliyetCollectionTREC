<DOC>
<DOCNO> 93098 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/01/yazar/ozyurek.html </URL>
<DATE> 2002/07/01/ </DATE>
<TIME>  </TIME>
<AUTHOR> Mustafa ÖZYÜREK  </AUTHOR>
<HEADLINE>
Vergiyi bırak faize bak 
</HEADLINE>
<TEXT>

     Başbakan Bülent Ecevit’in sağlık durumu ve koalisyon ortakları arasında, özellikle AB konusunda derinleşen görüş ayrılıkları, döviz kurunun ve faizlerin yükselmesine, borsanın çökmesine yol açtı. Zaten bıçak sırtında duran ekonomik dengeler altüst oldu. 
     Bono faizlerinin yükselişi Hazine’nin borç faizi ödemelerini artırdı, bütçe açığını büyüttü. Hazine mayıs ayında TL cinsinden beş adet iskontolu ihalede ortalama 210 gün vadeyle, yüzde 55.9 faizle borçlanmıştı. Haziran ayında yapılan borçlanma ihalelerinde ortalama vade 145 güne indi. 17 Haziran tarihili ihalede bileşik faiz yüzde 69.64’e, 18 Haziran tarihli ihalede yüzde 73.90’a, 24 Haziran’da yüzde 75.25’e yükseldi. 
     Böylece kamu borçlanmasında son bir ayda vade 65 gün kısaldı, bileşik faiz 20 puan yükseldi. Döviz kurundaki artış, kamu borçlarının önemli bir bölümünün döviz cinsinden olması nedeniyle Hazine’nin borcunu ve faiz yükünü artırdı. 
     Siyasi belirsizliğin haziran ayında Hazine’ye kur farkı ve faiz olarak getirdiği ek yük 450 - 500 trilyon liraya ulaştı. 
     Maliye Bakanı Sümer Oral, her ay bütçe gerçekleşme sonuçlarını açıklarken, ekonomik programın mali bölümünün başarıyla uygulandığını, hedeflenen vergilerin toplandığını, faiz dışı bütçe fazlası sağlanmasında öngörülenin aşıldığını iftiharla ilan ede geldi. 
     Gerçekten de, 2002 yılının Ocak - Mayıs döneminde, 21 katrilyon vergi toplandığı yıl sonu hedefi 57.9 katrilyon , faiz dışı fazlanın 8.9 katrilyona ulaştığı yıl sonu hedefi 15.8 katrilyon göz önüne alınınca mali politika uygulamalarının başarılı olduğu düşünülebilir. Ancak, aynı ocak - mayıs döneminde borç faiz ödemelerinin 24.6 katrilyona ulaştığı ve bu rakamın yıl sonu hedefinin 57’sine, beş aylık vergi gelirlerinin 117’sine karşılık geldiği düşünülünce, sorunun vergi toplamakla değil faizleri aşağı çekmekle çözülebileceği açıkça ortaya çıkar. 
     
Hazine’nin yükü ağırlaşıyor      Kamu borçlanma faizlerinin bir ölçüde aşağıya doğru indiği, 2002 yılının ilk beş ayında ödenen faizler, bütçe hedeflerinin ve toplanan tüm vergilerin çok üstünde olduğuna göre haziran ayından sonra borç faiz oranlarındaki 20 puana varan yükselişler Hazine’nin yükünü daha da ağırlaştıracaktır. Faizleri aşağıya çekecek önlemler alınmazsa, 2002 yılı bin bir güçlükle atlatılabilse bile, 2003 yılında kamu borçlarının çevrilmesi olanaksız hale gelebilir. 
     Mayıs ayında başlayan ve haziran ayında yoğunlaşan mini ekonomik krizin en ağır faturası Hazine’ye çıkmakta ve kamu borçlarının çevrilmesi konusunda alarm vermektedir. 
     Sadece haziran ayında yapılan borçlanma ihalelerinin ek faiz yükü olan 500 trilyon liranın 2002 yılında toplanacak olan bazı vergilerden fazla olduğu dikkatten uzak tutulmamalı. Aşağıda bazı vergilerin 2002 yılı 5 aylık gelirinin haziran ayının ek faiz yükünün altında kaldığı görülmektedir. 
     
Verginin Adı 2002 Yılı Hedefi Milyar TL Motorlu Taşıtlar Vergisi 327.898 Taşıt Alım Vergisi 104.501 Banka Ve Sigorta Muam. Vergisi 430.732 Damga Vergisi 469.379 Harçlar 404.300 özel İletişim Vergisi 302.328 özel İşlem Vergisi 213.597 Gümrük Vergileri 217.409      
     
     2002 yılının Ocak - Mayıs aylarını kapsayan beş ayında bin bir güçlükle, tüm otomobil, kamyon, otobüs, vb. sahiplerinden toplanan motorlu taşıtlar vergisi, davalardan, üniversitede okuyan gençlerden vb. alınan harçlar, cep telefonu konuşmalarından tahsil edilen Özel İletişim Vergisi gibi yukarıda belirtilen vergilerin beş aylık hasılatı haziran ayındaki borçlanmalarda ortaya çıkan ek faiz yükünü karşılayamamaktadır. 
     Bir bölümünün vadesini uzattığımız, bir bölümünü dövize endekslediğimiz, bir bölümünü IMF’den aldığımız borçla ödediğimiz iç ve dış borçlarımızın büyüklüğü ekonomiyi ciddi şekilde tehdit etmektedir. Bu borçların faizlerini ve vadesi gelen anaparalarını ödemek için tekrar borçlanmak durumunda olan Hazine gittikçe artan oranlarda faizle borçlanmak durumunda kaldıkça kamu borçlarını çevirme şansı ortadan kalkar. Ekonomiyi yönetmekle sorumlu olan siyasilerin ve bürokratların hangi kesimden daha çok vergi toplayalım diye planlar yapmak yerine ekonomiyi dengelerine oturtarak faizleri aşağıya çekmek için çaba göstermeleri gerekir. 
     
     







Bilinmeyen bir yazar 


Futboldan çıkan dersler 


Barış böyle gelir mi 


Durum spekülatörlere yarıyor 


Vergiyi bırak faize bak 


Bir zamanlar Kapıkule... 


Çevre umudumuz carettalar 


Taksim’de yaşar aşkların en divanesi 


Seçimin bedeli Brezilya dersleri 


Üretim yukarı tüketim aşağı gidiyor 


</TEXT>
</DOC>
