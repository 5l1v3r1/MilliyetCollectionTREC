<DOC>
<DOCNO> 80312 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/25/son/sondun03.html </URL>
<DATE> 2002/04/25/ </DATE>
<TIME>  </TIME>
<AUTHOR>  </AUTHOR>
<HEADLINE>
IPI'ya göre İsrail, basın mensuplarına yönelik saldırıları gizliyor 
</HEADLINE>
<TEXT>

     Uluslararası Basın Enstitüsü IPI , İsrail ordusunun, İsrail askerlerinin basın mensuplarına yönelik saldırılarını gizlediğini ve askerlerin Filistin ayaklanmasının başladığı 2000 yılının Eylül ayından beri 165 kez basın özgürlüğünü ihlal ettiğini bildirdi. 
     IPI tarafından yayınlanan raporda, 28 Eylül 2000'den beri bölgede 6 gazetecinin hayatını kaybettiği, bunlardan 4'ünün İsrail askerleri 
     tarafından vurulduğu, ikisinin nasıl öldüğünün ise bilinmediği belirtildi. Ölen gazetecilerden 5'inin Filistinli olduğu ve İsrailli yetkililerin bu ölümlerle ilgili soruşturma açmadıkları kaydedilen rapora göre, ölen diğer gazeteci İtalyan foto muhabiri. Aynı tarihten bu yana 59 olayda da gazetecilerin ateş açılması sonucu yaralandığı belirtilen raporda, ''Basın özgürlüğü ihlallerinin en az yüzde 81'i İsrailliler tarafından yapıldı ve hedef alınan gazetecilerin önemli bir bölümü Filistinli'' denildi. Raporda, İsrail ordusunun bu saldırıları gizlediği ve İsrail askerlerine bu suçlar için dokunulmazlık sağladığı savunuldu. Rapora göre, İsrail ordusu, askerlerin suçlandığı çok sayıda şiddet olayıyla ilgili olarak soruşturma açtı, soruşturmalar sonucunda sadece bir askerin gazetecilere karşı şiddet uyguladığı belirlendi ve bu asker de cezalandırılmadı. 
     





</TEXT>
</DOC>
