<DOC>
<DOCNO> 69870 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/27/son/sontur11.html </URL>
<DATE> 2002/02/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Mercedes'ten sonra şimdi de kaçak Tır... 
</HEADLINE>
<TEXT>

     Kamuoyuna sık sık yansıyan mercedes ya da diğer lüks otomobil kaçakçılığından sonra, Bursa'da düzenlenen bir operasyonda, TIR'ların da kaçak olarak yurda sokulduğu ortaya çıktı. 
     Bursa Jandarma Bölge Komutanlığı'nca başlatılan ve ''Beyaz-4'' adı verilen operasyonda, Gemlik İlçesi'ndeki bir nakliyat şirketinde, motor ve şasi numaraları değiştirilmiş change 5 TIR ele geçirildi. 
     Seferde olan 2 TIR da aranmaya başlandı. 
     Yurda kaçak olarak sokulan TIR'ların change yapılmak suretiyle kullanıldığı ihbarını alan Bursa Bölge Jandarma Komutanlığı İstihbarat Şube Müdürlüğü, ''Beyaz-4'' adıyla operasyon başlattı. 
     Change yapılmış TIR'ların, Gemlik'teki Öz Aktaşlar Limited Şirketi adına taşımacılık yaptığını belirleyen jandarma ekipleri, şirkete ait 8 TIR'ı incelemek üzere otoparka çekti. 
     Uzmanlarca yapılan incelemede, 5 TIR'ın motor ve şasi numaralarının ruhsatlarındaki bilgilere uymadığı, silme-kazıma yöntemi change uygulandığı belirlendi. Motor ve şasi numaraları ruhsata uygun olan diğer 3 TIR ise change yapılıp yapılmadığının belirlenmesi için bilirkişi tarafından incelenmeye başlandı. 
     Jandarma Bölge Komutanlığı yetkilileri, 8 TIR'ın Cumhuriyet Savcılığı'nın talimatı ile müsadere edilerek yediemine teslim edildiğini, change yapıldığı sanılan ve halen seferde olan 2 TIR'ın da arandığını bildirdiler. 
     Bu arada, şirketin muhasebe kayıtlarında yapılan ön incelemede de, mevcut faturalarda usulsüzlük olduğu, sahte fatura ile vergi kaçakçılığı yapıldığı belirlendi. Muhasebe kayıtlarına da, Maliye ekiplerince ayrıntılı olarak incelenmesi amacıyla el konuldu. 
     Olayla ilgili şirket sahipleri Saliye A, Semra Z, şirket müdürü Faik A, sekreter Oylum K, şoförler Metin Recep K, Selahattin E, Faruk D. ile şirkette çaycı olarak çalıştığı iddia edilen Bulgaristan vatandaşı Embie Y. gözaltına alındı. 
     Zanlıların, Gemlik İlçe Jandarma Komutanlığı'nda sorgulamalarının sürdüğü bildirildi. 
     






</TEXT>
</DOC>
