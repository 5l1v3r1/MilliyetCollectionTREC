<DOC>
<DOCNO> 69501 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/26/guncel/agun.html </URL>
<DATE> 2002/02/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Ama sadece bir gün için... 
</HEADLINE>
<TEXT>
Kış geri döndü 
Son 10 gündür baharı yaşayan Marmara ve Ege Bölgesi, dün sabah karla uyandı. Ancak meteorolojiye göre kar yağışı bugün etkisini kaybedip doğuya kayacak... 
     İSTANBUL MİLLİYET DHA 

     Kurban Bayramı boyunca yurdun pek çok bölgesinde etkili olan güneşli hava, dün sabah yerini kar yağışına terk etti. Balkanlar üzerinden gelen soğuk ve kar yağışı Trakya, Marmara ve Ege bölgelerinde etkili oldu. İstanbullular, özellikle yüksek semtlerde etkili olan kar yağışı nedeniyle dün çareyi evlerine kapanmakta buldu. Karla karışık yağmur ve kar yağışı nedeniyle otoyollarda görüş mesafesi düştü. Bayramın ilk günü 16 derece ile baharı, dördüncü günü de 2 derece ile kışı yaşatan hava, bitkileri de şaşırttı. Çiçek açan ağaçlar, kısa süre için de olsa karla kaplandı. 
     
     Soğuk hızlı gelince... 
     Devlet Meteoroloji İşleri Genel Müdürlüğü yetkilileri, yağışlı havanın bugünden itibaren etkisini kaybederek doğuya hareket edeceğini belirtti. Hava sıcaklığı yarından itibaren Marmara ve Ege’de artacak. Soğuk ve yağışlı havanın Balkanlar’dan çok hızlı geldiğini belirten yetkililer, kar yağışının nedenini şöyle açıkladı "Hareketli hava kütlesi bir anda sıcak havadan soğuk havaya dönüşünce kar yağışını da beraberinde getirdi. Akdeniz’i etkileyen yağışlı bir hava zaten mevcuttu. Balkanlardan gelen soğuk ve yağışlı hava çok hızlı bir şekilde gelince, Trakya ve Marmara’nın yüksek kesimleri etkilendi." 
     
     İzmir’e dolu yağdı 
     Balkanlar’dan gelen soğuk hava, Trakya ve Marmara’yla birlikte Ege’yi de etkiledi. Çanakkale’de 50 yıl sonra ilk kez şubat ayında kar yağdı. Vapur seferleri aksamadı ancak yetkililer görüş mesafesinin düşmesi durumunda seferlerin aralıklı yapılabileceğini açıkladı. İzmir’de dün sabah saatlerinde etkili olan yağmur ve dolu yerini şiddetli poyraza bıraktı. Hızı zaman zaman 70 kilometreye ulaşan poyraz nedeniyle Körfez’de yolcu taşımacılığı yapan Büyükşehir Belediyesi’ne bağlı İZDENİZ’e ait vapurlar, saat 09.00’dan itibaren kademeli olarak seferlerini iptal etti. Üçkuyular - Bostanlı arası çalışan arabalı vapurlar da sefere çıkmadı. 
     
Tatilciler de kara yakalandı      DHA 

     Bayram tatili sona erdiği için dün evlerine dönmek üzere yola koyulan tatilciler de kara yakalandı. TEM Otoyolu Bolu Abant ve Düzce Kaynaşlı turnikeleri ve Yalova Eskihisar ile Çanakkale Feribot Vapur İskelesi önünde uzun araç kuyrukları oluştu. Yola erken çıkıp saat 12.00’de TEM Otoyolu Abant turnikelerine ulaşanlar, 1.5 kilometrelik kuyrukta yerlerini aldılar. Yollarda kar nedeniyle herhangi bir sorun olmadığını belirten Karayolları yetkilileri, "Kar yağışı zeminde etkili olmadı. Ancak tatilin son günü olması nedeniyle turnikelerde yığılma var" dediler. 
     



 GÜNCEL 


















</TEXT>
</DOC>
