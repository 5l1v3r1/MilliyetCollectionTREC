<DOC>
<DOCNO> 58937 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/25/son/sonspo01.html </URL>
<DATE> 2001/12/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Celal Doğan şiddeti ve küfürü önlemek için yasal düzenleme istedi 
</HEADLINE>
<TEXT>

     Gaziantepspor Kulübü Başkanı Celal Doğan, futbolda şiddetin, küfürün doruk noktaya ulaştığı ortamda, yasal düzenlemeler yapmak için TBMM'ye büyük görevler düştüğünü söyledi. 
     Doğan, yaptığı açıklamada, Birinci Süper Lig'de ilk devrenin son maçında İstanbul'da Beşiktaş ile yaptıkları maçta taraftarlarının kötü tezahüratı ve küfürü nedeniyle karşılaşmayı protesto ederek, ikinci yarıyı izlemediğini anımsattı. 
     Birinci Süper Lig'in ''güzide takımları'' olarak tanımladığı Beşiktaş, Galatasaray ve Fenerbahçe'nin tarihlerinde sayısız şampiyonlukları bulunduğunu ve bundan sonra da şampiyonluklara ulaşacaklarını belirten Doğan, ''Bu köklü kulüplerimiz bundan sonra 100'er kez daha şampiyon olabilirler. Ancak, bu etik değerlerle bir 
     yere varmamız, futbolu iyi bir yere getirebilmemiz mümkün değil'' dedi. Futbolun tüm dünyada en popüler spor dalı olduğunu kaydeden Doğan, konuşmasına şöyle devam etti ''Bu spor dalını, temaşa sanatını kötü niyetli insanların baltalamasına izin vermemeliyiz. İnsanlar ailesi ile statta maç seyretmek istiyor. Kulüp başkanı olarak, şeref tribününde, deplasmanda oynadığınız takımın başkanı ile maç izliyorsunuz. Şeref tribünün ilerisinde, stada nasıl girdiği belli olmayan bir grup, koro halinde size küfür ediyor. Şeref tribünü bu halde. Hakemi etki altına almak isteyen, çaldığı düdüğü beğenmeyen bir grup ise sahaya iniyor. Bu kişiler daha sonra Beşiktaşlı idareci ve futbolcular tarafından sahadan tribünlere çıkarılıyor. Medeniyetin beşiği İstanbul'da yapılan bu hareket bölgemizde yaşansa vahşet olarak nitelindirilir. Buna vahşet diyecek olanların sessizliğine tanık olduk.'' Doğan, bugüne kadar yaşanan olaylarda hiç kimsenin bir çözüm bulmaya yanaşmadığını ve olayların tırmandığına dikkati çekerek, acilen önlemler alınmasını istedi. Türkiye'nin yoksul bir ülke olduğunu, yaşanan ekonomik krizden dolayı birçok Anadolu kulübünün sıkıntı yaşamaya başladığını vurgulayan Doğan, konuşmasını şöyle sürdürdü ''Bu işe 400-500 milyon dolar para dönüyor. Bugün sayısız kesimin bu paralara ihtiyacı var. Küfüre, ahlaksızlığa, saldırganlığa prim verilecekse biz paraları neden futbola harcayalım Bu takımlar bize geldiğinde halı sererek karşılıyoruz, odalarına çiçek gönderiyoruz. İstanbul'da bunun karşılığını göremediğimiz gibi, elimizi ayağımızı, hatta kalecimizi bile bağlayıp istedikleri kadar gol atmayı düşünüyorlar. Bizim de oynama ve kazanma hakkımızı kabul etmiyorlar. Eğer tatmin ve mutlu olacaklarsa bunu da yapalım. Ama bunun adının futbol olmayacağı unutulmasın. Bu noktada, herkesin gözü önünde yaşadıklarımıza bundan sonrası için bir önlem alınmayacak ise neden bu işlere emek verelim deme hakkına sahip oluyoruz. Yöneticiler ve devlet, üzerine düşeni yapmalı.'' Doğan, futbolda küfürün ve şiddetin önlenmesi için Parlamento'ya büyük görev düştüğünü ifade etti. Şiddeti ve küfürü önlemek amacıyla yasal düzenleme yapılmasını isteyen Doğan, konuşmasını şöyle tamamladı ''Şampiyonluğa giden her yolu mübah kabul ederseniz, sonucuna katlanmak zorunda kalırsınız. Önlemlerimizi aldık, bu insanlar bir daha maçlarımıza giremez denilerek önlem alınmaz. Böyle söyleyerek, karakolda onlara sahip çıkarak, ancak kendinizi kandırırsınız. Beşiktaş-Gaziantepspor karşılaşmasından sonra bazı formalı yazarları okuyunca üzüntüm daha da arttı. Basın bu konularda duyarlı hareket etmeli ve doğrulardan yana taraf olmalı. Benim takımımın yanlışı da doğrudur, rakip takımların doğruları da yanlıştır anlayışı ile ne Türk futbolu ne de futbolu yazanlar bir yere varamaz.'' 
     






</TEXT>
</DOC>
