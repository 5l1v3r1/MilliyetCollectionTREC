<DOC>
<DOCNO> 59377 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/28/guncel/gun00.html </URL>
<DATE> 2001/12/28/ </DATE>
<TIME>  </TIME>
<AUTHOR>  </AUTHOR>
<HEADLINE>
SAPIK ÖĞRETMEN SORGUDA 
</HEADLINE>
<TEXT>
Böyle iğrençlik görülmedi 
Milliyet’in çocuk pornosu’ haberi Türkiye’yi sarstı. Tecavüz edilen ve kimliği saptanan 5 çocuk psikolojik tedaviye alındı 
     ERDOĞAN PAÇİN, FATMA HATUN ALAGÖZ Bursa DHA 

     Emniyet Genel Müdürlüğü ile Bursa polisinin ortaklaşa yürüttükleri operasyon sonucu ortaya çıkarılan "çocuk pornosu" skandalına karışan rehber öğretmen Özgen İmamoğlu’nun 30 sorgusu sürerken, fotoğrafları gören Bursa Emniyet Müdürü Reşat Altay, "Hayatımda böyle iğrenç bir şey görmedim" değerlendirmesinde bulundu. Onlarca çocuğun fotoğraflarından sadece 5’inin kimliğini tespit eden Bursa polisi de, diğer çocukların, İmamoğlu’nun daha önce görev yaptığı Gaziantep’te olacağı ihtimaliyle, fotoğrafları Gaziantep Emniyet Müdürlüğü’ne gönderdi. 
     Altay, İmamoğlu’nun görev yaptığı İlkgüneş İlköğretim Okulu’nun Hidayet Vakfı’na bağlı olduğunu doğrularken, sapık faaliyetleri için Yenikaraman semtindeki evini kullandığını kaydetti. Altay, Türkiye’de, internet üzerinden çocuk pornografisi suçundan yakalanan ilk kişi olan İmamoğlu hakkında da şu değerlendirmede bulundu 
     "Şahıs hasta bir tip, tedaviye ihtiyacı olan bir tip. Sorgusu uzman hekimlerce, cumhuriyet savcısı nezaretinde yapılıyor. Elimizdeki delilleri değerlendirip neticelendireceğiz. Çocuk sayısını değerlendiriyoruz. Soruşturmayı en kısa sürede tamamlayıp adli mercilere sunacağız. Zanlının daha önce psikolojik tedavi görmediği anlaşıldı." 
     
     Sanık adliyeye sevk edilecek 
     Bursa’da oldukları belirlenen ve kimlikleri tespit edilen 5 çocuksa, Uludağ Üniversitesi’nde psikolojik tedavi altına alındı. Aralarında özürlülerin de bulunduğu çocukların ifadeleri uzman psikologlarca alınmaya başlandı. Polis bankalara, İmamoğlu’nun hesabındaki paraların araştırılıp bildirilmesi için yazı yazarken, Ankara Üniversitesi DTCF Psikoloji Bölümü mezunu sanığın bugün adliyeye sevk edileceği bildirildi. 
     İmamoğlu ve görev yaptığı okul hakkında idari soruşturma başlatan Bursa Milli Eğitim Müdürü Engin Özbek de, ailelerin sakin olmasını ve kendilerinden haber beklemelerini istedi. 
     Komşuları, çok şık giyinen, zamanının neredeyse tümünü çocuklarla geçiren İmamoğlu’nun, özellikle 8 - 12 yaşındaki çocukları evine getirdiğini, ancak kendisini "Pisikolojik danışman" olarak tanıttığı için hiç şüphelenmediklerini söyledi. Karaman Mahallesi Muhtarı Sami Gürbüz de, "Bu adam çok seviliyordu. Bana, önceden emlakçılık yaptığını söyledi. Hiç şüphelenmemiştik" dedi. 
     
Sapık 6 yıldır fark edilememiş      AHMET KAYA Gaziantep DHA 

     1995 - 1997 arasında Gaziantep Yetiştirme Yurdu’nda görev yaparken, Valilik onayıyla 3 yıl süreyle hem Yetiştirme Yurdu, hem de Ahmet Mutafoğlu Rehabilitasyon Merkezi’nde psikolog olarak çalışan Özgen İmamoğlu’nun, 13 - 18 yaşlarındaki korunmaya muhtaç çocuklardan bazılarıyla "özel" ilgilendiği, bu çocukları sık sık evine götürdüğü saptandı. Bazı öğrenciler, İmamoğlu’nun kendilerine "psikolog" ilişkisi dışında davrandığı iddiasıyla yurt yöneticilerine şik yette bulunurken, bir öğrencinin ifadesinde şu sözler yer aldı 
     "Özgen Bey bizi eve götürdüğünde çırılçıplak soyuyor ve elimize, içinde bally olan torbalar veriyor, bunu çekmemizi istiyor. Biz bally çektiğimiz sırada da kameraya görüntümüzü kaydediyor, fotoğraflarımızı çekiyor. Bize de Uyuşturucuyla ilgili bir incelemem var. Onun için çekiyorum’ diyor. Sık sık jiletle vücudumuzun tüylerini temizletiyor, bazen bize bu sırada yardım ediyor." 
     Gaziantep Yetiştirme Yurdu’nda kalan ve 1997’de hırsızlıktan gözaltına alınan 5 korunmaya muhtaç çocuğun, polise verdikleri ifadelerde, çaldıkları eşyaları İpekyolu’ndaki evde sakladıklarını söylemesi üzerine, İmamoğlu’nun evine baskın yapıldı. Balkonda çalıntı eşyalar bulunan İmamoğlu, çocukların giysileri gizlemesinden haberdar olmadığını belirterek, kurtulmayı başardı. 
     
DGM Savcısı devrede      ANKARA Milliyet 

     Ankara DGM Savcısı Nuh Mete Yüksel, Bursa Cumhuriyet Savcılığı’na bir yazı göndererek, Özgen İmamoğlu’nun görev yaptığı okulların Fethullah Gülen’e yakın olduğu yönünde duyumlar alındığını belirtti. Yüksel, bu yönde bilgi elde edilmesi halinde, "dosyanın Ankara DGM’ye gönderilmesini" istedi. 
     "Landmark Operasyonu"nu bizzat yürüten Emniyet Genel Müdürlüğü Asayiş Daire Başkanlığı Şube Müdürü Mutlu Çelik, internette porno yayını yapma cezasının Türkiye’de 450 milyon lira olduğunu hatırlatırken, ancak, "zanlının çocuklara tecavüz ettiğine ilişkin görüntüler elimizde. Zanlının bu suçtan da Ağır Ceza’da yargılanacağını umuyor ve diliyorum" dedi. 
     
Dernekten atıldı      ANKARA Milliyet 

     Türk Psikologlar Derneği Genel Başkanı Nesrin Şahin, "çocuk pornosu" skandalına adı karışan rehber öğretmen Özgen İmamoğlu'nun dernek üyeliğinin düşürüldüğünü bildirdi. 
     Şahin, yazılı açıklamasında, "Rehber öğretmen olarak çalışan İmamoğlu'nun bu tür eylemde bulunmuş olması, tüm psikologları derinden yaralamıştır. Şu anda Türk Psikologlar Derneği olarak yapabildiğimiz tek şey, sadece bu kişinin dernek üyeliğinin düşürülmesi olabilmiştir. Ülkemizde halihazırda psikologlar meslek yasası olmadığından ve psikologlar odası bulunmadığından, ne yazık ki bu kişinin meslekten ihracını gerçekleştiremiyoruz" dedi. 
     



 GÜNCEL 


















</TEXT>
</DOC>
