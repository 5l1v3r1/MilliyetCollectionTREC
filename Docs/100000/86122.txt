<DOC>
<DOCNO> 86122 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/25/son/sontur04.html </URL>
<DATE> 2002/05/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Veliler, özel okul zamları ile şaşkına döndü... 
</HEADLINE>
<TEXT>

     Özel okul ücretlerine 2002-2003 eğitim ve öğretim dönemi için yapılan yüzde 40-54 oranındaki zamlar sonucu veliler, ''8-13 milyar lira arasında değişen faturayı ödemeyi göze almak'' ile ''Okul değiştirmek'' arasında bocalıyor. 
     Ücret Tahsil ve Tespit Yönetmeliği'ne göre, özel okul ücretleri Mayıs ayında açıklanmaya başlandı. Açıklanan okul ücretlerine geçen yıla göre yüzde 40-54 arasında zam yapıldı. 
     Bu zamlarla 2002-2003 eğitim-öğretim yılında özel okulların eğitim ücretlerinin 5-10 milyar lira arasında değiştiği görülürken, buna 1-1.5 milyar lira yemek, 500 milyon-1 milyar lira servis ücreti, 
     kıyafet, kitap, kırtasiye ve diğer giderlerin de eklenmesiyle, veliler, yaklaşık 8-13 milyar lirayı gözden çıkarmak zorunda kalacak. Çocuğunu özel okulda okutan, ve bir özel okulun aile birliği başkanlığını yapan Ayşen Ağma, okul zamları nedeniyle birçok velinin çocuğunu okuldan almayı düşündüğünü, kendisinin de bu kişilerden biri olduğunu söyledi. ''Yetişemiyoruz. Sağlık ve gıda harcamasını kesemiyoruz. Mecburen eğitimden keseceğiz'' diyen Ağma, ancak 8 yıl emek verdikleri okuldan çocuğu alma düşüncesinin kendisini rahatsız ettiğini de dile getirdi. Ağma, ''Özel okulların bu ücret politikasına dur denmeli. Özel okul yöneticileri maliyetlerinin çok yüksek olduğunu iddia ediyor. Ben aynı fikirde değilim. Yapılan zamların öğretmen ücretlerine bile yansıtıldığını düşünmüyorum'' diye konuştu. 
     
     UZMAN GÖRÜŞÜ... 
     Marmara Üniversitesi Atatürk Eğitim Fakültesi Eğitim Bilimleri Bölümü Öğretim Üyesi Doç. Dr. Nurder Erturan da, açıklanan okul zamlarının özellikle maddi imkanları kısıtlı olan velileri zor durumda bırakacağını kaydetti. 
     Velilerin ya büyük fedakarlıklar göstererek ve başka harcamalarından kısarak çocuklarını bu okullarda okutmaya devam edeceklerini ya da okul değiştirmek zorunda kalacaklarını ifade eden Doç. Dr. Erturan, bunun da hem veli, hem de çocuk açısından çok zor bir durum olduğunu söyledi. Doç. Dr. Erturan şöyle devam etti 
     ''Öğrencinin eğitim gördüğü okulda bir arkadaş çevresi, alışmış olduğu bir çalışma düzeni var. Okulun değişmesi bazı uyum sorunlarına neden olabilir. Öğrenci gittiği okulda tekrar bir uyum dönemi geçirmek zorunda kalır. Okulun eğitim koşulları, önceki okuldan daha elverişsizse, uyum zorluğu artar, okul başarısı da olumsuz etkilenebilir. Bu tabii ki öğrenciyi zorlayacak bir durum. Aynı şekilde veliler için de çaresiz bir durum söz konusu.'' 
     
     ''KAMU OKULLARINI TERCİH EDİN'' ÇAĞRISI 
     Eğitim ve Bilim Emekçileri Sendikası Eğitim-Sen Genel Başkanı Alaattin Dinçer de, eğitimin özelleştirilmesine karşı olduklarını belirterek, şunları kaydetti 
     ''Gelin özel okulculuğu değil, kamusal eğitimin nasıl daha iyileştirilebileceğini tartışalım. Aksi halde eğitimi ticaret gibi gören anlayışta zamların sonu gelmez. Özel okulların vergi muafiyetleri, birçok ayrıcalıkları var. Kamu arazilerini çok düşük kiralarla kullanıyorlar. Buna rağmen her yıl eğitim ücretlerine yüzde 50'lere varan zamlar yapılıyor. Bu paralar nereye gidiyor 3-5 
     tanesinin dışında bu okulların çok kaliteli eğitim verdiklerini kimse iddia edemez. Bu okullar aslında tamamen kar mantığı ile kurulmuş birer ticarethane.'' Çocuğu özel okulda okuyan velilere de çağrıda bulunan Dinçer, ''Çocuklarınızı bir an önce özel okullardan alın, kamu okullarına kaydedin. Kamunun okullarında da işler o kadar kötü değil'' diye konuştu. 
     
     ÖZEL OKUL KANADINDA DURUM... 
     Öte yandan, Özel Okullar Derneği Genel Başkan Yardımcı Cem Gülan, sanıldığının aksine yüksek karları bulunmadığını dile getirerek, veliden alınan her 100 milyonun, 33'ünün devlete, 34'ünün maaşlara, 23'ünün elektrik, su, yakacak, telefon gibi genel giderlere, 3'ünün de 
     teknolojik yenileme yatırımlarına gittiğini, 7'sinin de kar olduğunu söyledi. Gülan, geçen yıl Nisan ayında kamudan 100 liraya aldıkları bir hizmetin, bu yıl 201 liraya yükseldiğini, zam yapmamaları durumunda ise öğretmen istihdam edemeyecek duruma düşeceklerini belirterek, zam oranının enflasyonun altında gerçekleştiğini ileri sürdü. 
     





</TEXT>
</DOC>
