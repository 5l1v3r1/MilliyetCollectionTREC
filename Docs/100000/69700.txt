<DOC>
<DOCNO> 69700 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/27/guncel/agun.html </URL>
<DATE> 2002/02/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Protokol sıralamasını değiştirten Nevşehir Başsavcısı Işık Keskin Özbay 
</HEADLINE>
<TEXT>
Tek rehberim Anayasa’ydı 
Türkiye’nin ilk kadın başsavcısı Işık Keskin Özbay, "Rehberim Anayasa oldu. Zira mevcut protokol uygulaması Anayasa’ya tamamen aykırıydı" diyor... 
     Ahmet KORKMAZER Nevşehir DHA 

     Danıştay’da 4 yıl önce açtığı davayla, Ankara dışındaki tüm illerde başsavcıların protokoldeki yerlerinin validen sonra gelmesini sağlayan, Türkiye’nin ilk kadın il başsavcısı Işık Keskin Özbay, "Rehberim Anayasa oldu. Zira, mevcut protokol uygulaması Anayasa’ya aykırıydı. Başbakanlık ve İçişleri Bakanlığı kararı uygulamazsa tazminat hakkım doğar. Ama tazminat hakkımı asla düşünmüyorum" dedi. 
     
     16 YILLIK HUKUKÇU 
     Keskin olan kızlık soyadını da evlendikten sonra mahkemeye başvurarak ikinci isim olarak alan Nevşehir Cumhuriyet Başsavcısı Özbay’a değişiklik kararından sonra meslektaşlarından tebrik yağmış. 16 yıllık hukukçu olan Özbay, Anayasa’nın başlangıç maddesindeki, "Kuvvetler ayırımının, devlet organları arasındaki üstünlük sıralaması anlamına gelmeyip, belli devlet yetki ve görevlerinin kullanılmasından ibaret ve bununla sınırlı medeni bir iş bölümü ve işbirliği olduğu ve üstünlüğünün ancak Anayasa ve kanunlarda bulunduğu" bölümünden esinlenerek hukuki mücadeleye girişmiş. 
     
     KARAR UYGULANMALI’ 
     Nevşehir Valiliği’ne mevcut protokolün yanlış olduğunu ve değiştirilmesi gerekçesiyle başvurduğunu belirten Başsavcı, ardından başlayan hukuk mücadelesini şöyle anlattı "1998’de Türkiye’nin bir hukuk devleti olduğu ve kuvvetler ayrılığı prensibini göz önüne alıp Danıştay’a başvurdum. Danıştay da itirazımı haklı buldu. Başbakanlık ve İçişleri Bakanlığı’nın Danıştay İdari Dava Daireleri Genel Kurulu’na yaptığı itiraz da reddedilince, 15 gün önce Nevşehir Valiliği’ne dilekçe vererek kazandığım kararın uygulanmasını istedim." 
     
     4 YIL MÜCADELE ETTİ 
     Valiliğin de kararı İçişleri Bakanlığı’na gönderdiğini söyleyen Başsavcı sözlerini şöyle sürdürdü "Karar önce İçişleri Bakanlığı tarafından kabul edilecek daha sonra Bakanlar Kurulu’nca onaylandıktan sonra Resmi Gazete’de yayınlanıp yürürlüğe girecek. Böylece 4 yıllık çabam, protokoldeki yeni düzenlemeyle sonuçlanacak. Başlattığım hukuk mücadalesinden çıkan karara, yürütme organlarının uyması gerekir. Anayasa metni kanun hükmündedir. Anayasa’ya herkes uymakla zorunludur." 
     
Kızlık soyadı için de savaştı      Kızlık soyadı olan Keskin’den vazgeçemeyen Başsavcı, Adana’nın Feke ilçesinde 9 yıl önce doktor Mehmet Özbay’la evlendikten sonra mahkemeye başvurarak Keskin’i isim olarak almış. Başsavcı Özbay’ın eşi Dr. Mehmet Özbay, Nevşehir 2 Nolu Sağlık Ocağı’nda doktor olarak görev yapıyor. Başsavcı Özbay, "Türk Medeni Kanunu’na göre o zaman kadınlar evlendiklerinde kızlık soyadlarını taşıması yolunda bir karar olmadığı için, mahkemeye başvurarak kızlık soyadım olan Keskin’i, kendime ikinci isim olarak aldım" dedi. 
     
Protokolde ikinci sırada      Özbay’ın 1998’de açtığı iptal davası, Danıştay 10. Dairesi’nce kabul edildi. Başsavcıların Ankara dışındaki protokollerde validen sonra, general - amirallerden önce yer almasını gerektiren karar, Başbakanlık ve İçişleri Bakanlığında temyiz edildi. Danıştay 10. Dairesi, Eylül 2000’de Özbay’ın davasını kısmen kabul edip başsavcıların törenlerde EK - 1 listesinin 5. sırasını iptal etti. 
     
     Temyiz istemi reddedildi 
     Kararın temyiz edilmesi üzerine konu bu kez Danıştay İdari Dava Daireleri Genel Kurulu’na taşındı. Genel Kurul, temyiz istemini reddetti. Böylece, başsavcıların validen sonra 2. sırada yer almasına karar verildi. Özbay’ın bu başvurusundan sonra Ankara dışındaki illerde protokol sıralaması vali, başsavcı, mahallinin en büyük komutanı general - amiral , büyükşehir belediye başkanı ve rektör olarak düzenlenecek. 
     
     
     



 GÜNCEL 


















</TEXT>
</DOC>
