<DOC>
<DOCNO> 64442 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/27/son/sondun09.html </URL>
<DATE> 2002/01/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Powell, tutsaklar konusunda uzlaşma arayışında.... 
</HEADLINE>
<TEXT>

     ABD Dışişleri Bakanı Colin Powell, terörizmle mücadele çerçevesinde ABD'nin elindeki tutsaklara, yürürlükteki savaş esirleri anlaşması hükümlerinin uygulanmasını istiyor. 
     Amerikan basınında yer alan haberlere göre, ABD Dışişleri Bakanlığı'ndan bir yetkili, Powell'ın, Guantanamo'daki tutsaklara 1949 Cenevre Sözleşmesi'ne uygun davranmaları durumunda, esirlere muamele konusunda uluslararası toplumun desteğinin sağlanabileceğini düşündüğünü söyledi. 
     New York Times gazetesi ise Amerikan makamlarının, rahatça sorgulayabilmek amacıyla bu tutsaklara savaş esiri statüsü verilmesine karşı olduklarını yazdı. 
     1949 Cenevre Sözleşmesi uyarınca, savaş esirleri sorgulama 
     esnasında sadece kimliklerini, rütbelerini ve kimlik numaralarını açıklamakla yükümlü bulunuyor. Amerikan basını, üst düzey Amerikalı yetkililerin yarın bu konuyu ele almalarının beklendiğini yazdı. Amerikan ordusu, özellikle Avrupa'da eleştirilere neden olan Afganistan'dan Guantanamo Üssü'ne tutsak göndermeyi Çarşamba günü askıya almıştı. Guantanamo Üssü'nde halen Usame Bin Ladin'e bağlı El Kaide ve Taliban yanlısı 158 tutsak barındırılıyor. Küba'daki Guantanamo dışında Amerikalıların elinde 270 tutsak daha bulunuyor. 
     






</TEXT>
</DOC>
