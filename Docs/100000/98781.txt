<DOC>
<DOCNO> 98781 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/30/siyaset/siy03.html </URL>
<DATE> 2002/07/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Partisinden Genel Başkanları Ecevit’e çağrı 
</HEADLINE>
<TEXT>
SOLU BİRLEŞTİRİN 
DSP milletvekilleri seçimi erteletmek amacıyla istifa dahil her yolu denemeyi düşünen liderlerine, felaket senaryolarının ancak solda birlikle umuda dönüşebileceğini anlattı 
     GÜNSELİ ÖNAL Ankara 

     3 Kasım’da yapılması planlanan erken seçime karşı çıkarken, AKP’nin birinci parti olması, HADEP’in de barajı aşmasının rejimi tehlikeye sokacağını savunan Başbakan Bülent Ecevit, DSP’li milletvekillerinin, "Öyleyse bu tehlikelerin aşılması için solda birlik sağlanması yönünde adım atın" istekleriyle karşılaştı. Ecevit, seçimi erteletmek için üzerinde durduğu hükümetten çekilme formülünden bu talebi de dikkate alarak vazgeçerken, Yeni Türkiye Partisi Genel Başkanı İsmail Cem, "Çok ilginç bir çağrı" dedi. 
     Milletvekilleri, seçimi erteletmek amacıyla istifa dahil her yolu denemeyi düşünen Ecevit’e, felaket senaryolarının solda birlikle umuda dönüştürülebileceği mesajını ilettiler. Grubun kapalı bölümünde söz alan Ankara Milletvekili Hikmet Uluğbay, milletvekillerinden büyük alkış alan konuşmasında, "Bize AB kararları’ olarak yutturulmak istenenler, AB kararları değil. Bunlar AB’ye girebilmemiz için gerçekleştirmemiz gereken şartlar. AB’ye uyum yasalarını sanki AB istiyor diye çıkarıyormuşuz görüntüsü var. Oysa bunlar 70 yıllık hedefimiz" dedi. 
     
     Diyalogları geliştirmeliyiz 
     Uluğbay, geçmişte bazı ayrılıklar yaşansa da bugün solda birliği sağlamak gerektiğini vurgulayarak şunları kaydetti 
     "Solda birlikte olmak mecburiyetindeyiz. Mademki demokratik soldayız, demokratik solda birliği sağlayabilecek diyalogları geliştirmeliyiz. Hatta hatta, aramızdan ayrılanları dahi çağırıp asgaride birlikte olabilmek için ne yapmamız gerekiryorsa yapmak zorundayız." 
     "Ecevitler öncülüğünde Ecevitsiz DSP" için harekete geçen "muhalif 9’larödan Ankara Milletvekili Uluç Gürkan da, "Gerçekten de bir felaket senaryosu ile karşı karşıya olabiliriz. Ancak bu, kaçınılmaz kaderimiz değildir" dedi. Gürkan şunları söyledi 
     "Gün, bu senaryoyu değiştirmek için harekete geçmenin, felaketi umuda dönüştürmenin günüdür. Felaket senaryosunu umuda biz dönüştürebiliriz. Sayın Genel Başkanım, gelin yüreğinizi koyun, merkez soldaki bir büyük buluşmayı, ulusalcılık ve namusluluk temelindeki bir büyük uzlaşmayı yaratalım. Önümüzdeki seçimde merkez solu bölünmüş, parçalanmış değil, bir olarak, iri olarak, diri olarak yarışa sokalım." 
     İstanbul Milletvekili Osman Kılıç da, "solun güçlenmesi için birlikte hareket etmeliyiz" dedi. Solda birlik çağrısı yapan milletvekillerini dikkatle dinleyen Ecevit’in Uluğbay’ı alkışladığı, ancak çekilmesini isteyen Gürkan’ı alkışlamadığı ve alkışlayan vekillerede sert bir ifadeyle baktığı gözlendi. 



 SİYASET 



















</TEXT>
</DOC>
