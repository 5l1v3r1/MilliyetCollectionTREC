<DOC>
<DOCNO> 83715 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/13/son/sondun33.html </URL>
<DATE> 2002/05/13/ </DATE>
<TIME>  </TIME>
<AUTHOR>  </AUTHOR>
<HEADLINE>
İranlı muhalifler Brüksel'de gösteri yaptı 
</HEADLINE>
<TEXT>

     İran rejimi muhalifleri, Halkın Mücahitleri örgütünün AB terör listesine alınmasını kınamak üzere, Brüksel'de bir gösteri düzenlediler. 
     İran Ulusal Muhalefet Konseyi CNRI , AB'nin ''Tahran'daki mollalar rejimine verdiği tavizlere'' dikkat çekerek, ''dünyanın en ilkel ve antidemokratik rejimlerinden birinin söz konusu olduğunu, AB'deki demokratik ülkelerin bu gerçeği görmezden geldiklerini'' öne sürdü. 
     AB üyesi ülkelerin dışişleri bakanlarından oluşan AB Genel İşler Konseyi toplantısı sırasında, Konsey önünde yapılan gösterilere binlerce İranlı katıldı. 
     Muhalifler, AB'nin İran ile işbirliği ve ticari anlaşma arayışlarını kınadılar. 
     AB, 2 yıldır Tahran ile ticari işbirliği anlaşması yapma çalışmalarını sürdürüyor. Ancak İran'ın insan hakları ve terörizm konusunda tavır değiştirmemesinin, bu anlaşmanın gerçekleşmesini engellediği ifade ediliyor. 
     CNRI yetkilileri, Tahran rejimini uluslararası terörizme destek vermekle itham eden konuşmalar yaptılar ve ''AB'nin bu rejimi teröristler listesine alması gerektiğini'' savundular. 
     Göstericiler, AB'nin İran ile 7 milyar dolarlık bir sözleşme yapma hazırlığı içinde olduğunu ileri sürerek, ''para karşılığı satıldıklarını'' söylediler. 
     Halkın Mücahitleri grubu sözcüleri, ''AB'nin kararının kendilerini olumsuz etkilemediğini, aksine güçlendirdiğini'' ifade ettiler. 
     Sözcü Muhammed Mohadessin, ''Halkın Mücahitleri'nin 120 bin kayıp verdiğini, mollalar rejiminin ise yüzlerce terör eyleminin temelinde olduğunu ve gerçek teröristlerin Tahran'daki rejim bünyesinde bulunduğunu'' söyledi. 
     Gösteri sırasında, Belçika Parlamentosu'nun üyeleri tarafından imzalanan ve ''Tahran'daki rejimin terörist ve aşırı dinci faaliyetlerini kınayan'' bir bildiri de dağıtıldı. Bildiride, çok sayıda parlamenter ile birlikte, Belçika'nın eski Dışişleri Bakanı Marc Eyskens'in de imzası bulunuyor. 
     





</TEXT>
</DOC>
