<DOC>
<DOCNO> 71765 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/10/spor/ytan.html </URL>
<DATE> 2002/03/10/ </DATE>
<TIME>  </TIME>
<AUTHOR> MEHMET TAN  </AUTHOR>
<HEADLINE>
İlaç gibi geldi 
</HEADLINE>
<TEXT>

     Yozgat, Beşiktaş ve Samsun’dan sonra Trabzonspor’un üçüncü deplasman galibiyeti... En kalitesizi, en verimsizi... Ikına - sıkına derler ya, işte öyle bir şey... İnsanın yüzüne şamar gibi inen dondurucu soğuğun kalitesini, şiddeti ve hiddeti kestirilemeyen rüzgarın da yönünü belirlediği müsabakada zar - zor kazandılar. 
     Osman’ı orta beşlinin sağına çeken Briegel, ön liberoya da Mehmet’i yerleştirdi, Hami - Zafer ikilisi ile gol aradı. Hami, alışılmışın dışında, üzerindeki görevlerin bir bölümü alınmış olarak sahaya çıktı. 
     Trabzonspor pas yüzdesi en düşük müsabakasını oynadı. Üst üste iki pas yapamadı, bir metreye top atamadı... İki fark yakalandığında Hami, ikinci yarının hemen başında düzgün vursa belki fark olacak. O defans kurgusundaki rakip karşısında Trabzon’un yerinde bir başka takım olsa bir düzine gol atar, döner... Zira, Yozgat ruhen göçmüş. Direnci, inancı kalmamış. 
     Trabzonspor’un ilk golü kelimenin tam anlamıyla futbol faciası. Altıya bir sayısal üstünlüğü filelerinde gol gören bir takım için söylenecek fazla bir şey yok. Uzatmanın son iki dakikasında gelen iki gol ise birer disiplinsizlik ürünü. Bu kadar olumsuzluklara rağmen, defansta Kürşat ve Bulgar Markov son derece başarılıydı. Markov’un Yozgat atağında çizgi üzerinden çıkardığı top maçın kırılma noktalarından birisidir. 
     SONUÇ Trabzonspor iyi oynadığı, futbol adına mükemmel işler ürettiği çok maçı kaybetti. Dün son derece verimsizdi, üç puana ulaştı. Doğrusunu söylemek gerekirse ilaç gibi geldi. 
     



 SPOR 




























</TEXT>
</DOC>
