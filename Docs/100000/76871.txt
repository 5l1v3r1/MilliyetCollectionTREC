<DOC>
<DOCNO> 76871 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/06/son/sontur22.html </URL>
<DATE> 2002/04/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Muhsin Yazıcıoğlu "İntihar saldırıları terörist eylem değildir" 
</HEADLINE>
<TEXT>

     Büyük Birlik Partisi Genel Başkanı Muhsin Yazıcıoğlu, ''Filistin'de intihardan başka çare bırakılmıyorsa, bunun adı terör değil, meşru müdafaadır, müdafasızlıktır'' dedi. 
     Yazıoğlu, partisinin Antalya İl Teşkilatı 5. Olağan Kongresi'nde yaptığı konuşmada, ekonomik krizin nedeninin, kötü yönetim ve kötü sistem olduğunu ileri sürdü. 
     İsrail'in, saldırı ve hakaretlerle bir milleti tüm dünyanın önünde ezmeye devam ettiğini ifade eden Yazıcıoğlu, özetle şunları söyledi 
     ''İsrail'in yaptığı, insanlık suçu, terör suçu ve vahşettir. 
     İsrail, insanlığa ve uluslararası hukuka aykırı davranıyor. Ya zalimin güçlünün yanında yer alınacak ya da mazlumun ve masumun yanında yer alarak, tarihimizi, misyonumuzu sürdüreceğiz. 
     Filistinliler, intihar eylemiyle terör yapmaktadır diyorlar. Siz insanlara intihar etmekten başka bir şans bırakmıyorsanız ki... Bugün Filistin halkına intihar etmekten başka bir şans verilmemektedir. 
     İntihardan başka çare bırakılmıyorsa, bunun adı terör değil, meşru müdafaa, müdafaasızlıktır. Kendini yok etmek isteyen bir müdafaa olabilir mi Arafat'a, şehit olmaktan başka bir hak tanınmamıştır. ABD Başkanı Bush, hala İsrail meşru müdafaa hakkını kullanıyor diyor. Bu nasıl müdafaa hakkı. Binaları yıkılan, saldırıya uğrayan Filistinliler. Mahzende bırakılan Filistin Devlet Başkanı. Tankı ve füzesi olan ve bunları kullanan İsrail'dir. Hıristiyan, Müslüman demeden kilise ve camileri işgal eden, insanlara kurşun sıkan İsrail, ama meşru müdafaa eden de İsrail. 
     Bizler hükümetin bu konudaki tavrını anlamakta güçlük çekiyoruz. 
     İsrail'in umursamazlığına karşı, Filistinlilerin yanında yer alacağız.'' Gazetecilerin, Yargıtay Cumhuriyet Başsavcısı Sabih Kanadoğlu'nun mal beyanı bildirimiyle ilgili uyarısının hatırlatılması üzerine Yazıcıoğlu, daha önce TBMM'ye mal beyanında bulunduklarını, ancak yeniden genel başkan seçildikten sonra bu beyan Yargıtay'a intikal ettirilmediği için prosedür eksikliği olduğunu bildirdi. 
     Yazıcıoğlu, ''Yasaya göre, yeniden seçildiğimiz takdirde ya da mal artışında, mal beyanını takdim etmemiz gerekiyor. Eksiklik olmuş. 
     Yeniden genel başkan seçildiğim için tekrar isteniyor. Önümüzdeki hafta içinde mal beyanımızı vereceğiz. Rutin normal bir işlem, olağanüstü bir durum yok'' dedi. 
     Tek listenin seçime sunulduğu kongrede, BBP Antalya İl Başkanlığı'na, eski başkan Ahmet Zengin yeniden seçildi. 
     






</TEXT>
</DOC>
