<DOC>
<DOCNO> 78057 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/12/son/sontur13.html </URL>
<DATE> 2002/04/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Başkent barajlarında 2 yıllık su birikti... 
</HEADLINE>
<TEXT>

     ASKİ Genel Müdür Vekili Erol Bayraktaroğlu, Ankara'ya su sağlayan ve toplam kapasiteleri 1 milyar 478 milyon metreküp olan 6 barajda, yaklaşık 2 yıllık tüketim miktarı 
     olan 564 milyon metreküp su biriktiğini bildirdi. 
     Bayraktaroğlu, kapasitesi 1 milyar 226 milyon metreküp olan Çamlıdere Barajı'nda şu anda 345 milyon metreküp su bulunduğunu bildirdi. 92 milyon metreküp kapasiteli Kurtboğazı Barajı'nda ise 70 milyon metreküp su bulunduğunu bildiren Bayraktaroğlu, Kurtboğazı Barajı'nı besleyen 84 milyon metreküp kapasiteli Eğrekkaya Barajı'nda 79 milyon, yine Eğrekkaya Barajı'nı besleyen 47 milyon metreküp kapasiteli Akyar Barajı'nda da 44 milyon metreküp su toplandığını söyledi. 
     Bayraktaroğlu, ''22 milyon metreküp kapasiteli Çubuk 2 Barajı'nda ise 18 milyon metreküp suyumuz var. Mamak bölgesine su sağlayan 6 milyon metreküp kapasiteli Bayındır Barajı ise tamamen dolu'' dedi. 
     Başkentte geçen yıl yaz mevsimi aylarında yaşanan su sıkıntısı ve kesintisinin bu yıl yaşanmayacağını ifade eden Bayraktaroğlu, şöyle devam etti 
     ''Bayındır Barajı tam kapasiteyle doldu. O nedenle bu barajdan şu anda dip savaklar yoluyla fazla suyu boşaltıyoruz. Kapasitesi en büyük baraj olan Çamlıdere Barajı'ndan ise su almıyoruz. Biraz daha birikmesini bekliyoruz. Bu barajın taşma tehlikesi bulunmadığından su biriktirmeyi daha uygun bulduk. Su biriktirme havzası olan Akyar, Eğrekkaya gibi barajlardan buralara su takviyesi yapıyoruz. Başkent'te 1 yıl boyunca tüketilen su miktarının 275 milyon metreküpe yakın 
     olduğunu düşünürsek, Ankara'ya su sağlayan ve toplam kapasiteleri 1 milyar 478 milyon metreküp olan 6 barajda, yaklaşık 2 yıllık tüketim miktarı olan 564 milyon metreküp su birikti. Bu da 2 yıl boyunca Ankara'nın bu sıkıntısı çekmeyeceğini gösteriyor.'' 
     





</TEXT>
</DOC>
