<DOC>
<DOCNO> 86397 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/27/son/sonspo12.html </URL>
<DATE> 2002/05/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Galatasaray'da bütçe sil baştan... 
</HEADLINE>
<TEXT>

     Galatasaray'da, yönetimi Mart ayında devralan Özhan Canaydın ve ekibi, 2002-2003 sezonu bütçesini belirlemeye çalışıyor. 
     Sarı-kırmızılı kulüpte teknik direktör Fatih Terim'in göreve gelmesiyle birlikte transfer politikasının değişmesi, bazı oyunculardan vazgeçilmesinin ve bunların yerine transferler yapılacak olmasının, bütçede de revizyona gidilmesini zorunlu hale getirdiği ifade edildi. 
     Yeni bütçe için çalışmaların bu hafta sonuna kadar kesinlik kazanması beklenirken, kulüp profesyonellerinin yöneticilerle birlikte titiz bir çalışma yaparak, programlı bir şekilde bütçeyi oluşturduğu kaydedildi. 
     Galatasaray'da, yeni bütçeyi belirlemek için gerçekleştirilecek Olağanüstü Genel Kurul Toplantısı, 6 Temmuz Cumartesi günü yapılacak. 
     

     
</TEXT>
</DOC>
