<DOC>
<DOCNO> 56680 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/11/son/sontur14.html </URL>
<DATE> 2001/12/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Trabzonlu kasaplar, maçlarda ele geçen bıçaklara talip oldu 
</HEADLINE>
<TEXT>

     Trabzonlu kasaplar, spor müsabakalarında ele geçirilen bıçakları kullanmak istiyor. 
     Trabzon Kasaplar ve Celepler Odası Başkanı Temel Korkmaz, son zamanlarda spor müsabakalarında yaşanan şiddet olaylarında artış görüldüğünü ve bu olaylardan büyük üzüntü duyduklarını ifade etti. 
     Korkmaz, özellikle futbol müsabakalarında, bazı taraftarların stat içerisine bıçak veya benzeri kesici aletler sokmaya çalıştığını belirterek, ''Statlara bu tür tehlikeli aletleri sokmaya çalışan fanatik taraftarlar, emniyet güçlerimiz tarafından anında yakalanıyor. 
     Daha sonra bu aletler kullanılmıyor. Özellikle kasapların işine yarayacak olan bıçakların bize verilmesini istiyoruz'' dedi. 
     Korkmaz, Türkiye'de yaşanan ekonomik sıkıntılar nedeniyle kasapların zor günler geçirdiğini, bu uygulama ile birlikte bazı kasaplara destek olunabileceğini vurgulayarak, ''Spor müsabakalarında ele geçirilen bıçakların kasaplara verilmesi için Trabzon Emniyet Müdürlüğü'ne başvuracağız ve bıçakları isteyeceğiz'' diye konuştu. 
     Spor müsabakalarında hiçbir zaman bıçak ya da tehlikeli aletlerin yakalanmamasını temmenni ettiklerini ifade eden Korkmaz, ''İnşallah hiçbir maçta bıçak yakalanmaz. Ama yakalandığı zaman da bu bıçakların depolarda çürümemesi ya da paslanmaması lazım. Çünkü bunlara da ihtiyacı olan insanlar var'' diye kaydetti. 
     






</TEXT>
</DOC>
