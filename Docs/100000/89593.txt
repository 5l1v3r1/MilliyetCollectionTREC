<DOC>
<DOCNO> 89593 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/13/yazar/ozkan.html </URL>
<DATE> 2002/06/13/ </DATE>
<TIME>  </TIME>
<AUTHOR> Tuncay ÖZKAN  </AUTHOR>
<HEADLINE>
Potaya takılanlar 
</HEADLINE>
<TEXT>

     Dün sizlere A Milli Futbol Takımımızla ilgili iddiaları aktarmış ve ekran başında bütün heyecanımızla Kore’den bir iyi haber beklerken bakın aslında neler yaşanıyormuş demiştim. Ancak anlaşılan spor dünyasında iddiaların ardı arkası kesileceğe benzemiyor. Bu iddiaların merkezinde Basketbol Federasyonu Başkanı Turgay Demirel var. Üstelik iddialar belgeli. 
     
     TRT’nin paraları nereye 
     Basketbol Federasyonu Başkanı Turgay Demirel 10 Ekim 2000 tarihinde TRT ile yayın sözleşmesi imzalamış. Bu normal. Ancak Demirel TRT’nin ödediği 1 milyon dolarlık ilk taksiti federasyon hesabı yerine Türk Basketbolunu Geliştirme Vakfı TÜBGEV’e yatırmış. Oysa kamu parasının vakıflara aktarılması kanunen yasak. Bakan Fikret Ünlü’nün de bu konuda yazısı var. Üstelik vakıf yöneticileri Demirel’in yakınları. Nasıl olduysa yasağa rağmen Gençlik ve Spor Genel Müdürü Kemal Mutlu da kamuya ait bu paranın vakfa dağıtılmasına izin vermiş. Kanunsuz... Yasak... Kemal Mutlu da vakfın üyesi. Daha bitmedi. Turgay Demirel’in parayı vakıf hesabına aktardığı tarih 13 Ekim 2000. Yani Türkiye’yi sarsan ekonomik krizin başlangıcı. Bankalar böylesine büyük paralara o günlerde 3000’lere varan faiz uyguluyorlar. 
     Ne yazık ki yaşananlar bununla da sınırlı değil. Turgay Demirel TRT’den taksitleri zamanında almasına rağmen kulüplere gecikmeli dahası eksik ödemeler yaptırmış. Bilirkişi raporları böyle söylüyor. Fenerbahçe ve Beşiktaş’a 160 bin dolar ödenirken Ülker kulübüne 50 yerine 17 milyar, Karşıyaka’ya 33 yerine 25 milyar, Darüşşafaka’ya ise 33 yerine 19 milyar TL ödenmiş. TRT’den zamanında para alınmasına rağmen yine Abdi İpekçi Spor Salonu’nun yıllık kirası ve giderleri de ödenmemiş. Müfettişlerin Turgay Demirel ve TÜBGEV hakkında yaptığı denetim sonucu 1997 - 1998 yıllarında toplam 556 bin doların vakıf hesaplarına aktarıldığı saptanmış. Başta da söylediğim gibi bu paraların vakfa aktarılması 23117 sayılı Resmi Gazete’de yayımlanan vakıflarla ilgili tebliğe aykırıdır. Böylece vakıf yöneticileri hakkında, Vakıflar Genel Müdürlüğü’nce işten uzaklaştırılmaları yönünde dava açılmış. 
     
     Paralar seçim için mi 
     Turgay Demirel TRT’den aldığı paranın bir kısmını bayan basketbol takımlarına dağıtmış. Oysa yayın sözleşmesinde bayan basketbol takımlarına para ödenmesini gerektiren bir madde yok. Ancak bayan basketbol takımlarının başkanlık seçimlerinde oy hakkı var. Toplam 84 bin dolar ödenmiş bayan basketbol takımlarına. Üstelik ödemeler Demirel’in seçim nedeniyle yasaklı olduğu dönemde yapılmış. Yasaya göre bu dönemde tüm yetkilerin Gençlik ve Spor Müdürlüğü yetkilisine devredilmesi ve yapılacak ödemelerde bu yetkilinin imzasının olması gerekiyor. 
     
     Diploması yetmiyor 
     Turgay Demirel ile ilgili bir başka nokta ise aslında federasyon başkanı olma yeterliliğine sahip olmaması. Çünkü federasyon başkanı olmak için dört yıllık bir fakülteden mezun olmak gerekiyor. Ancak Demirel’in sadece 2 yıllık önlisans diploması var. Demirel 1981 yılında 24 diploma numarası ile ODTÜ Fen Bilimleri’nden mezun olmuş. 
     Amatör Ortaköy yıllarca Türk basketboluna değerli oyuncular yetiştirmiş bir kulüp. Ancak federasyon seçimleri sırasında Turgay Demirel’i desteklememiş. 1. lige çıkmayı başaran Ortaköy katılım payını ödemediği gerekçesiyle liglerden men edilmiş. İşin ilginç yanı, katılım payını ligdeki hiçbir takım ödememiş. Buna Efes Pilsan ve Fenerbahçe gibi büyükler de dahil. Ancak kabak Ortaköy’ün başına patlamış. Katılım payları diğer kulüplerin yıl sonundaki alacaklarından kesilirken, Ortaköy’e öde denmiş, ödeyemeyince de ligden atılmış. 
     
     Davayı kazanacağım 
     Turgay Demirel bugün görevini kötüye kullandığı iddiasıyla, Zeytinburnu 3. Asliye Mahkemesi’nde 2001 1104 sayılı dosya numarası ile yargılanıyor. Ancak sanık durumundaki Turgay Demirel davayı kazanacağından öyle eminmiş ki bir radyo programında bu davayı kesin kazanacağım demiş. DYP Giresun milletvekili Rasim Zaimoğlu, Demirel hakkında bir soru önergesi vermiş. Zaimoğlu soruyor, bu beyanınız görülmekte olan davaya ve bağımsız yargıya müdahale sayılmaz mı 
     İşin ilginç yanı Turgay Demirel mahkemeye ikametg h adresinin Ankara’da olduğunu göstermiş. Böylece duruşmalara katılmaması için gerekçe oluşuyor. Ancak hem TÜBGEV’in hem de Basketbol Federasyonu’nun merkezi İstanbul’da. 
     
     Kalbim millilerle 
     Bizler tüm temiz duygularımızla ekran başında ya da tribünlerde takımlarımızın galibiyeti ile sevinmek isterken ne yazık ki spor dünyasında skandal üzerine skandal patlıyor. Üstelik bu skandalların sonu geleceğe de benzemiyor. 
     Bugün sizler bu yazıyı okuduğunuz saatlerde hep birlikte Türkiye - Çin maçını izliyor olacağız. Ben de tüm Türkiye gibi millilerimizin Çin’i yenip ikinci tura geçmesini diliyorum. 
     
     







AKP’den sarı ışık 


Şakalar sambasında tef temposu... 


Solak mısınız.. 


Ecevit ve Çiller’in çağrıları 


Bahçeli’nin çıkışı, Derviş’in sıkıntısı 


En az 300 milletvekili seçilemeyeceği için .. 


"Kalkın Varalım Çin’in üstüne..." 


Neredeyse kendimi psikoterapist sanacağım 


Bir Kerkük sorunu eksikti 


Baltalar elimizde... 


Potaya takılanlar 


Eli sopalı meslek bekçileri... 


Derviş karar vermeli 


Masamda bulduğum kitaplar 1 


Enflasyon inerken faizin çıkması çok tehlikeli 


Futbolun eski başkanı Kemal Ulusu meydan okuyor 1 


</TEXT>
</DOC>
