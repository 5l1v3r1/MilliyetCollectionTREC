<DOC>
<DOCNO> 54395 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/27/son/sonspo21.html </URL>
<DATE> 2001/11/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Türk Heyeti Dünya Kupası kura çekimi için Güney Kore'ye gitti 
</HEADLINE>
<TEXT>

     Japonya ve Güney Kore'nin birlikte düzenleyeceği 2002 Dünya Kupası Finalleri'nin kura çekimine katılacak Türk heyeti, Güney Kore'ye gitti. 
     Frankfurt üzerinden Güney Kore'nin başkenti Seul'e gidecek Türk heyeti, daha sonra buradan kura çekiminin yapılacağı Pusan kentine geçecek. 
     Başkanlığını Futbol Federasyonu Başkanvekili Orhan Saka'nın yaptığı heyette, Milli Takımlar Sorumlusu Selami Özdemir ve Şeref Has, İcra Kurulu Koordinatörü Metin Kazancıoğlu, Milli Takımlar Teknik Direktörü Şenol Güneş, menajer Can Çobanoğlu ile İstanbul Emniyet Müdürlüğü İnterpol Şube Müdürü Ömer Yanık bulunuyor. 
     Milli Takımlar Teknik Direktörü Şenol Güneş, kura çekimi sonucunda kendilerine rakip olacak takımların önemli olmadığını söyledi. 
     Atatürk Havalimanı'nda, hareketten önce basın mensuplarının sorularını yanıtlayan Güneş, ''47 yıl sonra Dünya Kupası'na katılan ülkemizin rakiplerinin belli olacağı bir döneme giriyoruz. Bu yeni dönemde de ilk başlangıcın hayırlı olmasını diliyorum. Umarım oradaki kura sonrası hayırlı bir sonuçla geliriz, bize uygun takımlar çıkar. 
     Çeyrek finale adım atmanın ilk heyecanını burada görürüz. Benim için yeni bir dönem olduğu için yeni bir heyecan var'' dedi. 
     Güneş, Uzakdoğu'nun coğrafi olarak kendilerine uzak olmasına rağmen futbol anlayışı bakımdan yakın olacağını vurgulayarak, şöyle konuştu 
     ''Güney Kore ve Japonya ülkemiz için başka anlamlar taşıyor. 
     Japonya güneşin doğduğu yer kabul edilir. Güney Kore ise şehitlerimizin olduğu yer. Yeni bir döneme girdiğimize göre kendimizi tamamen bu döneme hazırlayacağız. İnşallah hayırlısı olur. Rakiplerin kim olacağı bizim için önemli değil. Güçlü takımlar da var, konum olarak ilk defa katılan takımlar da var. Şans faktörü burada etkili olacaktır. Ne olursa olsun gruptan çıkmaya çalışacağız.'' Şenol Güneş, seyirci avantajı bulunan Güney Kore ve Japonya'nın arzulu ve saldırgan futbol oynayabileceklereni ifade ederek, ''Bu tip takımların çıkmasını pek istemeyiz. Bana göre Güney Kore ve Japonya'dan uzak durmak daha iyi'' diye konuştu. 
     Güneş, finallerde aynı zamanda Türkiye'nin tanıtımı için de çalışmalar yapacaklarını belirterek, ''Kaliteli oyuncularımızı dünya futbolu vitrinlerine çıkarmak zorundayız'' dedi. 
     Milli Takımlar Sorumlusu Selami Özdemir ise kura çekiminde 8 takımın seribaşı olacağını belirterek, ''Biz 3. torbada yer alıyoruz. 
     Rakiplerimizin hepsi güçlü. Şanslı bir kura istiyoruz. Umarım bizi önce çeyrek finale, sonra yarı finale, daha sonra da finale taşıyacak bir kura çekeriz'' diye konuştu. 
     Türk heyeti, 1 Aralık Cumartesi günü katılacağı kura çekiminden sonra, 2 Aralık Pazar günü de 2002 Dünya Kupası Finalleri ile ilgili çalışma grubu toplantısında yer alacak. 
     Heyet, 4 Aralık Salı günü İstanbul'a dönecek. 
     






</TEXT>
</DOC>
