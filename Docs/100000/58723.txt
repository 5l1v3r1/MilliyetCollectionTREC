<DOC>
<DOCNO> 58723 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/24/son/sondun10.html </URL>
<DATE> 2001/12/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Emirates "Uçağımız kaçırılmadı" 
</HEADLINE>
<TEXT>

     Birleşik Arap Emirlikleri'nin havayolu şirketi Emirates, Dubai-Nairobi seferini yapan uçaklarının Yemen'in Aden kentine kaçırıldığı haberini yalanlıyor. 
     Emirates'in Dubai'deki sözcüsü Frances Barton, uçaklarının daha önce belirtildiği gibi kaçırılarak Yemen'in Aden kentindeki havaalanına indirildiği haberinin gerçeği yansıtmadığını, pilotun kabindeki panodaki ışıklı göstergelerden birinden gelen uyarının ardından en yakın havaalanına başarılı bir iniş yaptığını söyledi. 
     Barton, Dubai-Nairobi seferini yapan Boeing 777-200 tipi uçakta 272 yolcu ve 15 mürettebat bulunduğunu, pilotun, şu anda 
     belirlenemeyen bir arıza nedeniyle acil iniş yapma yolunu seçtiğini ve o anda en yakın konumdaki Aden Havaalanı'na iniş yaptığını belirtti. Sözcü Barton, EK 423 sefer sayılı uçaktaki yolcuların hiçbirinin yaralanmadığını ve şu anda uçaktan indirilmediğini belirterek, arızanın araştırıldığını söyledi. Fransız Haber Ajansı AFP, Aden'deki yetkililere dayanarak verdiği haberde, BAE uçağının kaçırıldıktan sona Aden Havaalanı'na indirildiğini duyurmuştu. 
     






</TEXT>
</DOC>
