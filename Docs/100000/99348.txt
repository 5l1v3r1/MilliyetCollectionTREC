<DOC>
<DOCNO> 99348 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/01/son/sondun27.html </URL>
<DATE> 2002/08/01/ </DATE>
<TIME>  </TIME>
<AUTHOR>  </AUTHOR>
<HEADLINE>
İsrail BM Cenin raporundan memnun. 
</HEADLINE>
<TEXT>

     İsrail, BM tarafından hazırlanan Cenin raporunun, ortada bir katliam olduğu şeklindeki ''yanlış anlamalara'' son verdiğini ileri sürdü. 
     İsrail Dışişleri Bakanlığı üst düzey yetkililerinden Daniel Taub, bugün yaptığı açıklamada, ''Biz raporun ortada bir katliam olmadığı ve Filistin liderliğinin yüzlerce sivilin öldürüldüğü şeklindeki açıklamalarının bir propagandadan başka bir şey olmadığı noktasında kesin olduğunu görüyoruz'' dedi. 
     Taub ayrıca, ''Rapordaki bulguların, hem Cenin'de ne olduğu konusundaki yanlış anlamaları gidermesi hem de gelecekte diyalogun yeniden başlatılması ihtimali açısından çok önemli olduğunu düşünüyoruz'' diye konuştu. 
     Filistinli yetkililer, BM Genel Sekreteri Kofi Annan tarafından bugün resmen açıklanmasından önce Reuters tarafından yayınlanan rapor hakkında bir yorumda bulunmadılar. 
     Birleşmiş Milletler raporunda, Cenin'de meydana gelenler için ''katliam'' ifadesi kullanılmazken, İsrail aşırı güç kullanmakla, Filistinlilerse siviller arasına savaşçılar yerleştirmekle suçlandı. 
     Raporda ayrıca, Cenin'de öldürülen sivillerin sayısı hakkında, ''Filistin Yönetimi'nden üst düzey bir yetkili Nisan ayı ortasında 500 kişinin öldürüldüğünü iddia etti, bu sayı ortadaki deliller ışığında kanıtlanamadı'' denildi. Raporda, Cenin'de yarısı sivil 52 Filistinli ve 23 İsrail askerinin öldüğü belirtildi. 
     





</TEXT>
</DOC>
