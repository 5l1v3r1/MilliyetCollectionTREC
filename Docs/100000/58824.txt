<DOC>
<DOCNO> 58824 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/25/guncel/gun05.html </URL>
<DATE> 2001/12/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Örümcek ağı’ndaki defterdar 
</HEADLINE>
<TEXT>

Maliye müfettişleri, İstanbul eski Defterdarı Alper Kuş'un, kilit isim Erol Kohen'le araba alışverişinde bulunduğunu ortaya çıkardı 
     NEDİM ŞENER 

     Eski İstanbul Deftardarı Alper Kuş'un ismi, naylon fatura ve hayali ihracatla devletten 20 milyon 831 bin dolarlık KDV iadesinin alındığı 'örümcek ağı' operasyonuna karıştı. Maliye müfettişi Ali Atay'la Bahadır Yıldız'ın yürüttüğü inceleme sonucunda Erol Kohen'in Wolksvagen Passat araba aldığı isimler arasında Alper Kuş ile Antalya Gümrükler Başmüdürü Turhan Yıldız'ın da bulunduğu ortaya çıktı. 1994 - 1997 arasında İstanbul Defterdarlığı yapan halen Demir Leasing'de görevli olan Alper Kuş, Erol Kohen'i tanıdığını ve iyi bir insan olduğunu belirtirken, iddialarla ilgili olarak şu açıklamayı yaptı 
     "1997'de ismini hatırlamadığım bir bayandan Wolkswagen otomobil aldım. Arabayı üzerime geçirmedim. 1997'de görevden ayrıldıktan sonra 1997 Haziran'ında Londra'ya tayinim çıktı. Ben de 96 model olan 34 R 2294 plakalı aracı 50-51 bin mark fiyatla sattım. Satış işlemlerini kendim yapmadığım için kimin aldığını bilmiyordum. 
     Alan kişinin Erol Kohen olduğunu, kendisinin telefonla aramasından öğrendim. Ben Londra'da görevliyken 'sizin arabanızı alan benim, buluşup tanışalım' dedi ve eşlerimizle orada buluştuk. Yani tanışmamız Londra'da oldu. Daha sonra eşlerimizin birbirlerini tanıdığını öğrendik. Onun eşiyle benim eşim Üsküdar Amerikan Koleji'nden arkadaşmış. Arabanın satışından sonra kimin üzerine yapıldığını bilmiyorum, belki karısının üzerine yapmıştır." 
     
     Yıldız da Kohen'i tanıyor 
     Antalya Gümrükler Başmüdürü Yıldız da Erol Kohen'i tanıdığını yalanlamazken şu görüşleri dile getirdi 
     "Ben 1996 - 1997'de Karaköy'deydim, Passat'ı 1999'da aldım. Kaynağının ne olduğunu da Gümrük Müsteşarlığı'na bildirdim. Erol Kohen gibi birçok kişi benim yanıma gelirdi ama kimin kaçakçı olup olmadığını ben nereden bileyim. " 



 GÜNCEL 


























</TEXT>
</DOC>
