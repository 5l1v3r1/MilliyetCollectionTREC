<DOC>
<DOCNO> 86237 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/26/son/sonspo13.html </URL>
<DATE> 2002/05/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Almeyda için son karar Arjantinli yıldızın eşinin... 
</HEADLINE>
<TEXT>

     Fenerbahçe'nin, Arjantinli futbolcu Matias Almeyda'yı transferinde sonucu, yıldız futbolcunun eşinin vereceği kararın belirleyeceği ortaya çıktı. 
     Fenerbahçeli yöneticilerin transfer önaerisine olumlu yanıt veren Arjantinli futbolcunun, bu transferin gerçekleşmesi için eşinin de Türkiye'ye gelmeyi kabul etmesi gerektiğini söylediği belirtildi. 
     Bu amaçla, sarı-lacivertli kulübün yurtdışındaki transfer çalışmalarında aracılık yapan Celalettin Bilgiç'in, Almeyda'nın menajeriyle görüşerek, eşini, görüp karar vermesi için Türkiye'ye çağırdığı ifade edildi. 
     Celalettin Bilgiç'in, Almeyda'nın menajeriyle yaptığı görüşmeler sonucunda, yıldız futbolcunun, sarı-lacivertli kulübün önerisini prensipte kabul ettiği belirtilirken, eşinin vereceği karar doğrultusunda önümüzdeki günlerde bu transferin de sonuçlanması bekleniyor. 
     
     ORTEGA'DAN HABER BEKLENİYOR 
     Fenerbahçe, River Plate ve AC Parma kulüplerinden bonservisini aldığı Ariel Ortega ile sözleşme imzalamak için yıldız futbolcudan haber bekliyor. 
     Ortega'nın menajerinin River Plate kulübüyle parasal konularda bazı görüşmelerinin olması nedeniyle, birkaç gün süre istedikleri ve imza için ilerleyen günlerde haber verecekleri kaydedildi. 
     Bu arada sarı-lacivertli kulübün yöneticilerinin şu ana dek ilgilenmedikleri belirtilen Arjantinli yıldız Gabriel Batistuta'nın, daha önce menajerler aracılığıyla, Celalettin Bilgiç'e önerildiği öğrenildi. 
     Öte yandan, prensipte anlaşılan gurbetçi futbolcu Erhan Albayrak'ın transferinde, kulübü Arminia Bielefeld'in bazı pürüzler çıkardığı bu nedenle görüşmelerin sürdüğü ifade edildi. 
     





</TEXT>
</DOC>
