<DOC>
<DOCNO> 86134 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/26/dunya/adun.html </URL>
<DATE> 2002/05/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Öta niyazi oldu 
</HEADLINE>
<TEXT>

Avustralya’da kanser olduğu gerekçesiyle medyanın önünde aşırı dozda ilaç alarak ötanazi yapan kadın yok yere öldü. Çünkü ölümünden sonra yapılan otopsi, aslında kanser olmadığını ortaya çıkardı 
     DIŞ HABERLER SERVİSİ 

     Avustralya’da geçtiğimiz Çarşamba günü, ölümcül hastaların daha fazla acı çekmemesi için kendi hayatlarına son verme hakkını ötanazi savunmak amacıyla medya önünde aşırı dozda ilaç alarak kendini öldüren Nancy Crick adlı kanser hastası kadının, aslında kanser olmadığı ortaya çıktı. 69 yaşındaki Crick’in bir dizi tıbbı ihmal ve hatalar zinciri sonucu pisi pisine öldüğü anlaşıldı. 
     Başta Crick’in çocukları olmak üzere Avustralya kamuoyunda büyük şok yaratan açıklamayı Nancy Crick’in hayatına son verdiği Gold Coast Hastanesi Adli Tıp uzmanı yaptı. Gömülmek için Crick’in cesedini ailesine vermeyen uzman, ötanazi kurbanı kadının tüm tıbbi dosyalarının çıkarılmasını ve soruşturma başlatılmasını istedi. 
     Adli tıp uzmanı, ölümünden sonra Nancy Crick’in cesedi üzerinde yaptığı incelemede hiçbir kanser hücresine rastlamadığını bildirdi. Daha önce bağırsak kanseri nedeniyle 3 kez ameliyat geçiren Crick’in ameliyat olduğuna dair izleri belirlediğini söyleyen uzman buna karşılık kanserli doku saptamadığını vurguladı. Uzman, Crick’in meme kanseri olduğu yolundaki açıklamasının da doğru olmadığını söyledi. 
     
     Oğlu şok geçirdi 
     Talihsiz kadının oğlu Wayne Crick, annesinin kanser olmadığı yolundaki haberler üzerine acı ve kederden şok geçirdiğini bildirdi. Annesini önümüzdeki Çarşamba babası Jimmy’nin mezarının yanına gömmeyi planladığını söyleyen Wayne "Yapılacak daha ayrıntılı testlerde annemin kanser olmadığı kesinleşirse herhalde çıldırırım" diye konuştu. 
     Bayan Crick’in kanseri yenmiş olabileceği ötanazi taraftarları doktorlar tarafından da kabul edildi. Ötanazı kampanyasına önderlik edenlerden Dr. Philip Nitschke, bayan Crick’in kanser olmadığının saptanmasının sürpriz olmadığını belirtti. Dr. Nitschke, "Ancak duyduğu acılar ve 27 kiloya kadar düşmüş olması Nancy Crick’in kendi yaşamına son vermesine haklı gerekçeler oluşturuyor" diye konuştu. 
     Nancy Crick geçen hafta Gold Coast Hastanesi’nde 21 ötanazi taraftarı ve kameralar önünde aşırı dozda ilaç alarak hayatına son verirken ölümünden kimsenin sorumlu tutulmamasına dair bir de not bırakmıştı. Avustralya’da ötanazi yasa dışı kabul ediliyor ve uygulanmasına izin verilmiyor. 
     



 DÜNYA 











</TEXT>
</DOC>
