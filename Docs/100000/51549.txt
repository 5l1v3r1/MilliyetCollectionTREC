<DOC>
<DOCNO> 51549 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/10/spor/spo01.html </URL>
<DATE> 2001/11/10/ </DATE>
<TIME>  </TIME>
<AUTHOR>  </AUTHOR>
<HEADLINE>
"Keyif almıyorum" 
</HEADLINE>
<TEXT>

Beşiktaş Kulübü Başkanı Serdar Bilgili, maçlara gitmenin kendisinde büyük sıkıntı yarattığını söyledi, "Gergin ve stresli oluyorum. Hele son dönemlerde büyük üzüntü duyuyorum" dedi 
     BEŞİKTAŞ Kulübü Başkanı Serdar Bilgili, kriz ortamına karşın borçlarının 12 milyon dolar azaldığını açıkladı. Bilgili, Beşiktaş Dergisi’nin son sayısında çıkan röportajında, kulübün borç batağında olduğu şeklindeki yorumların kendisini üzdüğünü kaydetti, "Bu yorum bir hakarettir" dedi. Koltuğunun çok kıskanılan bir statü olduğunu da söyleyen Serdar Bilgili, "Kim dost, kim düşman ayırt edemiyorum" yorumunu yaptı. 
     BAŞKANLIĞIN aynı zamanda büyük bir yalnızlık olduğuna dikkat çeken Bilgili, kendilerinin hiç destek görmemesine rağmen yeni göreve gelecek arkadaşlarına yardım edeceğini ifade etti. Maçlara gitmenin artık kendisine keyif vermediğini de belirten Serdar Bilgili, "Çok keyifli ve rahat olamıyorum. Stres altında kalıyorum, hele son dönemlerde büyük üzüntü duyuyorum. Tiyatro seyreder gibi seyredemiyorum" diye konuştu. 
     
Kartal’a müjde      SİYAH-BEYAZLI takımda sakatlıkları bulunan Erman, Ümit, Ronaldo, Baya, Ahmet Yıldırım, Yasin ve Tümer’in, Antalya maçına yetişeceği belirtildi. Kulüp doktoru Ayhan Optur yedi oyuncunun da tamamen iyileştiğini açıklarken, "Tamer ve Ahmet Dursun’da da büyük ilerleme kaydettik" diye konuştu. Beşiktaş, hazırlıklarına dün yaptığı antrenmanla devam etti. Bu arada Yusuf Tunaoğlu adına düzenlenen futbol turnuvası bugün Fulya Tesisleri’nde başlayacak. 
     
Politik Daum      ALMAN teknik direktör önceki gün futbolcularıyla yaptığı toplantıda transfer konusuna değindi ve "İki transfer daha istiyoruz. Ancak bu oyuncular siz yetersiz olduğunuz için değil, kadro zenginliği için alınıyor. Hiçbirinizi bırakmam, çünkü hepinize inanıyor ve güveniyorum" dedi. Öte yandan Beşiktaş Olağan Genel Divan Kurulu bugün yapılacak. Ceylan Otel’de saat 10.00’da başlayacak olan toplantının takımın durumu nedeniyle gergin geçmesi bekleniyor. 
     
Myhre İstanbul’da      BEŞİKTAŞ’IN anlaşmaya vardığı Norveçli kaleci Myhre dün gece İstanbul’a geldi. Siyah - Beyazlı takımın iki hafta önce Türkiye’ye çağırdığı, sağlık kontrolünden geçmesine rağmen bonservis bedeli yüzünden sözleşme imzalayamadığı Myhre bugün yöneticilerle bir kez daha masaya oturacak. Norveçli futbolcu imza attıktan sonra yeni takımıyla birlikte antrenmanlara başlayacak. Myhre’nin Antalyaspor maçında Daum tarafından ilk onbirde sahaya sürülmesi bekleniyor. 
     



 SPOR 























</TEXT>
</DOC>
