<DOC>
<DOCNO> 81658 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/02/son/sondun38.html </URL>
<DATE> 2002/05/02/ </DATE>
<TIME>  </TIME>
<AUTHOR>  </AUTHOR>
<HEADLINE>
İkinic uzay turisti Mark Shuttleworth'un deneyimleri internette 
</HEADLINE>
<TEXT>

     Dünya yörüngesindeki ikinci uzay turisti Mark Shuttleworth, Güney Afrika'nın eski Devlet Başkanı Nelson Mandela ile canlı televizyon bağlantısı sayesinde yüz yüze konuştu. 
     Dünya yörüngesinde yaklaşık 400 kilometre irtifada yapımı süren Uluslararası Uzay İstasyonu UUİ içinde seyreden Güney Afrikalı Shuttleworth, Mandela ile konuşmaktan ''büyük sevinç ve onur'' duyduğunu söyledi. 
     İnternet milyoneri Shuttleworth, Kazakistan'daki Baykonur Kozmodromu'ndan uzaya gitmek için Rusya uzay kurumuna 20 milyon dolar ödedi. Geçen yılın Nisan ayında da, Amerikalı multimilyarder işadamı Dennis Tito, Rus uzay kurumuna bir miktar para ödemek suretiyle UUİ'ye giderek tarihin ilk ''uzay turisti'' olmuştu. 
     Geçen Cumartesi günü istasyona Rus mekiğiyle ulaşan Shuttleworth, 8 gün 7 gece UUİ'de kalacak. 
     Nobel Barış Ödülü sahibi Mandela, Shuttleworth ile görüşürken, uzayda tüm insanlığın ortak geleceğini ''kalben çizen'' uluslararası işbiriğini ve ulusların uzaydaki karşılıklı bağımlılığını hararetle övdü. UUİ'de Rusya, ABD, Avrupa Uzay Kurumu ESA, Japonya, Kanada ve Brezilya'nın emeği bulunuyor. 
     -''KIRILGAN GEZEGEN''- 5 Mayıs Pazar günü dönecek olan Shuttleworth, Dünya'yı 400 
     kilometre yüksekten seyrederken, ''bu gezegenin ne denli güzel ve de bütünüyle insan eliyle zarara açık kırılgan olduğunu düşündüğünü'' söyledi. Shuttleworth, yörünge deneyiminde, 27 yıl hapis yattıktan sonra ırkçı beyaz azınlık rejimine 1994 genel seçimiyle son veren Mandela'nın kadim yardımcısı Güney Afrika Devlet Başkanı Thabo Mbeki ile de canlı bağlantıyla konuşmuştu. İkinci uzay turisti, bu büyük deneyimiyle Afrikalı çocukların daha çok matematiğe, bilime yönelmesinde bir esin kaynağı olacağı umudunu taşıdığını belirtti. Shuttleworth'ün deneyimi, internette, NASA http spaceflight.nasa.gov Shuttleworth http www.firstafricaninspace.com adreslerinden izlenebiliyor. 
     





</TEXT>
</DOC>
