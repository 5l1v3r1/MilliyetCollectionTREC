<DOC>
<DOCNO> 64570 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/28/son/sondun07.html </URL>
<DATE> 2002/01/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Kandahar yeniden homoseksüel ilişkilere sahne olmaya başladı 
</HEADLINE>
<TEXT>

     Amerikan Fox News televizyonu, Afganistan'da Taliban yönetiminin devre dışı bırakılmasının ardından, ''Güney Asya'nın homoseksüellik başkenti'' Kandahar'da, eşcinselliğin yeniden ortaya çıktığını duyurdu. 
     Fox News televizyonunun haberinde, Kandahar'daki Peştun erkeklerin, yüzyıllardır homoseksüellikleriyle, özellikle de genç erkeklere tecavüzleriyle kötü bir ün yapmış oldukları anlatıldı. 
     Taliban'ın gelmesinden önce Kandahar'da sokakların, genç erkek çocukları ve onlarla homoseksüel ilişkiye giren derebeyleriyle dolup taştığı da haberde belirtildi. 
     Fox News'ın haberinde, Taliban'dan hemen önce, aynı erkek çocuğuyla ilişkiye girmek isteyen iki komutanın birbiriyle çatıştığı ve bu sırada pekçok sivilin öldüğü de savunuldu. Haberde, Taliban'ın lideri Molla Muhammed Ömer'in, anlaşmayı çözdüğü ve sözkonusu erkek çocuğunu serbest bıraktığı, bunun üzerine diğer anlaşmazlıkları da Ömer'in çözmesinin istendiği ifade edildi. 
     Molla Muhammed Ömer'in, yönetime gelir gelmez ilk işinin, homoseksüelliği bastırmak olduğu da anlatıldı. Taliban yönetiminin, homoseksüellikle suçlananları, tuğladan büyük bir duvarın altına sıralayarak, tankla duvarı üzerine yıktığı, bunun da genellikle ölümle sonuçlandığı belirtildi. 
     Taliban'ın çökmesinden bu yana geçen birkaç hafta içinde, genç erkekler ve derebeylerinin yeniden sokakları kaplamaya başladığı savunuldu. 
     Fox News, Peştunlar'ın, genç erkeklerle birlikte yaşamayı bir statü sembolü olarak gördüğünü ve bunun şiirlere dahi konu olduğunu anlattı. 
     






</TEXT>
</DOC>
