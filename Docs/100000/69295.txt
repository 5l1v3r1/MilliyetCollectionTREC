<DOC>
<DOCNO> 69295 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/24/son/sonspo06.html </URL>
<DATE> 2002/02/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Abdürrahim Albayrak sakatlıklara karşı kurban kesecek 
</HEADLINE>
<TEXT>

     Galatasaray Kulübü Futbol Şubesi Üyesi Abdürrahim Albayrak, Avrupa Şampiyonlar Ligi'nde salı günü Liverpool karşısına 3 sakat ve 2 cezalı olmak üzere toplam 5 eksikle çıkacak olmalarının, kendilerini büyük sıkıntıya soktuğunu söyledi. 
     Şanssızlıklardan bir türlü kurtulamadıklarını ifade eden Albayrak, ''Tarihte eşi benzeri olmayan bir sezon geçiriyoruz. Üç futbolcumuz da yan bağlarından sakatlandı. Ayrıca, Ali Sami Yen Stadı'nda aynı metrekare içerisinde iki oyuncumuz Sergen ve Bülent Akın sakatlanarak sezonu kapadı. Söyleyecek bir şey yok. Kurban Bayramı'nda çok kurban kestik, ama bu şanssızlıklar için de kurban kesmeyi düşünüyorum'' dedi. 
     
     "Avrupa'nın en iyi kalecisine sahibiz" 

     Abdürrahim Albayrak, Avrupa Şampiyonlar Ligi'nde oynanan Liverpool ve dünkü Gençlerbirliği maçında takımın kurtarıcısı olan Mondragon'a övgüler yağdırdı. 
     Mondragon gibi bir kaleciye sahip oldukları için çok mutlu olduklarının bilinmesi gerektiğini belirten Albayrak, ''Kolombiyalı kalecimiz, hem Liverpool, hem de Gençlerbirliği maçlarında Galatasaray'ın puan almasında en büyük etkendir. Liverpool'daki maçta Backenbauer'in bana söylediği gibi, Avrupa'nın en iyi kalecisine sahibiz'' diye konuştu. 
     
     "Cafer bunları hep yapıyor" 

     Maçtan sonra hakem Bülent Uzun'a eleştirilerde bulunan Gençlerbirliği futbolcusu Cafer'e, Abdürrahim Albayrak'tan yanıt geldi. 
     Cafer'in, Mondragon'un kendisine yumruk attığı pozisyonda hakemin kendisine gelerek, ''Nasıl kırmızı kart göstereyim, atmosferi görmüyor musun'' dediğini iddia etmesine Albayrak, ''Hiçbir hakemin böyle bir ifade kullanabileceğine inanmıyorum. Tüm bunlar Cafer'in abartması gibi geliyor. Cafer bunları hep yapıyor ve bence hiç doğru değil'' karşılığını verdi. 
     
     "Bülent Akın Belçika'da ameliyat olacak" 

     Abdürrahim Albayrak, Gençlerbirliği maçında sağ diz ön çapraz bağlarında kopma olması nedeniyle sezonu kapattığı açıklanan Bülent Akın'ı, ameliyat için Belçika'ya göndereceklerini söyledi. 
     Bülent Akın'ın Belçika'da ailesinin yanında tedavisini sürdüreceğini kaydeden Albayrak, Murat Sözkesen'in ise yarın İstanbul'da ameliyat olmasının planlandığını, ardından ise tedavisinin devamı için Amerika Birleşik Devletleri'ne gönderebileceklerini bildirdi. 
     Albayrak, ABD'ye gönderme fikrinin kendilerine ait olduğunu da dile getirerek, Murat'ın istediği başka bir ülkeye de gönderebileceklerini kaydetti. 
     
     "Takımımıza güvenimiz tam" 

     Avrupa Şampiyonlar Ligi'nde salı günü İngiliz Liverpool ekibiyle zorlu bir mücadele yapacaklarına değinen Albayrak, sözlerini şöyle tamamladı 
     ''Sergen, Bülent Akın ve Murat Sözkesen gibi Avrupa çapında 3 futbolcumuz sakat. Ümit Karan ile Emre Aşık ise bu önemli maç öncesi kart cezalısı durumundalar. Bunlar bizim için önemli eksikler. Ancak Galatasaray takımında sahaya çıkacak her oyuncu, en az diğer arkadaşı kadar gereken mücadeleyi gösterecektir. Benim ve yönetimdeki diğer arkadaşlarımın takımımıza olan güveni tam.'' 
     






</TEXT>
</DOC>
