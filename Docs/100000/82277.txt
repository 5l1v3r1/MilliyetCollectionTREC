<DOC>
<DOCNO> 82277 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/05/son/sontur09.html </URL>
<DATE> 2002/05/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Bu da Beyşehir viagrası 
</HEADLINE>
<TEXT>

     Konya'nın Beyşehir İlçesi'ndeki Amanas Dağı eteklerinde toplanan ve halk arasında ''Beyşehir Viagrası'' olarak bilinen göbek mantarları, toplama alanına gelen toptancı firmalara kilosu 11 milyon liradan satılıyor ve aynı gün uçakla Avrupa ülkelerine gönderiliyor. 
     Mart ayından Haziran ayının ortalarına kadar göbek mantarı toplayan Beyşehir halkı, bu yıl yörelerine bol yağış düşmesi nedeniyle son yılların en verimli hasadını gerçekleştirdi. 
     Siyah, uzun ve derin gözenekli yapısıyla farklı bir görünümü olan göbek mantarı, afrodizyak özelliği nedeniyle yöre halkı arasında ''Beyşehir Viagrası'' olarak adlandırılıyor. 
     Diğer mantarlara göre çok daha lezzetli olan bu mantar Amanas Dağı eteklerinde toplanıyor ve Isparta ve Antalya'daki toptancı firmalar tarafından, kilosu 11 milyon liraya alınıyor. Kurutulmuş göbek mantarı ise kilosu 140 milyon liradan alıcı buluyor. 
     Beyşehir Belediye Başkanı Adil Bayındır, bu yıl göbek mantarının toplayıcıların yüzünü güldürdüğünü ifade ederek, şunları söyledi 
     ''Cinsel gücü de artırıcı etkisi olan göbek mantarı, toptancı firmalar tarafından sabah erken saatlerde yerinden alınıyor ve aynı gün uçakla başta Fransa olmak üzere birçok Avrupa ülkesine ihraç ediliyor. Ülkemizde yeteri kadar bilinmeyen göbek mantarı Avrupa ülkelerinde hem lüks lokantaların sofralarını süslüyor, hem de ilaç sektöründe kullanılıyor.'' Yöre halkı ise göbek mantarının Avrupa'daki lüks lokantalarda porsiyonunun 20 EURO'ya verildiğini ifade ettiler. 
     





</TEXT>
</DOC>
