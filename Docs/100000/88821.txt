<DOC>
<DOCNO> 88821 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/09/yazar/altan.html </URL>
<DATE> 2002/06/09/ </DATE>
<TIME>  </TIME>
<AUTHOR> Çetin ALTAN  </AUTHOR>
<HEADLINE>
Bahçelerde kereviz... 
</HEADLINE>
<TEXT>

     Başbakan Yardımcısı Mesut Yılmaz, Kartal taraflarındaki ufarak bir cafe - bar'a girmiş, pencere dibindeki bir masaya oturmuş, bir ice - tea söylemiş. Tüm dikkatiyle gözleri pencerenin dışında, ice - tea'den iki yudum ya içmiş, ya içmemiş birden kapının önüne fırlayarak 
     - Yeşilli taraf yukarı, yeşilli taraf yukarı, diye bağırmış. 
     Tekrar dönmüş yerine. Ice - tea'den iki yudum daha içmiş ve yine kapıya koşarak başlamış bağırmaya 
     - Yeşilli taraf yukarı, yeşilli taraf yukarı... 
     Yılmaz, önündeki uzun bardakta buzlu çay bitinceye dek, en azından beş kez kapıya seyirtip, devam etmiş bağırmaya 
     - Yeşilli taraf yukarı, yeşilli taraf yukarı, diye... 
     Sonunda barmen, merakla Mesut Yılmaz'ın yanına gelmiş 
     - Lütfen bağışlayın, demiş, merakımı yenemedim. Neden öyle ikide bir kapıya koşarak, yeşilli taraf yukarı, yeşilli taraf yukarı, diye bağırıyorsunuz 
     Mesut Yılmaz 
     - Efendim, demiş, karşıdaki bahçeye ağaç diktiriyorum. Ancak bulduğum kişiler, daha önce bizim kabinedeki arkadaşların emrinde çalıştıklarından, her şeyi ters yapmaya alışmışlar. Fidanların da köklerini havaya doğru kaldırıp, ağaçları, tepetaklak dikmeye kalkıyorlar, onlara bağırıyorum. 
     
     IMF temsilcileriyle Avrupa Birliği gözlemcileri, Ankara'daki lüks otellerden birinin salonunda oturmuşlar, kendi aralarında dertleşiyorlarmış. 
     Biri 
     - Türkler hep vaat ederler ama, vaatlerin çoğu gerçekleşmez, diyormuş. 
     Öteki 
     - Bazı vaatler gerçekleşse bile, çok geç gerçekleşiyor, diyormuş. 
     AB gözlemcilerinden bir Alman 
     - Ben, demiş, iyi tanırım Türkleri. Bakın size Ankara'nın bir özelliğini anlatayım. Ankara'da işler, tıpkı fillerin sevişmesine benzer. Bir kez muameleler daima en üst düzeyde olur. İkincisi, çok gürültülü olur. Üçüncüsü, kazara bir başarı sağlanırsa, onun da sonucu ancak iki yıl sonra belli olur. 
     O sırada televizyonda bir maç belgeseli gösteriliyormuş. Tribünlerdeki seyirciler de bağırıyorlarmış 
     - Arslan Türkiye, diye... 
     Demincek Alman dostunu dinleyen İsveçli bir uzman, gülümseyerek kendi kendine mırıldanmış 
     - Fil Türkiye... 
     
     Kung - Fu hocasına soruyormuş 
     - Hocam, "değişim" nedir, "statüko" nedir 
     - Dağdan inen su, önüne gelen her şeyi siler süpürür. Suyun akışını durdurmak isteyenler, karşısına bentler yaparlar. Su "değişim", bentler "statüko"dur. 
     - Peki, "statüko"nun bentleri, "değişim"in akan suyunu durdurabilir mi 
     - Bir süre durduruyormuş gibi görünür. Ama su öylesine güçlüdür ki, sonunda bentleri yıkıp aşar ve devam eder akmasına... 
     - Hocam ben mutlu olmak için hangisini tutayım, "değişim"i mi, "statüko"yu mu 
     - Yükselmek istiyorsan ağzındaki dilini, zengin olmak istiyorsan karnındaki yelini, kahrolmak istiyorsan kadının güzelini, harcanmak istiyorsan sünepenin elini, "var olmak" istiyorsan değişimcinin yolunu tutacaksın çekirge... 
     - Ya statükocuların yolunu tutanlar ne olur 
     - Su, bentleri yıkıp aştığında, hepsi de ziyan olur. 
     
     Bundan 90 yıl önce İttihatçılara kızan Eşref, devlet dolabını bir eşek de olsa döndürür, anlamına şöyle diyordu 
     "Asiyab - ı devleti bir har da olsa döndürür." 
     Neyzen Tevfik de ona yanıt vermişti 
     "Öyle harlar koştular kim asiyab - ı devlete, birbirin çiğnemekten dolab - ı devlet dönmüyor." 
     Tabii o zamandan bu yana çok şeyler değişti... 
     Şimdi artık her türlü dolap dönüyor. 
     
     Binbir önlem aldığı halde, yine de sık sık hamile kalan bir kadın, sonunda doktora gidip anlatmış durumunu 
     - Lütfen bana bir çare gösterin, demiş. 
     Doktor 
     - Kolay, demiş, bir bardak limonata içmeniz gerekiyor. 
     - Temasta bulunmadan önce mi, yoksa sonra mı 
     - Hayır, sadece yerine... 
     Şayet aralık ayında, Türkiye'nin AB üyeliği için, gerekli müzakerelerin başlaması reddedilirse... 
     O zaman ne olacak 
     Türkiye de bir bardak limonata içecek AB üyeliği yerine... 
     
     







Bahçelerde kereviz... 


Ayskremhane 


Çiller’in önerileri 


Çatlak testiyle... 


Şimdi tam sırası "Avru-Pa " 


Bugün futbol günü 


Bir kitap ki... Yeme de yanında yat 


Oyun içinde oyun var 


MHP’siz çözüm ve DSP 


Kalbin meridyenleri Sevmenin zamanı 


Yasa gitti de ne oldu 


Güven sarsılınca rakamlara bakılmıyor 


Bavul ile giden mallar "Dinamo Stadı"nda 


</TEXT>
</DOC>
