<DOC>
<DOCNO> 86845 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/29/son/sontur20.html </URL>
<DATE> 2002/05/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Bursa Belediye Başkanı'na silahlı saldırının perde arkası... 
</HEADLINE>
<TEXT>

     Bursa Valisi Ali Fuat Güven, Bursaspor Kulübü ve Büyükşehir Belediye Başkanı Erdoğan Bilenser'e yönelik silahlı saldırıyla ilgili ''Başkanın iyi olmasına ve olaydan yara almadan kurtulmasına sevindim'' dedi. 
     Vali Güven, gazetecilerin, Vakıfköy Orhan Özselek Tesisleri'nde gece yarısı meydana gelen silahlı saldırı olayıyla ilgili sorularını yanıtladı. 
     Vali Güven, görev nedeniyle bulunduğu Ankara'dan, dün akşam geç saatlerde döndüğünü ve olayı meydana geldikten 15 dakika sonra öğrendiğini belirtti. Saldırının faili Mahmut Bulut'un yakalandığını ve olayla ilgili soruşturmaya başlandığını anlatan Güven, ''Tahkikat tüm yönleriyle, çok geniş çaplı devam ediyor. Sayın Başkan'ın iyi olmasına ve olaydan yara almadan kurtulmasına sevindim. Bu olay beni çok üzdü. Sayın Başkan'a ve Bursaspor camiasına geçmiş olsun'' diye konuştu. 
     Olayın ''mafyayla bağlantısının olup olmadığı'' yönündeki soruya ''Soruşturma çok yönlü sürüyor. Sanıyorum akşam saatlerinde konuyla ilgili bir açıklama yapılacak'' yanıtını veren Vali Güven, konuyla ilgili açıklamaların Başkan Bilenser ve diğer yetkililer tarafından yapıldığını söyledi. 
     Güven, ''Bursaspor Kulübü eski Başkanı Recep Günay'ın olayla bağlantısının olup olmadığı''na ilişkin soruya, ''Sayın savcı olayı her yönüyle inceliyor. Adli boyutu olan bir olayla ilgili açıklama yapmayı doğru bulmuyorum'' yanıtını verdi. 
     Vali Güven, saldırıyı gerçekleştiren Mahmut Bulut'un sabıkalı olup olmadığının sorulması üzerine de, ''Sabıkasının var olduğunu biliyorum'' dedi. 
     
     İFADE VERDİ 
     Bu arada, Vali Güven'in yanı sıra Emniyet Müdürü Reşat Altay, Cumhuriyet Başsavcısı Emin Özler, DSP İl Başkanı Erdem Baydaroğlu ve merkez ilçelerin belediye başkanları, öğle saatlerine kadar konutunda dinlenen Büyükşehir Belediye Başkanı Erdoğan Bilenser'i ziyaret ederek, ''geçmiş olsun'' dileğinde bulundular. 
     Yıldırım İlçe Jandarma Komutanlığı yetkililerine, konutunda yaklaşık 2.5 saat süreyle olayla ilgili ifade veren Başkan Bilenser, konutundan ayrılırken, gazetecilerin sorularını yanıtsız bıraktı. 
     
     ESKİ BAŞKANDAN SAVUNMA 
     Silahlı saldırıyı gerçekleştiren Mahmut Bulut'a, Fevziçakmak Caddesi'ndeki Bursaspor Katlı Otoparkı'nı ''çok ucuza kiraladığı'' iddia edilen Bursaspor Kulübü eski Başkanı Recep Günay, iddiaların doğru olmadığını savundu. 
     Bilenser'e yönelik saldırıyı yerel televizyonlardan izlediğini ve çok üzüldüğünü anlatan Günay, ''Bu tür olayları tasvip etmediğim gibi olay sonrasında yapılan açıklamaları da doğru bulmuyorum'' dedi. 
     Katlı otoparkın aylık 2 milyar lira gideri olan ve zarar eden bir işyeri olduğunu, bu nedenle kiralama yoluna gittiklerini öne süren Günay, şunları kaydetti 
     ''Olaydan sonra yapılan açıklamalarda, katlı otoparkın aylık 150 milyon lira kira bedeli karşılığında peşkeş çekildiği yönündeki iddialar tamamen gerçekdışıdır. Otoparkın, 1 Ocak 2002 tarihinden itibaren 45 yıllığına Mahmut Bulut'a kiralandığına ilişkin kira kontratı bulunuyor. Kontrata göre aylık kira bedeli 1 milyar 833 milyon liradır. Ayrıca, derneğin bu işyerlerini devir hakkı olmadığı söyleniyor. Bizden önceki yönetimler diğer işyerlerini aynı yöntemle kiralarken suç olmuyor da bizim dönemimizde kiralanınca mı suç oluyor '' diye konuştu. 
     
     OLAY 
     Büyükşehir Belediyesi'nin Bursaspor Kulübü Derneği'ne tahsis ettiği, ancak ''usulsüz ve ucuz fiyata başkasına kiralandığı'' gerekçesiyle sözleşmesini feshettiği Fevziçakmak Caddesi'ndeki Bursaspor Katlı Otoparkı'nın işletmecisi Mahmut Bulut, dün akşam saatlerinde Vakıfköy Orhan Özselek Tesisleri'nde biraraya gelen Bursaspor Yönetim Kurulu'nun, yaklaşık 5 saat süren toplantısının ardından yönetim binasından ayrılırken, Bilenser'le görüşme talebinde bulunmuştu. 
     Otoparkın kapatılması nedeniyle yaklaşık 36 bin dolar zararı bulunduğu söyleyen Bulut, kendisine ''sabah belediyeye gel arkadaşlarımızla görüş'' önerisinde bulunan Başkan Bilenser'in arkasından yere birkaç kez ateş etmişti. Daha sonra da silahı kafasına dayayarak intihar girişiminde bulunan Bulut, Bilenser'in korumaları tarafından etkisiz hale getirilmiş ve gözaltına alınmıştı. 
     





</TEXT>
</DOC>
