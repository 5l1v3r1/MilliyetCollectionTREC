<DOC>
<DOCNO> 56245 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/09/guncel/gun01.html </URL>
<DATE> 2001/12/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Simsar terörü 
</HEADLINE>
<TEXT>

İstanbul Tıp Fakültesi Hastanesi’nde ilaç simsarlarına karşı görev yapan özel güvenlik timinden 23 kişi tehditler yüzünden görevi bıraktı, üçü de bıçaklı saldırıda yaralandı 
     AYŞEGÜL AYDOĞAN BÜLENT ÖZDEMİR İstanbul 

     Hastanelerin çevresinde anlaştıkları eczanelere komisyon karşılığı müşteri götüren simsarlar, yarattıkları terörle korkutuyor. İstanbul Üniversitesi Tıp Fakültesi Hastanesi’nde 1 yıl önce kurulan özel güvenlik timinden 23 kişi, simsarların tehditleri yüzünden ayrılmak zorunda kaldı, üçü de bıçaklı ve sopalı saldırıya uğradı. 
     İstanbul Tıp Fakültesi Dekanı Prof. Dr. Faruk Erzengin, simsarlara karşı 13 kişilik güvenlik ekibinin görev yaptığını belirterek, "Ne kadar tedbir alırsak alalım onlar bir yerden baş gösteriyorlar. Kökünü kurutmak çok zor" diye yakınıyor. 
     "İlaç mafyası son 8 ayda eskiye oranla azaldı" diyen Prof. Erzengin, "Ama personelin, hastaların, hasta sahiplerinin de yardımcı olmaları lazım" diyor ve ekliyor "Devlet kadro veremiyor. Devletten döner sermayemizden 75 kişilik özel güvenlik görevlisi alabilir miyiz diye izin istedik, ama olmadı. 13 kişiyle bu kadar oluyor." 
     
     Kendi eczanemiz boş 
     İlaç mafyasının hastane çevresinde cirit atmasının hastane eczanesinin "zayıf" kalmasından da kaynaklandığını kaydeden Erzengin, devlet kurumlarından 8 trilyon lira alacakları olduğunu söylüyor. 
     Erzengin şöyle diyor "Hastaların yüzde 40’ı devlet memuru. Devlet tedavi masrafını ödemiyor. Biz peşin ödüyoruz ama paramızı alamıyoruz. Haliyle ilaç firmalarının parasını ödemekte zorluk çekiyoruz. Onlar da ilaç satmıyor. Eczaneyi tıklım tıklım doldurmak lazım ki, hasta yakını ilacını buradan karşılasın." 
     



 GÜNCEL 














</TEXT>
</DOC>
