<DOC>
<DOCNO> 81087 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/29/son/sonspo06.html </URL>
<DATE> 2002/04/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Galatasaray sabaha kadar eğlendi... 
</HEADLINE>
<TEXT>

     Galatasaraylı futbolcular ve yöneticiler, 2001-2002 sezonunda elde ettikleri şampiyonluğu sabaha kadar eğlenerek kutladılar. 
     Futbolcuların eşlerinin ve kız arkadaşlarının da katıldığı Angel gece kulübündeki kutlamalarda, futbolcular ve yöneticiler şampiyonluk sevincini doyasıya eğlenerek yaşadılar. 
     Futbolculardan Ümit ve kaleci Kerem kıvrak danslarıyla adeta ''şov'' yaparken, kulüp 2. başkanı Ali Dürüst ve yöneticiler de şampiyonluk şarkıları söylediler. 
     Futbolcular sabahın erken saatlerine kadar süren şampiyonluk kutlamalarında, oldukça zorlu geçen bir sezonun yorgunluğunu da üzerlerinden attılar. 
     
     LUCESCU'DAN FUTBOLCULARINA ERKEN TATİL 
     Teknik direktör Mircea Lucescu da şampiyonluğu kazanan futbolcularına dinlenebilmeleri için 2,5 gün izin verdi. 
     Sarı-kırmızılılar, artık kendileri için sadece formalite ve şampiyonluk şöleninin yaşanacağı maç özelliği taşıyan Yimpaş Yozgatspor karşılaşmasının hazırlıklarına, 1 Mayıs Çarşamba gününden itibaren başlayacaklar. 
     
     VARDAR AMELİYAT OLUYOR 
     Galatasaray'da basın ve halkla ilişkiler sorumluluğunu yürüten, aynı zamanda teknik direktör Lucescu'nun da tercümanlığını yapan Turgay Vardar yarın ameliyat olacak. 
     Ülser olan ve hafta içinde hastaneye kaldırılmasına rağmen, hasta hasta Kocaelispor maçında görev yapan Vardar, yarın İnternational hastanesinde midesinden ameliyat geçirecek. 
     





</TEXT>
</DOC>
