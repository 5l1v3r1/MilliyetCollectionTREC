<DOC>
<DOCNO> 94500 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/08/son/sontur29.html </URL>
<DATE> 2002/07/08/ </DATE>
<TIME>  </TIME>
<AUTHOR>  </AUTHOR>
<HEADLINE>
MHP'nin erken seçim atağına SP'den karşı atak... 
</HEADLINE>
<TEXT>

     MHP'de 1 Eylül için imza toplanmaya başlanması üzerine SP de Meclis'in 1 Ağustos'ta toplanması için harekete geçti. 
     SP Genel Başkanı Recai Kutan, parti yöneticileriyle Devlet Bahçeli'nin 3 Kasım'da erken seçim çağrısını değerlendirdi. Toplantıda, Bahçeli'nin çıkışı için "Aslında kafasında seçim yok. Blöf yapıyor" nitelemeleri yapıldı. 
     Ancak toplantı devam ederken Bahçeli'nin MHP Grup Başkanvekili Koray Aydın'ı Meclis'in 1 Eylül'de toplanması için imzaların tamamlanmasıyla görevlendirdiği haberi geldi. 
     Bunun üzerine MHP'yi zora sokacak bir formül üzerinde tartışma yapıldı. Toplantıda, bunun en uygun formülünün Meclis'in daha erken bir tarihte, 1 Ağustos'ta toplantıya çağrılması konusunda görüşbirliğine varıldı. SP yönetimi, Meclis'in 1 Ağustos'ta toplanması için başta DSP ve ANAP olmak üzere tüm partilere öneri götürme kararı aldı. 
     SP, partilere önerisini yaparken, "MHP 1 Eylül'ü isterken, Meclis'in sadece seçim kararı almasını ve dağılmasını istiyor. Bunu engellemek lazım. Çünkü başta AB olmak üzere yapmamız gereken işler var. 1 Ağustos'ta toplanacak Meclis yaklaşık 15 gün çalışsın. AB konusundaki öncelikli düzenlemeleri yapsın, Siyasi Partiler Yasası'nda değişiklik yapsın. 3 Kasım için erken seçim kararı alsın ve dağılsın" görüşünü dile getirecek. Toplantıda Meclis'in bu şekilde 1 Ağustos'ta toplanması halinde MHP'nin geri adım atacağı değerlendirmesi de yapıldı. 
     SP Başkanlık Divanı yarın olağanüstü toplanarak bu konuyu görüşecek. Toplantıdan sonra bu öneri Recai Kutan tarafından açıklanacak. 
     





</TEXT>
</DOC>
