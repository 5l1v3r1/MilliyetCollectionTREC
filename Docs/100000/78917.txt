<DOC>
<DOCNO> 78917 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/17/son/sonspo06.html </URL>
<DATE> 2002/04/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Demirören ''Sinan bırakıyorsa ben de bırakıyorum'' 
</HEADLINE>
<TEXT>

     Beşiktaş Kulübü Asbaşkanı Yıldırım Demirören, menajer Sinan Engin'in görevini bırakacağına ilişkin yaptığı açıklamayla ilgili olarak, ''Sinan başarısızım diye bırakıyorsa, ben de bırakıyorum'' dedi. 
     Bir televizyon kanalında canlı yayına katılan Demirören, Engin'in bu konuşmayı, ligin son haftalarında yaşadıkları beklenmeyen olaylar neticesinde hissi yaptığını ifade ederek, ''Sinan Engin başarısızım diye bırakıyorsa, ben de bırakıyorum. Sinan aslında futbolculara kırgın. Beklemediğimiz olaylar oldu. Fenerbahçe maçının ardından da tamamen hissi olarak açıklamalar yaptı'' şeklinde konuştu. 
     Siyah-beyazlı yönetici, özellikle derbi maçtan sonra artan ligdeki tartışmalarla ilgili olarak da, ''Bu açıklamaları kesip Türk futbolunda bir yara varsa bu yaranın üzerine hep beraber gitmeliyiz'' dedi. 
     Demirören, Fenerbahçe Kulübü Başkanı Aziz Yıldırım'ın, Futbol Federasyonu Başkanı Haluk Ulusoy ile olan akrabalığını gündeme getirmesi konusunda ise şunları söyledi 
     ''Ben 12 yıldır Ulusoy ailesinin akrabasıyım ve bundan da şeref duyuyorum. İddianın aksine ben Haluk Ulusoy'dan futbolun içine girdikten sonra uzaklaştım.'' Fenerbahçe ile yaptıkları derbi maça da değinen Yıldırım Demirören, ''Oyuncularımızın, tecrübesizliği derbi maçın stresini kaldırmaya yetmedi. Sezon başında da söylemiştik, takımda yıldız yok. Yıldız oyuncu takımın içinde çıkacak diye. Takımın içinden yıldız oyuncular çıkardık ama derbi maçın sterisinin altından kalkacak tecrübeye erişemedikleri için mağlup olduk'' şeklinde konuştu. 
     

     
</TEXT>
</DOC>
