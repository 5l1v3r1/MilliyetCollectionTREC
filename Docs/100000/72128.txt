<DOC>
<DOCNO> 72128 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/12/son/sondun03.html </URL>
<DATE> 2002/03/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Afganistan'da yüzlerce asker nihai saldırı için bekliyor 
</HEADLINE>
<TEXT>

     Amerikan uçakları, Afganistan'ın doğusundaki dağlarda Taliban ve El Kaide sığınaklarını bugün de bombaladı. 
     Gardez yakınlarından bildiren Reuters muhabiri, gece yoğun bombardıman olduğunu söyledi. 
     Yüzlerce Afgan askeri ve tanklarının ise cephe hattında militanların üzerine ilerlemeleri için emir verilmesini bekledikleri belirtiliyor. 
     Bir haftadan fazla süren şiddetli çatışmalardan sonra takviye birlikleri Şahi Kot dağları yakınında toplandı. 
     Gözler Şahi Kot'a çevrilmişken, bir Afgan komutan, Taliban ve El Kaide militanlarının Vardak, Hosk, Gazni ve Paktia ilindeki diğer yerleşim yerlerinde yeniden toparlandıklarına dikkat çekti. 
     ABD Savunma Bakanı Donald Rumsfeld, sınırlı sayıda asker çekilmesine karşın, Amerikan ordusunun el Kaide ve Taliban'ın kökünü kazımak için Anakonda operasyonuna devam ettiğini, hafta sonuna kadar bölgeyi militanlardan temizleme operasyonunun tamamlanacağını umduğunu söyledi. 
     Rumsfeld, Şahi Kot vadisindeki 155 kilometrekarelik alanda 800 kadar Amerikan askerinin ve aynı sayıda Afgan ve ittifak kuvvetlerinin operasyona katıldıklarını bildirdi. 
     Amerikalı bir askeri yetkili de bölgeden 600 asker çekilmesine karşın cephe hattında hala bin kadar asker bulunduğunu söyledi. 
     Afgan komutan Muhammed İsmail Han, bin kadar oldukları tahmin edilen savaşçıların 4'te 3'ünün öldürüldüğünü tahmin ettiğini söyledi. 
     






</TEXT>
</DOC>
