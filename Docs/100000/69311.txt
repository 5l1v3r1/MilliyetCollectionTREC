<DOC>
<DOCNO> 69311 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/24/son/sonspo22.html </URL>
<DATE> 2002/02/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Denizlispor - Fenerbahçe maçından notlar 
</HEADLINE>
<TEXT>

     Birinci Süper Futbol Ligi'nde 24.haftanın son maçında Denizlispor ile karşılaşan Fenerbahçe'de, Simao ve Oktay ilk 11'de yer aldı. 
     Fenerbahçe Teknik Direktörü Werner Lorant, kart cezalısı olması nedeniyle takımda yer alamayan Andersson'un yerine Oktay'a şans tanıdı. Hafta boyunca oynayıp oynamayacağı tartışılan Brezilyalı futbolcu Simao da ilk 11'de kendine yer buldu. 
     Denizlili futbolseverler, karşılaşmaya büyük ilgi gösterirken 1500 civarındaki Fenerabahçe taraftarı da kendilerine ayrılan koltukları sökülmüş bölümde takımlarına destek vermek için yerlerini aldı. 
     Fenerbahçeli taraftarlar, bir süre önce trafik kazasında yaşamını yitiren Denizlisporlu futbolcu Doğan Seyfi için ''Doğan Seyfi ölmedi, kalbimizde yaşıyor'' biçiminde tezahüratta bulundular. 
     Denizlisporlu taraftarlar da Doğan Seyfi'nun 18 numaralı formasını stat ışıklarının direklerine astı. 
     Karşılaşma için statta sıkı güvenlik önlemleri alınırken, çevre illerden de güvenlik ekiplerinin takviye olarak Denizli'ye getirildiği bildirildi. 
     Denizlispor'da Ali Tandoğan, teknik direktör Rıza Çalımbay tarafından yedekler arasına alınırken, yeşil-siyahlı kulübün yönetimi, maçın galibiyet primini 3'er milyar lira olarak belirledi. 
     






</TEXT>
</DOC>
