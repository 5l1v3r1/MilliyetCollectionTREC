<DOC>
<DOCNO> 81659 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/02/son/sondun39.html </URL>
<DATE> 2002/05/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Avrupa DEP eski milletvekillerinin tekrar yargılanmasını istiyor 
</HEADLINE>
<TEXT>

     Avrupa Konseyi Bakanlar Komitesi, Türkiye'ye, Anayasa Mahkemesi tarafından kapatılan DEP'in cezaevinde bulunan 4 eski milletvekilinin yeniden yargılanması için gerekli düzenlemeyi yapması çağrısında bulundu. 
     Avrupa Konseyi Bakanlar Komitesi adına büyükelçiler seviyesinde toplanan delegeler komitesi, maddi tazminat ödemenin dışında, Türkiye'nin, cezaevinde tutulanların tekrar yargılanmasına olanak sağlayan bir düzenleme yapmasını istedi. 
     Kapatılan DEP'in 4 eski milletvekili Leyla Zana, Selim Sadak, Hatip Dicle ve Orhan Doğan, 1994 yılında 15 yıl hapis cezasına çarptırılmıştı. 
     AİHM, eski DEP milletvekillerinin şikayet başvurusu üzerine, geçen yıl Türkiye'yi maddi tazminat ödemeye mahkum etmişti. 
     Cezaevinde bulunan eski milletvekilleri, 1996 yılında AİHM'ye yaptıkları başvuruda, Türkiye'nin Avrupa İnsan Hakları Sözleşmesi'nin AİHS ifade özgürlüğü ile ilgili 10. maddesi, örgütlenme hakkı ile ilgili 11. maddesi, ayırımcılığın yasaklanması ile ilgili 14. maddesi ve adil yargılanma hakkı ile ilgili 6. maddesinin Türkiye tarafından ihlal edildiğini ileri sürmüşlerdi. 
     AİHM, kapatılan DEP'in eski milletvekillerini yargılayan DGM'nin tarafsız ve bağımsız olmadığı gerekçesiyle AİHS'nin 6'ncı maddesinin Türkiye tarafından ihlal edildiği görüşüne varmış, diğer maddelerden yapılan şikayetleri ise incelemeye gerek görmediğini açıklamıştı. 
     AİHM, Türkiye'nin şikayet başvurusu yapanlara, kişi başına 25 bin ABD doları ve mahkeme masrafı için ise toplam 10 bin ABD doları ödemesini kararlaştırmıştı. 
     Türkiye'nin, AİHM kararı uyarınca daha önce, cezaevindeki 4 kişi için istenen maddi tazminatı ödediği bildirildi. 
     





</TEXT>
</DOC>
