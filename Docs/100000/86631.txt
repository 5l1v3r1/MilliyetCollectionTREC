<DOC>
<DOCNO> 86631 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/28/son/sontur29.html </URL>
<DATE> 2002/05/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Yener Yermez firar davasından beraat etti.. 
</HEADLINE>
<TEXT>

     İşadamı Üzeyir Garih'in katil zanlısı Yener Yermez, ''askeri birlikten firar'', ''emre itaatsizlik suçunda ısrar'' ile ''hizmete mahsus eşyayı terk etmek'' suçlarından beraat etti. 
     Hasdal'daki 3. Kolordu Komutanlığı Askeri Mahkemesi'nde yapılan duruşmaya, bu davada tutuksuz yargılanan, işadamı Üzeyir Garih cinayetine ilişkin tutuklu bulunan sanık Yener Yermez, Kartal Cezaevi'nden geniş güvenlik önlemleri altında getirildi. 
     Gülhane Askeri Tıp Akademisi GATA Psikiyatri Kliniği'nden Yermez ile ilgili, ''ileri derecede antisosyal kişilik'' teşhisli rapor verildiğini hatırlatan Askeri Hakim, sanığın 25 Ağustos 2001 tarihi itibariyle ''askerliğe elverişli olmadığının'' anlaşıldığını, firar ile diğer suçların ise 28 Ağustos 2001 günü meydana geldiğini ifade etti. 
     Hakim, bu nedenle sanık Yener Yermez hakkında, ''Askeri birlikten firar'', ''emre itaatsizlik suçunda ısrar'' ve ''hizmete mahsus eşyayı terk etmek'' suçlarından beraat kararı verdi. 
     
     8 YILA KADAR HAPSİ İSTENİYORDU 
     3. Kolordu Komutanlığı Askeri Savcılığı'nca hazırlanan 
     iddianamede, sanık Yener Yermez'in, 28 Ağustos 2001 tarihinde Hasdal'daki birliğinden firarı nedeniyle Askeri Ceza Kanunu'nun 66 1. maddesi uyarınca 1 yıl hapis cezasına çarptırılması isteniyordu. İddianamede Yermez'in, bu dosyayla birleştirilen ''emre itaatsizlik suçunda ısrar''dan dolayı 2 yıla, ''hizmete mahsus eşyayı terk etmek'' suçundan da 5 yıla kadar hapis cezasına çarptırılması talep ediliyordu. Yener Yermez'in, işadamı Üzeyir Garih'in öldürülmesi olayıyla ilgili idam cezası istemiyle yargılandığı dava ise Eyüp 2. Ağır Ceza Mahkemesi'nde devam ediyor. 
     





</TEXT>
</DOC>
