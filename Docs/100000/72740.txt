<DOC>
<DOCNO> 72740 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/15/son/sondun11.html </URL>
<DATE> 2002/03/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Genişleme AB'ye 40 milyar euroya patlıyacak 
</HEADLINE>
<TEXT>

     AB Komisyonu'nun, 2004-2006 döneminde, 10 aday ülke için 40,16 milyar euro harcama öngörmesi, ekonomi ve maliye bakanlarının tepkisine yol açtı. 
     Fransız Maliye Bakanı Laurent Fabius, Barselona zirvesi arifesinde Alman Bakan Hans Eichel ile yaptığı görüşmeden sonra, AB Komisyonu'nu ''ciddiyete'' davet etti. 
     Fabius, Fransa ve Almanya adına yaptığı açıklamada, ''Mali çerçevenin ciddi olması gerektiğini'' belirterek, ''AB Komisyonu'nun öne sürdüğü rakamların çok yüksek olduğunu'' belirtti. 
     AB Komisyonu'nun 2004-2006 dönemi için öngördüğü miktarın, aynı dönemde AB bütçesinin yüzde 12,5'ini oluşturduğuna dikkat çekiliyor. 
     Söz konusu miktarın büyük bir bölümünün, bölgesel ve tarımsal yardımlar için harcanması öngörülüyor. 
     Türkiye ile tam üyelik müzakerelerini henüz başlatmayan AB, bu müzakerelerde ''önemli ilerlemeler kaydettiği'' 10 ülke ile ''maddi tartışmalara'' girmeye hazırlanıyor. 
     Tarım sektörü gibi ''hassas ve pahalı'' dosyaların masa üzerine gelmesi ile adaylarla AB arasında gerginliğin tırmanması bekleniyor. 
     Polonya, Macaristan, Romanya gibi bazı adaylar, AB'nin öngördüğü destek yardımlarının çok az olduğunu savunuyorlar. Almanya ve Fransa gibi AB ülkeleri ise Romano Prodi yönetimindeki Komisyon'u, ''Adaylara boş umutlar vermekle'' ve ''gerçekçi olmamakla'' itham ediyorlar. 
     Barselona zirvesinde, başta Fransa ve Almanya olmak üzere bazı ülkeler, AB Komisyonu'na ''itirazlarını'' dile getireceklerini bildirdiler. 
     Komisyon ise sunduğu bütçenin ''makul'' olduğunu, ''büyük fedakarlıklar yapmaları istenen adayların çileden çıkarılmaması gerektiği'' görüşünü savunuyor. 
     Komisyon, ''hassas bir döneme girildiğini'' belirterek, aday ülkelere verilecek mesajlarda ''dikkatli ve temkinli olunmasını'' istiyor. 
     






</TEXT>
</DOC>
