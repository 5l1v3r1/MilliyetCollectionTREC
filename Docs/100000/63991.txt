<DOC>
<DOCNO> 63991 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/24/son/sonspo04.html </URL>
<DATE> 2002/01/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Albayrak "Aldığımız beraberlik bütün takım için sürpriz oldu.." 
</HEADLINE>
<TEXT>

     Galatasaray Futbol Şubesi Üyesi Abdurrahim Albayrak, Denizlispor karşısında aldıkları 1-1'lik beraberliğin, kendileri için sürpriz olduğunu söyledi. 
     Maçtan önce Denizlispor'dan çekindiğini belirttiğini hatırlatan Albayrak, ''Artık deplasmanda elini kolunu sallaya sallaya galibiyet alamıyorsunuz. Anadolu takımları da çok güçlendi. Ancak bu sonuç benimle birlikte futbolcular ve teknik heyet için de sürpriz oldu'' dedi. 
     Albayrak, deplasmanda 1 puan almalarından dolayı sevinçli olduğunu vurgularken, bunun yanında oynanan futbolun kendisini tatmin etmediğini kaydetti. 
     
     "Şut bile atamadık" 
     İkinci yarıda golü yedikten sonra toparlandıklarını ve iyi oynamaya başladıklarını söyleyen futbol şubesi üyesi Albayrak, ''İlk yarıda kaleye şut dahi atamadık, bu da beni üzdü'' dedi. 
     Albayrak, son 15 dakikada maçı 3-1 kazanacak pozisyonları bulduklarını, ancak öne geçmeyi başaramadıklarını belirterek, sözlerini şöyle sürdürdü 
     ''Takımımız her yönden aksadı. Futbolcularımız bunu rakibin sert oynamasına bağladı. Ancak, bunlar mazeret değil. Prese dayalı futbolumuzu sahaya yansıtamadık. Son dakikalarda da beraberlikten ileriye gidemedik.'' Ligde halen liderliklerini sürdürdüklerini de vurgulayan Abdurrahim Albayrak, artık önlerindeki maçlara baktıklarını ve alınan bu sonuçtan ders çıkaracaklarını sözlerine ekledi. 
     






</TEXT>
</DOC>
