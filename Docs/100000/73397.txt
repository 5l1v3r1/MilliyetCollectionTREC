<DOC>
<DOCNO> 73397 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/19/yazar/sazak.html </URL>
<DATE> 2002/03/19/ </DATE>
<TIME>  </TIME>
<AUTHOR> Derya SAZAK  </AUTHOR>
<HEADLINE>
Ankara Cheney'ye hazır 
</HEADLINE>
<TEXT>

     ABD Başkan Yardımcısı Dick Cheney 12 günlük Ortadoğu turunu bugün Ankara durağıyla tamamlıyor. 
     Evdeki hesap çarşıya uymazmış 
     Cheney'nin gezisi bu özdeyişi doğrularcasına seyrediyor Beyaz Saray yönetimi, şubat başında Arap liderlerine ABD'nin Irak'a müdahale planına destek amaçlı bir ziyaret programı düzenlerken, İsrail tanklarının Filistin'e girerek yüzlerce sivili öldüreceği hesapta yoktu. Gerçi Kudüs ve çevresindeki "intihar saldırıları" sürüyordu ama Şaron yönetiminin buna "misilleme" olarak Arafat'ın Gazze'deki karargahı dahil, Filistin hedeflerine yönelik askeri harekata girişmesi akla gelecek son çılgınlıktı. 
     İsrail'in Filistin'e karşı adeta savaş ilan etmesi, "Saddam dosyası"yla ABD'den yola çıkan Dick Cheney'i zora soktu. 
     Arap liderler, Bush yönetimi Ortadoğu'da barış sürecine katkıda bulunmak istiyorsa önceliğin Irak'a değil, İsrail - Filistin meselesine verilmesi gerektiğini Cheney'ye söylediler. 
     Ürdün ve Suudi Arabistan'dan sonra Kuveyt yönetimi de, Irak'a askeri müdahalenin zamansızlığını duyurdu. 
     ABD Başkan Yardımcısı, Washington'dan yola çıktığında Ankara'nın son durak seçilmesi şöyle yorumlanmıştı 
     "Cheney İngiltere'den başlayarak önce Batı dünyasını, ardından Ortadoğu'da Saddam karşıtı Arap liderleri ikna ettikten sonra Irak operasyonunun askeri stratejisini Ankara'da masaya yatıracaktı. Ocak ayında Washington'da gerçekleşen Ecevit - Bush görüşmesi de buna zemin hazırlamıştı." 
     Cheney'nin Ankara'daki temaslarında Genelkurmay Başkanı Orgeneral Hüseyin Kıvrıkoğlu ile görüşmek istemesi de anlamlıydı. Nitekim, bugünkü "çalışma yemeği"ne Başbakan, Dışişleri ve Milli Savunma Bakanı'yla birlikte Orta Asya Türk cumhuriyetleri gezisinden dönen Genelkurmay Başkanı da çağrılı bulunuyor. 
     Ancak ABD yönetiminin beklentisinin aksine başkentteki sivil ve askeri yetkililer, 'eşgüdüm' halinde bu aşamada Irak'a yönelik bir askeri harekata karşılar. Ve bu görüşlerini Cheney'ye iletecekler. 
     Hükümetin yanı sıra Cumhurbaşkanı Ahmet Necdet Sezer de, Cheney'yi kabulünde daha önce ABD Dışişleri Bakanı Colin Powell'a ilettiği "askeri seçenek dışı çözümler"in BM nezdinde denenmesi görüşünü yineleyecek. 
     Evet, Ankara Cheney'yi karşılamaya hazır. Ve Ecevit'in aylar öncesinden seslendirmeye başladığı "Irak'a askeri harekat felaket olur" düşüncesinde Türkiye artık yalnız değil. 
     The Observer gazetesine göre İngiltere'de ordu Başbakan Tony Blair'i Irak'a askeri müdahalenin sakıncaları konusunda uyarıyor. 
     Almanya Dışişleri Bakanı Joschka Fischer ise "Bundestag'da - parlamento alt kanadı - Irak'a müdahaleyi destekleyecek bir çoğunluk bulamazsınız" diyerek açıkça karşı tavır aldı. 
     Cheney'nin bugün Ankara'da duyacakları benzer "sağduyu" çizgisinde olacak. ABD, 11 Eylül'e karşın, "cephe"yi genişlettikçe, müttefiklerini 'ikna'da zorlanıyor 
     
     







Saddam yerine asker 


Demokrat Mesut 


Bakan Oral'ın yanıtı 


Bunca kan banyosu yaşanırken, bir de Irak mı .. 


Yalnız kovboy 


Türkiye panik atakta 


Cumhurbaşkanının yetkileri daralsın da... 


Kim kimi ikna edecek 


AB, Türkiye’den ne bekliyor 


İşadamı kapkaççıyı neden vurdu 


Ankara Cheney'ye hazır 


Erkan Mumcu ve Derviş birlikte siyaset yapsalar 


Züğürt Ağa Londra’da bir milyoner yarattı 


Durmuş’un vakfı ilerliyor 


</TEXT>
</DOC>
