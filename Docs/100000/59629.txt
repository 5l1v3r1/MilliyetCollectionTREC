<DOC>
<DOCNO> 59629 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/01/son/sontur02.html </URL>
<DATE> 2001/01/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Beyoğlu'ndaki patlamanın nedeni boru tipi bomba 
</HEADLINE>
<TEXT>

     Beyoğlu'ndaki patlamada yaralanan 10 kişiden 1'inin sağlık durumunun ciddi olduğu ve ameliyata alındığı öğrenildi. 
     Taksim Eğitim ve Araştırma Hastanesi yetkililerinden alınan bilgiye göre, olayda vücuduna isabet eden şarapnel parçalarıyla ağır yaralanan Şenay Yalgı ameliyata alındı. 
     Patlamada hafif yaralanan ve çoğu ayakta tedavi gören öteki kişilerin isimleri ise şöyle 
     Taner Yeşil, Eral Sözgen, Yavuz Sözgen, Mehmet Yalgı, Akın Aktel, Serdar Yurtsever, Mustafa Tankova, Mesut Yılmaz ve İlker Çimen. Bu arada, patlamanın ardından hastaneye gelen İstanbul Valisi Erol Çakır, yaralıların durumları hakkında bilgi aldı. 
     Burada gazetecilere bir açıklamada bulunan Çakır, ''Boru tipi bomba olduğu öğrenilen bir bombalı saldırı düzenlediler. Saldırıda 10 vatandaşımız yaralandı'' dedi. 
     Saldırganların dış kuvvetler tarafından desteklendiğini ifade eden Vali Çakır, ''Bunlar Türkiye devletini ve hukuk kurallarını yok etmeye çalışıyorlar. Atatürk'ün çağdaş ilke ve inkılaplarına sıkı sıkı sarılmamız gerekiyor'' diye konuştu. 
     Vali Çakır daha sonra The Marmara Oteli önüne giderek, burada meydana gelen taşlı saldırı olayıyla ilgili olarak da bilgi aldı. 
     Çakır, burada meydana gelen olayla ilgili olarak da basın mensuplarına, ''Adi bir olaydır. Polisimiz de vatandaşa iyi davranmıştır'' dedi. 
     Bu arada, İstanbul Emniyet Müdürü Kazım Abanoz da, Taksim Eğitim ve Araştırma Hastanesi ile The Marmara Oteli'ne giderek her iki olayla ilgili bilgi aldı. 
     Abanoz hastane çıkışında gazetecilerin sorusu üzerine Beyoğlu'ndaki patlamaya fitil ateşlemeli parça tesirli bir bombanın yol açtığını söyledi. Öte yandan, Kasımpaşa Polis Karakolu'na bir grup tarafından henüz belirlenemeyen bir nedenle taşlı saldırı gerçekleştirildi. Polis yetkililerinden alınan bilgiye göre, siyasi bir yönü bulunmayan olayın ardından saldırganlardan 3 kişi gözlem altına alındı. 




</TEXT>
</DOC>
