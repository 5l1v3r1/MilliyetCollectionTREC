<DOC>
<DOCNO> 59085 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/26/son/sondun13.html </URL>
<DATE> 2001/12/26/ </DATE>
<TIME>  </TIME>
<AUTHOR>  </AUTHOR>
<HEADLINE>
İngiltere'nin ünlü mağazası soyuldu 
</HEADLINE>
<TEXT>

     İngiltere'nin en lüks mağazalarından biri olan ve Prenses Diana'nın da favorileri arasında bulunan ünlü Harvey Nichols mağazasından 1 milyon sterlin değerinde mücevher çalındığı bildirildi. 
     The Daily Mail gazetesinin haberinde, soygunun silahlı bir çete tarafından yapıldığı belirtildi. 
     Scotland Yard, üç kişi olduğu tahmin edilen soyguncuların mağazaya sabaha karşı 03.40'da girdiğini ve 30 yaşındaki güvenlik görevlisini etkisiz hale getirdiğini bildirdi. 
     Gazete, mücevher reyonuna giden soyguncuların, buradan 1 milyon sterlin değerindeki son derece değerli parçaları çalmayı başardığını yazdı. Cartier, Gucci ve Rolex marka saatler ile David Morris ve Rinaldo Gavello gibi ünlü mücevher koleksiyonlarının satıldığı mağazanın yetkilileri ile Scotland Yard ise bu miktarı doğrulamadı. 
     Polis sözcüsü, soygunu doğrulamakla yetinirken, çalınan parçaların değerinin ancak mağaza yönetiminin dikkatli bir sayım yapmasından sonra belirlenebileceğini söyledi. 
     






</TEXT>
</DOC>
