<DOC>
<DOCNO> 88283 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/06/son/sondun15.html </URL>
<DATE> 2002/06/06/ </DATE>
<TIME>  </TIME>
<AUTHOR>  </AUTHOR>
<HEADLINE>
The Daily Telegraph "Hindistan iki hafta içinde savaşı başlatacak" 
</HEADLINE>
<TEXT>

     İngiltere'de yayımlanan The Daily Telegraph gazetesi, Hindistan'ın iki hafta içinde Pakistan'a saldırarak savaşı başlatacağını iddia etti. 
     Bu harekat çerçevesinde bölünmüş Keşmir'in Pakistan sınırları içinde kalan bölümünün de işgal edileceğini öne süren gazete, bunun gerekçesinin, burada bulunan İslami terör örgütlerinin kamplarının yok edilmesi olacağını yazdı. 
     Askeri kaynaklara dayanarak verilen haberde, planları tamamlanan harekatın, Afganistan'a düzenlenen harekatın benzeri olacağı, hava saldırılarının ardından helikopterlerle taşınan özel birliklerin karadan saldırı başlatacağı belirtildi. 
     Harekat sırasında akıllı bombalar gibi bütün ileri teknolojik silahların kullanılacağı kaydedilen haberde, bu silahların Fransız yapımı Mirga 2000H ve Rus yapımı MİG-27 uçaklarına yüklenmesi işlemlerinin çoktan tamamlandığı ve bu iş için Hindistan'ın kuzey ve batı bölgelerindeki askeri üslerin kullanıldığı bildirildi. 
     





</TEXT>
</DOC>
