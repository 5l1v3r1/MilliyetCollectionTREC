<DOC>
<DOCNO> 74478 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/25/son/sondun14.html </URL>
<DATE> 2002/03/25/ </DATE>
<TIME>  </TIME>
<AUTHOR>  </AUTHOR>
<HEADLINE>
İzvestiya gazetesi Putin'i Atatürk'e benzetti 
</HEADLINE>
<TEXT>

     Rusya'nın önde gelen gazetesi İzvestiya, Devlet Başkanlığı'na seçilmesinin ikinci yıldönümünü yarın dolduracak olan Vladimir Putin'i, yapmak istedikleriyle, Atatürk'e benzetti. 
     Gazetenin bugün manşetten verdiği yazıda, görev süresinin tam ortasında bulunan Putin'in, reformlarla toplumda büyük atılımlar yapma amacı açısından Atatürk ile benzerliğine dikkat çekildi. 
     Ancak Putin'in reformlarını, ''Jön Türk hareketi'' olarak tanımlanan bir kadro hareketi biçiminde yapmayı tercih etmediği belirtilen yazının başında, bu nedenle, ''Jön Türk'süz, kadrosuz Atatürk'' ifadesi kullanıldı. 
     Rus liderinin, iki yıl önce harekete geçerken hem kadrosuz olduğu, hem de aslında bir kadro hareketi istemediği ifade edilen yazıda, Putin'in, stratejik fikirlerinin gerçekleştirilmesini yönlendirecek bir partisinin de bulunmadığı kaydedildi. 
     İki buçuk yıl önce ülkenin ilk Devlet Başkanı Boris Yeltsin tarafından yerine aday gösterildiğinde karizmatik olmayan bu ismin, ''aktif olması, siyasi istikrarı sağlaması'' nedeniyle kısa sürede halk tarafından benimsendiği kaydedilen yazıda, Rus lideri, tarihteki diğer reformcu liderlerle de karşılaştırıldı. Yazıda, ''Putin bir Napolyon, Kemal Atatürk, General Peron, Çar Petro veya Çar İkinci Aleksandır rolünü, yani ororiteyle reform yapma yolunu istemedi. O, tabandan gelen mekanizmaların çalışmasını tercih etti'' denildi. 
     






</TEXT>
</DOC>
