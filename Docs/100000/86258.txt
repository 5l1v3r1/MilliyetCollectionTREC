<DOC>
<DOCNO> 86258 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/27/ekonomi/eko02.html </URL>
<DATE> 2002/05/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Üç sektörde kriz kalmadı 
</HEADLINE>
<TEXT>

Tekstil, kimya ve turizm sektörüne yönelik yatırım teşviklerinde patlama yaşanıyor. Yatırımlar tekstil sektöründe yüzde 207, turizmde yüzde 175, kimya da ise 7 kat arttı 
     ANKARA Anka 

     Ekonomide bazı olumlu sinyaller etkisini yatırım alanında göstermeye başladı. Üç önemli sektördeki hızlı büyüme eğilimi dikkat çekiyor. Yılın ilk dört ayında tekstil, kimya ve turizm sektörlerinde rekor tutarlarda yatırım kararları alındı. 
     Tekstil, kimya ve turizm sektörlerine yönelik yatırım teşviklerinde büyük artış yaşanıyor. Hazine Müsteşarlığı’ndan edinilen verilere göre, ilk dört ayda teşvik belgesine bağlanan tekstil yatırımları yüzde 207’lik artışla 1 katrilyonu aştı. Kimya yatırımları 7 kat artarak 667 trilyona, turizm yatırımları da yüzde 175’lik artışla 265 trilyona ulaştı. 
     
     Dörtte biri tekstil 
     İlk dört ayda teşvik kapsamına alınan tüm sektörlere yönelik toplam 4 katrilyon 75.1 trilyon liralık yatırımın dörtte birini tekstil yatırımları oluşturdu. Ocak - nisan döneminde düzenlenen teşvik belgeleri kapsamındaki yatırım projelerinin 2 katrilyon 292.3 trilyon liralık bölümünü komple yeni yatırımlar, 1 katrilyon 9.2 trilyonunu da tevsi yatırımları oluşturuyor. Kalan bölüm ise tamamlama, yenileme, kalite düzeltme, darboğaz giderme, modernizasyon, entegrasyon, ürün çeşitlendirme ve finansal kiralama yatırımlarından oluşuyor. 
     
     Taşıt yerinde saydı 
     En çok yatırım çeken alanlar arasında yer alan taşıt araçlarına yönelik yatırım tutarı ise adeta yerinde saydı. 
     Taşıt araçlarına yönelik olarak teşvik belgesine bağlanan yatırımlar yüzde 6.7’lik bir artışla 276.5 trilyon lira oldu. Ulaştırma alanına yönelik yatırımlar ise yüzde 37’lik düşüşle 301.3 trilyona geriledi. 
     
46 bin kişiye iş imk nı      Teşvik belgesine bağlanan yatırımlar kapsamında toplam 46 bin 433 kişilik istihdam yaratılması öngörülüyor. İlk dört ayda teşvik kapsamına alınan imalat sanayii yatırımlarıyla 28 bin 997, hizmetler yatırımlarıyla 15 bin 606, madencilik yatırımlarıyla bin 52, tarım yatırımlarıyla 620, enerji yatırımlarıyla 158 kişilik istihdam yaratılacak. 



 EKONOMİ 


















</TEXT>
</DOC>
