<DOC>
<DOCNO> 71922 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/11/yazar/bila.html </URL>
<DATE> 2002/03/11/ </DATE>
<TIME>  </TIME>
<AUTHOR> Fikret BİLA  </AUTHOR>
<HEADLINE>
Cheney'nin ziyareti ve Cem'in uyarısı 
</HEADLINE>
<TEXT>

     ABD Başkan Yardımcısı Cheney'nin 19 Mart'ta Ankara'da olması bekleniyor. 
     Ankara, ziyaret için hazırlıklarını sürdürüyor. 
     Cheney'nin ziyaretinde gündemin ilk iki sırasını Irak ve İsrail - Filistin sorunun alması bekleniyor. 
     Ankara açısından öncelikli konu İsrail - Filistin çatışması. Dışişleri Bakanı İsmail Cem'in, Cheney'nin ziyareti öncesinde yaptığı uyarı, Ankara'nın tutumunu göstermesi bakımından önemli. Türkiye ilk kez Dışişleri Bakanı düzeyinde İsrail'in dikkatini çekmiş oldu. Cem, terörist faaliyetleri eleştirirken, İsrail'in yaptığının da "masum insanları öldürmek" olduğunu ifade etti. 
     Cem'in sözlerinden de anlaşılıyor ki, Ankara, İsrail konusunda Cheney'nin dikkatini çekecek ve şiddetin bir an önce durdurulması için ABD'nin ağırlığını koymasını isteyecek. 
     Cheney'nin gündeminde ise ilk sırada Irak konusunun bulunduğu açık. Ankara ziyaretinde, Türk tarafı, daha çok Cheney'yi dinleme eğiliminde. Türkiye'nin Irak konusundaki görüşleri biliniyor, Ankara, müdahaleye karşı. Doğacak sonuçlardan kaygılı. Elbette, bu görüşleri Cheney'ye tekrar edecek. 
     Ankara, ABD'nin tutumuna nasıl bakıyor 
     ABD'nin Türkiye'nin duyarlı olduğu konularda rahatsızlık yaratmak istemediği biliniyor. Bu yaklaşım Başbakan Ecevit'in Washington ziyareti sırasında Beyaz Saray tarafından ifade edildi. Özelikle Irak'ın toprak bütünlüğünün korunması konusunda Ankara'nın duyarlılığının nedenleri biliniyor. Müdahale ortamında bir Kürt devleti oldu - bittisiyle karşılaşmak istemiyor. Bu konuda Beyaz Saray her ne kadar Türkiye'yi rahatlatacak bir söylem içindeyse de, bu tür olayların nasıl sonuçlanacağını kesin olarak kestirmek güç. 
     Ankara da bu nokta üzerinde yoğunlaşmış durumda... 
     Yapılan saptama şöyle 
     ABD'nin önceliği Saddam'ın devrilmesidir. Irak'ın toprak bütünlüğünün bozulmasını ve Türkiye'yi rahatsız edecek gelişmeler doğurmasını istemiyor. Ama ABD'ye, "Saddam'ın devrilmesi mi daha önemli, Irak'ın toprak bütünlüğü mü" diye sorarsanız, yanıtı, "Saddam'ın devrilmesi" olacaktır. Bu nedenle de Türkiye, her türlü olasılığa karşı hazırlıklı durumdadır. 
     Cheney'ye verilecek yanıtın bu çerçevede olacağını söyleyebiliriz. 
     Ankara, bir oldu - bittiyle karşılaşmamak için önlem almaya kararlı görünüyor. 
     Türkiye'nin bu konumu Rusya ve İran'la teması ve yakınlaşmayı gerektirebilir. 
     Son tartışmalara bir de bu açıdan bakmakta yarar var... 
     
     







İnalcık Hoca'ya saygı 


Cheney'nin ziyareti ve Cem'in uyarısı 


Savaş biterse Afganistan aç kalır 


Avrupa kaderemiz, ama birbirimizi anlamalıyız 


DGM kalksın, hukuk hukuku tanısın 


Bütün suç şeytanın mı 


Arayış mı, stratejik gaf mı 


Avrupa bambaşka şekerim 


Güçlüyüm, kapitalistim, ilkesizim, korumacıyım 


Zorla güzellik olmaz 


</TEXT>
</DOC>
