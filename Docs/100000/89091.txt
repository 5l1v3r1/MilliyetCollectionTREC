<DOC>
<DOCNO> 89091 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/11/ekonomi/eko04.html </URL>
<DATE> 2002/06/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Otosan, Ford kalıp merkezi 
</HEADLINE>
<TEXT>

Yeni Transit Connect’in Avrupa’daki tek üretim merkezi olan Ford Otosan, şimdi de Ford’un kalıp üretim merkezlerinden biri haline geliyor 
     Otokolik LEVENT KÖPRÜLÜ 

     Ford’un yeni hafif ticari aracı Transit Connect’in Avrupa’daki tek üretim merkezi olarak yıldızı parlayan, ardından da Transit’in önemli üretim merkezlerinden biri haline gelen Ford Otosan, ataklarına devam ediyor. Ford Otosan, düşük maliyeti ve kalitesi ile Ford’un dünya çapındaki kalıp üretim merkezlerinden biri oluyor. 
     Land Rover ile Ford’un Almanya ve Hindistan’daki fabrikalarında üretilecek çeşitli modeller için kalıp üretimine başlayan Ford Otosan, bu yıl için 8 milyon dolarlık ihracat hedefliyor. Anadolu Ajansı’na konuşan Genel Müdür Başyardımcısı Jerry Kania, Ford Otosan’ın yıllık 320 bin saatlik kalıp üretim kapasitesiyle Türkiye’nin en büyük kapasitesini elinde bulundurduğunu kaydeden, 1998’de gerçekleştirilen 30 milyon dolarlık ek yatırımla geliştirilen takım kalıp biriminin, yeni bir modelin gövde panel kalıplarını Ford standartlarında teslim edecek tecrübeye ulaştığını vurguladı. 
     Takım Kalıp Atölyesi’nin günümüzde Ford’un yurtdışındaki diğer fabrikalarına da kalıp üretmeye başladığını ve ayrı bir gelir kaynağı oluşturduğunu dile getiren Kania, Ford bünyesindeki Land Rover’ın üreteceği bir aracın kalıp siparişinin alındığını ve imalatına başlandığını belirtti. 
     Kania, ayrıca Ford Hindistan’ın yeni inşa ettiği fabrikasında üreteceği yeni Fiesta 4 kapı aracın kalıplarının büyük bir kısmının yapımı için start verildiğini, Ford Almanya’dan da alınan çeşitli kalıp siparişlerinin imaline başlandığını söyledi. 
     
     Yeni kamyon prototipi 
     Kania, tesisin, Ford Otosan İnönü fabrikasıyla ortaklaşa 2004 model ağır kamyonun tamamlanan tasarımının doğruluğunu kanıtlayacak 44 adet prototip araç üretmekte olduğunu da kaydederek, "Temmuz ayından itibaren üretilecek son partiyle birlikte bu proje için de personel yetiştirilecek ve ürün sorunsuz olarak seri imalattan sorumlu bölümlere aktarılacaktır" dedi. 
     Kendi tasarladığı aracı sıfır hata ile müşterisine teslim etmek isteyen üretici firmaların, her özelliğin doğruluğunu tasarım aşamasında kanıtlamak zorunda bulunduklarını vurgulayan Jerry Kania, şöyle devam etti 
     
     Ürün geliştirmede ortaklık 
     "İşte Ford Otosan, Türkiye’de tasarladığı araçlarının prototiplerini yine Türkiye’de kurduğu tesislerde üreterek bu durumu ortadan kaldırmıştır. Ford Otosan Araç ve Motor geliştirme bölümleri, Ford dünyası ile ortak ürünler geliştirmektedir. Seri imalata başlamadan prototiplerini yapıp testlerini tamamlamaktadır. Bazı modellere ait yedek parçalar, Ford Avrupa’ya Türkiye’deki fabrikalardan gitmektedir." 
     



 EKONOMİ 






















</TEXT>
</DOC>
