<DOC>
<DOCNO> 94677 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/09/son/soneko23.html </URL>
<DATE> 2002/07/09/ </DATE>
<TIME>  </TIME>
<AUTHOR>  </AUTHOR>
<HEADLINE>
TOBB Başkanı "Piyasaların bugünkü hassasiyeti bizi memnun etti" 
</HEADLINE>
<TEXT>

     Türkiye Odalar ve Borsalar Birliği TOBB Başkanı Rifat Hisarcıklıoğlu, piyasaların bugün gösterdiği hassasiyetin kendilerini memnun ettiğini bildirdi. 
     Devlet Bakanı Kemal Derviş, Rifat Hisarcıklıoğlu başkanlığındaki TOBB heyetini, Hazine Müsteşarlığı'ndaki makamında kabul ederek bir süre görüştü. 
     Hisarcıklıoğlu, çıkışta yaptığı açıklamada, dünkü Başbakan Ecevit'in kabulünden sonra, siyasi belirsizlik nedeniyle ekonominin hassas dengeler üzerinde olduğunu ifade ettiklerini hatırlattı. 
     Yine dün, hassas dengelerinin bozulmaması için Hazine ve Merkez Bankası'nı göreve davet ettiklerini kaydeden Hisarcıklıoğlu, ''Bu konuda görüşümüzü Bakan'a ilettik'' diye konuştu. 
     Aynı zamanda bugün, piyasaların gösterdiği hassasiyetin kendilerini memnun ettiğini anlatan Hisarcıklıoğlu, ''Piyasaların bunu hassasiyetle takip etmesi yanında, biran önce siyasi belirsizliğin ortadan kalkmasıyla beraber, ekonomik dengelerin bozulmamasını talep ediyoruz. Konuştuğumuz konu bu kadar'' dedi. 
     Hisarcıklıoğlu daha sonra soruları yanıtladı. Tobb Başkanı, ''siyasi belirsizliğin giderilmesi konusunu görüştünüz mü'' şeklindeki soru üzerine, ''siyasi belirsizliğin giderilmesi noktasında kendisi ile bir görüşmemiz olmadı. Bu konuda Hazine'nin ve Merkez Bankası'nın üstüne vazife düştüğünü, dikkatli davranılması gerektiğini ifade ettik. Kendisi de zaten bir rahatlama içine girildiğini ifade ettiler'' şeklinde konuştu. 
     Hisarcıklıoğlu, ''siyaset konuştunuz mu'' şeklindeki soruya karşılık, ''siyaset konuşmadık'' derken, ''siyasete gireceği konusunda birşey söyledi mi'' sorusu üzerine ''Siyasete dair hiçbir şey konuşmadık, Onu kendisine soracaksınız'' ifadesini kullandı. 
     Hisarcıklıoğlu, ''Derviş, hükümetin devamından yana olduğu izlenimi verdi mi, böyle bir izlenim edindiniz mi'' sorusu üzerine de şöyle konuştu 
     ''Hayır. Zaten bu konu başbakana ait. Bizim 2 Temmuz kapsamında görüşmelerimiz devam ediyor. Yarın da, DYP Genel Başkanı Tansu Çiller ile görüşeceğiz. Bu kapsamda görüşmelerimizi sürdüreceğiz.'' Hisarcıklıoğlu, Ekonomik programın sürdürülüp sürdürülmeyeceği konusunun ele alınıp alınmadığı sorusuna karşılık, ''bu program devam ediyor herhalde' demekle yetindi. 
     





</TEXT>
</DOC>
