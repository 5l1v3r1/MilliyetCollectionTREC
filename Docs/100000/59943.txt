<DOC>
<DOCNO> 59943 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/31/spor/spo01.html </URL>
<DATE> 2002/12/31/ </DATE>
<TIME>  </TIME>
<AUTHOR>  </AUTHOR>
<HEADLINE>
İMZA GARANTİSİ 
</HEADLINE>
<TEXT>

Beşiktaş Yönetimi’nin sözleşmesini uzatmak istediği Tayfur, Cordoba, Pancu ve Bayram, sorun çıkarmayacaklarını açıkladılar. Sözleşmesi biten Ali Eren ile Tamer de "Hazırız" mesajı verdi 
     ORHAN YILDIRIM 

     Yuvada kalıyorlar 
     İLHAN, Ahmet Dursun ve Yasin ile uzun vadeli sözleşme imzalayan Beşiktaş Yönetimi, sözleşmesi sona eren diğer futbolcularla da masaya oturmaya hazırlanıyor. Bu sezon huzurlu ve başarılı bir dönem geçiren Siyah - Beyazlı futbolcuların hepsi kalmak için can atıyor. Yönetimin bir an önce nikah tazelemek istediği Tayfur, Cordoba, Pancu ve Bayram sorun çıkarmayacaklarını belirtirken, Ali Eren ve Tamer de imzaya hazır olduklarını açıkladılar. 
     
     Sorun yaşatmayız" 
     SÖZLEŞMESİNİN opsiyonlu olarak devam ettiğini, sadece paranın konuşulacağını belirten Kaptan Tayfur, "Yönetim, Gel şimdi imza at’ derse düşünmem bile. Bu saatten sonra gidip başka takımda oynayacak halimiz yok" diyerek imza garantisi verdi. Bayram, "Sorun yaşatmayız" derken, Ali Eren, "İmzayı en rahat ben atarım. Bu şimdi olmuş, lig sonunda olmuş fark etmez" yorumunu yaptı. Tamer de yönetimin kendisini çağırmasını beklediğini ifade etti. 
     
     Yabancılar hevesli 
     BU sezon kiralık olarak transfer edilen ve başarılı futbollarıyla Siyah - Beyazlılar’ın gönlünü fetheden kaleci Cordoba ile Pancu da, Beşiktaş’ta kalmak istediklerini açıkladı. Kolombiyalı file bekçisi, "Beşiktaş’ın önce Boca Juniors ile anlaşması lazım. Çünkü bonservisim orada. Benden yana sorun çıkmaz. Hemen sözleşmemi uzatırım" dedi. Pancu da şu açıklamayı yaptı "Lucescu’nun olduğu yerde bana söz düşmez. Ocak’ta imzalamak isterim." 
     
Operasyon tamamlandı      RAHMAN SAĞIROĞLU 

     İLHAN Mansız, Ahmet Yıldırım, Bayram, Göksel ve Tamer’den sonra bu sezon masaya yatan altıncı Beşiktaşlı oyuncu olan Tolga’nın ameliyatı dün gerçekleşti. 6 Ocak’a kadar iyileşip, kampa katılacak olan futbolcuyu eşi Gülbahar hanım yalnız bırakmadı. Nefes almakta zorlanan Tolga, bundan sonra sorun yaşamayacağını ifade etti. 
     
Kimseyle anlaşmadımAltaylı genç yıldız, Beşiktaş ile sözleşme yapmadığını belirtip, "Transferimde kararı kulübüm verir" dedi 
     İddiaları yalanladı 
     BEŞİKTAŞ Yönetimi’nin ön sözleşme yaptığı belirtilen Altaylı Sinan, kimseyle protokol imzalamadığını ifade etti. Fenerbahçe ve Galatasaray’ın da listesinde bulunan genç oyuncu, 800 bin dolarlık tazminatı olduğu yolunda çıkan haberlere gülüp geçtiğini belirterek, "Kimseyle anlaşmadım" dedi. 
     
     Menfaatler önemli’ 
     ÇEŞİTLİ kulüplerin kendisini istediğini bildiğini ancak bu konuda kararı Altay Yönetimi’ne bıraktığını ifade eden genç futbolcu şunları söyledi "Beşiktaş ve Galatasaray’dan sonra Fenerbahçe de resmi teklifi iletti. Kulübüm, benim ve kendisinin menfaatlerini düşünerek en doğru seçimi yapacaktır." 
     
İşte kalacağının ispatı      KARTAL’IN Rapid Bükreş’ten kiraladığı Daniel Pancu, Beşiktaş’ı o kadar benimsedi ki, yeni otomobilinin plakasını bile "B 09 BJK" olarak aldı. Bükreş’ten çıkardığı yeni plakaya önce sırt numarasının 9 rakamını koyduran Siyah - Beyazlı futbolcu, daha sonra da Beşiktaş Jimnastik Kulübü’nün kısaltması olan BJK ’yı koydurarak kalacağının işaretini verdi. Rumen futbolcu halen "IS 19 GOL" plakasını kullanıyor. 
     
Beşiktaş Yönetimi ikiye bölündü      SİYAH - Beyazlılar’ın dün yapılması gereken haftalık olağan toplantısı, yılbaşı tatili nedeniyle iptal edildi. Başkan Serdar Bilgili yeni seneye İstanbul’da girerken, idarecilerin bir kısmı Fransa’ya, diğerleri de Bursa’ya gitti. Yıldırım Demirören ve Kıvanç Oktay, Fransa Hüsnü Güreli, Cem Bilge, Levent Erdoğan, İsmail Ünal ve Behçet Ümitlen ise Uludağ’da 2003’e merhaba diyecekler. 
     
Sergen Yalçın’dan bekarlığa veda      TEDAVİSİ ve yeni evinin dekorasyonu için uzun süre İstanbul’da kalan Sergen Yalçın, önceki gün sevgilisi Aslı ile 5 günlüğüne Kıbrıs’a gitti. 2003’e Yavru Vatan’da girecek olan yıldız futbolcunun, bu sezon bitiminde bekarlığa veda edeceği ve Aslı hanımla hayatını birleştireceği öğrenildi. Sergen’in bu yüzden yeni bir ev alarak şimdiden düzenlemelere başladığı bildirildi. 
     



 SPOR 

























</TEXT>
</DOC>
