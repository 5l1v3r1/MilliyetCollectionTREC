<DOC>
<DOCNO> 86952 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/30/son/sondun07.html </URL>
<DATE> 2002/05/30/ </DATE>
<TIME>  </TIME>
<AUTHOR>  </AUTHOR>
<HEADLINE>
İnsan Hakları Film Festivali New York'ta başlıyor 
</HEADLINE>
<TEXT>

     İnsan Haklari İzleme Komitesi tarafından düzenlenen 13. Uluslararası İnsan Hakları Film Festivali, 14-27 Haziran arasında ABD'nin New York kentinde yapılacak. 
     Lincoln Center'da düzenlenecek festivalde, 15 ülkeden 33 film gösterilecek. Bu filmler arasında, eski ABD Dışişleri Bakanı Henry Kissinger'in bir savaş suçlusu olduğunu öne süren ''Henry Kissinger Davası'' adlı dokümanter nitelikli filmin büyük ilgi çekmesi bekleniyor. Filmin, gazeteci Christopher Hitchens'in, Henry Kissinger ile ilgili suçlamalarından yola çıkılarak hazırlandığı belirtildi. 
     Festival filmlerinin Lincoln Center Film Cemiyeti'ne ait Walter Reade Tiyatrosu ve Alice Tully Hall salonunda gösterileceği ifade edildi. Festivalin açılışı Costa Gavras'in ''Amen'' adlı filmiyle yapılacak. Film, Musevi soykırımı döneminde Vatikan'ın izlediği politikayı mercek altına alıyor. Diğer ilginç filmler arasında, Fabrizio Lazzaretti ve Alberto Vendemmiati'nin birlikte hazırladıkları Afganistan ile ilgili ''Mücahitlerin Topraklarında'' adlı dokümanter de yer alıyor. 
     Öteki filmler arasında, iki genç Porto Riko'lunun New York'lu polisler tarafından vurulmaları olayının örtbas edilmesini konu alan ''Haklı Gösterilebilir Cinayet'', Irak hesabına nükleer casusluk yapan bir Almanın hikayesini anlatan ''Ateşi Çalmak'' ve İsrail'in Ortadoğu'da uyguladığı politikayi konu edinen filmler yer alıyor. 
     İnsan Hakları İzleme Komitesi'nden yapılan açıklamada, ''11 Eylül olaylarından sonra insan haklarını dünya çapında korumanın hiç bu kadar önemli hale gelmediği'' vurgulandı. 
     





</TEXT>
</DOC>
