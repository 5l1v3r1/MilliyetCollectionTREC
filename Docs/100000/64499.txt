<DOC>
<DOCNO> 64499 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/28/guncel/agun.html </URL>
<DATE> 2002/01/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Boğaziçi Üniversitesi profesörleri viyadükleri inceleyip şu açıklamayı yaptı 
</HEADLINE>
<TEXT>
Boğaziçi Köprüsü depremi kaldırmaz 
Köprünün sekiz viyadük ayağında ciddi boyutlarda korozyon ve çatlaklar olduğunu belirten uzmanlar, "Köprüde risk var, Ortaköy’dekiler tehdit altında..." dedi 
     ÖNAY YILMAZ İstanbul 

     Geçtiğimiz Haziran ayında Boğaziçi Köprüsü’nün ayaklarının bağlandığı Ortaköy viyadüklerinin kötü durumda olduğunu belirterek, İstanbul’da beklenen depremde köprünün çökebileceğini belirtmişti. Bu uyarılarından ardından tam 7 ay geçti ama hiçbir önlem almadı. 
     Her gün milyarlarca lira kazandırmasına rağmen, yaşamsal önem arzeden köprüye bağlı viyadüklerin bakımının yapılmaması, ilgili kurumların ihmalkarlığının ciddi boyutlara ulaştığını gösteriyor. Özellikle bazı viyadük ayaklarına dikkat çeken korozyon kimyasal aşınma , çatlaklar, drenaj sisteminin olmaması, bağlantı yerlerinden fırlayan zincirler bir facianın habercisi gibi. 
     
     Hiç bakım yapılmamış 
     Viyadüklerin mutlaka takviye edilmesi, esnek sisteme göre yapılması gerektiğini söyleyen bilim adamları, "Eğer bu viyadükler çökerse, ki yapılan hesaplamalar onu gösteriyor, İstanbul’un hayati öneme haiz iki ana arterinden biri kesilmiş olacak. Yani kent yardım alamayacak. Ayrıca Ortaköy’de oturanlar da tehlike altında" diyor. 
     Boğaziçi Üniversitesi Deprem Mühendisliği Bölümü öğretim üyesi Prof. Dr. Mehmet Nuray Aydınoğlu, Ortaköy vadisi üzerindeki iki viyadüğün depremde çökebileceğini belirterek şunları söyledi "Boğaziçi Köprüsü, 1995’te Kobe depreminde çöken viyadüklerle aynı teknolojiyle yapılmış. Bunları mutlaka elden geçirmek lazım. 30 yıldır periyodik bakımları bile doğru dürüst yapılmamış. Ortada büyük bir ihmal söz konusu." 
     
     Elastikiyet özelliği kalmamış 
     Boğaziçi Üniversitesi Deprem Mühendisliği Bölümü’nden Prof. Dr. Özal Yüzügüllü de, Prof. Aydınoğlu’nun Ortaköy’le ilgili endişelerine katılarak, "Viyadüklerdeki demirler neredeyse tamamen işlemez hale gelmiş. Elastikiyet özelliklerini yitirmişler. Bu durumda ayak çatlayıp kırılır ve haliyle köprü düşer" diye konuştu. 
     



 GÜNCEL 












</TEXT>
</DOC>
