<DOC>
<DOCNO> 64163 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/25/son/soneko18.html </URL>
<DATE> 2002/01/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Enflasyonun düşeceğine inananların sayısı artıyor... 
</HEADLINE>
<TEXT>

     Merkez Bankası tarafından yaptırılan ankete göre, gelecek 3 aylık dönemde enflasyonun düşeceğine inananların oranında artış yaşanırken, yükseleceğini öngörenlerin sayısı azaldı. 
     Merkez Bankası tarafından, her ay işadamları arasında düzenlenen İktisadi Yönelim Anketi'nin Aralık ayı sonuçları belli oldu. 
     505 katılımcının yer aldığı anketin sonuçlarına göre, gelecek 3 
     aylık dönemde enflasyonun artacağını öngörenlerin oranı 14.2 puan azalarak yüzde 48.1'den yüzde 33.9'a indi. Enflasyonun aynı kalacağına inananların oranı 1 puan artarak yüzde 33.1'e, düşeceğini öngörenlerin oranı ise 13.3 puan yükselerek yüzde 33.1'e çıktı. Ankete katılanların yüzde 27.7'lik bölümü, toptan eşya fiyatları bazında yıllık enflasyonun yüzde 71'den fazla, yüzde 22.9'luk bölümü yüzde 61-70, yüzde 18.2'lik bölümü yüzde 56-60, yüzde 12.6'lık kısmı da yüzde 46-50, yüzde 8 bölümü yüzde 51-55 diliminde gerçekleşeceğine inanıyor. Öte yandan faiz cephesine bakıldığında, gelecek 3 aylık dönemde kısa vadeli Türk Lirası kredi faizlerinin aynı kalacağı ve artacağını düşünenlerin oranında azalış yaşanırken, faizlerin düşeceğini inananların oranı arttı. Kredi faizlerinin artacağına inananların oranı geçen ay yüzde 19'dan yüzde 12.6'ya, aynı kalacağına inananların oranı da yüzde 50.3'den yüzde 47.4'e inerken, düşeceğini inananların oranı yüzde 30.7'den yüzde 40'a çıktı. Ankete katılanların yüzde 44.3'lük bölümü, gelecek 3 ay içinde beklenen kısa vadeli Türk Lirası kredi faiz oranının yüzde 71 ve yukarı aralığında gerçekleşeceğini öngörüyor. Ayrıca ankete katılanların yüzde 25.7'si kısa vadeli Türk Lirası kredi faiz oranının yüzde 61-70, yüzde 12.7'si yüzde 56-60, yüzde 5.4'ü yüzde 46-50 aralığında olacağına inanıyor. Faiz cephesinde gelecek 12 aylık dönemdeki beklentilere bakıldığında da, katılımcıların yüzde 20'si Türk Lirası kredi faizlerinin yüzde 61-70, yüzde 19.4'ü yüzde 46-50, yüzde 15.3'ü yüzde 71'den fazla, yüzde 9.9'u yüzde 41-45, yüzde 8.9'u yüzde 51-55 aralığında gerçekleşeceğini düşünüyor. 
     






</TEXT>
</DOC>
