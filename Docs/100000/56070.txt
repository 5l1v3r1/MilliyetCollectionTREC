<DOC>
<DOCNO> 56070 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/07/son/sontur04.html </URL>
<DATE> 2001/12/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Erzurum'da Valilik hayat kadınlarını maaşa bağladı 
</HEADLINE>
<TEXT>

     Erzurum Vali Yardımcısı Murteza Balcı, Sosyal Yardımlaşma ve Dayanışma Vakfı SYDV Fonu'ndan, şu ana kadar 6 hayat kadınına aylık 100 milyon lira maaş bağladıklarını belirtti. 
     Balcı, yaptığı açıklamada, Erzurum'un çeşitli semtlerinde fuhuş yapan kadınların Ramazan ayı dolayısıyla kendilerine müracaat ettiklerini, iş yapamadıklarını ve bu nedenle bakmakla yükümlü oldukları çocuklarıyla birlikte mağdur olduklarını belirterek yardım talebinde bulunduklarını söyledi. 
     Kendilerine maaş bağlanması halinde bu işi bir daha yapmayacaklarını ifade eden kadınların, bu taleplerinin değerlendirildiğini ifade eden Balcı, söz konusu kadınlardan 6'sına Sosyal Yardımlaşma ve Dayanışma Vakfı'ndan 100'er milyon lira maaş bağlandığını belirtti. 
     Kadınlara maaş bağlanması konusunda çok riskli karar aldıklarını ifade eden Balcı, ancak sözkonusu kadınlara 3 aylık bir deneme süresi verdiklerini, bu süre içinde tekrar fuhuş yaptıklarının tespit edilmesi halinde maaşın kesileceğini söyledi. 
     Balcı, şunları kaydetti 
     ''Kadınlar bize müracaat yaptıkları zaman onları dinledik ve gerçekten çok zor durumda olduklarının kanısına vardık. Çünkü bu kadınlar, bu işi istedikleri için değil, çocuklarının ve kendilerinin hayatta kalmaları için yaptıklarını anlattılar. Biz de kadınların bu yöndeki mağduriyetlerini gidermek için maaş bağlanmasına karar verdik. 
     Ancak, bu kadınların mağduriyeti sadece bizim vereceğimiz parayla giderilemez. Toplumun tüm kesimlerinin bu kadınlara sahip çıkması lazım.'' 
     






</TEXT>
</DOC>
