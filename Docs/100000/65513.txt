<DOC>
<DOCNO> 65513 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/02/spor/spo04.html </URL>
<DATE> 2002/02/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Kalıcı olmaya geldim’ 
</HEADLINE>
<TEXT>

Trabzonspor’un çiçeği burnunda transferi Markov, kiralık sözleşme yaptığını ancak kendini kısa sürede ispatlayıp gelecek sezon da Bordo - Mavili takımda kalmak istediğini söyledi 
     TRABZONSPOR’UN Bulgaristan’ın Levski Sofya takımından transfer ettiği Georgi Markov, Türkiye’yi yakından tanıdığını ve yabancılık çekmeyeceğini söyledi. Daha önce Bordo - Mavili takımın formasını giyen vatandaşı Yanchev’den birçok bilgi aldığını belirten Markov, "Takımın kötü günler geçirdiğini biliyorum. Ama en kısa sürede başarılı sonuçlar alacağız" dedi. 
     HAMİ ve Bushi’nin çok iyi oyuncular olduğunu ifade eden Trabzonspor’un yeni savunma oyuncusu, ligler devam ettiği için kiralık olarak anlaştığını ancak gelecek sezon da kalmak istediğini sözlerine ekledi. Markov, "Taraftarımızın çok ateşli olduğundan bahsettiler. Sofya’da da böyleydi. Alıştığım ortam burada da devam edecek. Formayı giymek için sabırsızlanıyorum" diye konuştu. 
     
     Sümer’den itiraflar 
     BAŞKAN Özkan Sümer, bu sezon yaşadıkları olumsuz sonuçların geçici olduğunu söyledi, "Yıllardır, o yaptı, ben yapmadımla başarısızlığa zemin hazırladık" dedi. Büyük başarılara kilitlenerek yola çıkıldığını, ancak hayal kırıklığı yaşandığını da vurgulayan Sümer, "Asla başarılı olduğumuzu, kulübü bir yıl içinde iyi yönettiğimizi söyleyemem" diye konuştu. 
     
     Denizli maçı İstanbul’da 
     SAHASI iki maç kapatılan Trabzonspor, Denizlispor ile yapacağı Türkiye Kupası karşılaşmasını İstanbul’da oynayacak. İnönü Stadı’ndaki çeyrek final mücadelesi saat 20.00’de başlayacak. Bu arada Bordo - Mavili takım İzmit’te oynayacağı Diyarbakırspor karşılaşması için dün İstanbul’a geldi ve Dedeman Oteli’nde kampa girdi. Teknik Direktör Briegel tüm oyuncularını kafileye dahil etti. 
     
     Trabzon - Diyarbakır 

</TEXT>
</DOC>
