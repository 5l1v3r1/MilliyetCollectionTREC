<DOC>
<DOCNO> 86598 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/28/son/sonspo14.html </URL>
<DATE> 2002/05/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Ankaragücü, Yanal'ın Gençlerbirliği'ne imza atmasını bekliyor... 
</HEADLINE>
<TEXT>

     Teknik direktör Ersun Yanal'ı Gençlerbirliği'ne kaptıran Ankaragücü'nde sessiz bekleyiş sürüyor. 
     Teknik direktör tercihinde ve dış transferde harekete geçmek için 31 Mayıs tarihini bekleyen sarı-lacivertlilerde, başkan Cemal Aydın, Ersun Yanal'ın Gençlerbirliği ile resmi sözleşme imzalamasıyla birlikte harekete geçecek. 
     Başarılı teknik adam hakkında sert açıklamalarda bulunan ve haklarını hukuki platformda arayacaklarını ifade eden Aydın, yeni teknik direktörleri ile ilgili kararını da bu aşamadan sonra verecek. 
     Teknik direktör arayışlarını büyük gizlilik içinde sürdüren başkent ekibinde, yabancı teknik adam tercihi ağırlık kazanmaya başladı. 
     Yerli teknik adam fikrinden uzaklaştıklarını ifade eden kulüp basın sözcüsü Mümtaz Karakaya, özellikle yerli hocalarla ilgili çok sık telefon aldıklarını, ancak kimseye verilmiş sözlerinin bulunmadığını belirterek, ''Yerli teknik adam düşünmüyoruz'' dedi. 
     





</TEXT>
</DOC>
