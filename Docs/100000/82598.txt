<DOC>
<DOCNO> 82598 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/07/son/sondun25.html </URL>
<DATE> 2002/05/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Pim Fortuyn'ün katil zanlısı çevre eylemcisi çıktı 
</HEADLINE>
<TEXT>

     Hollanda'da dün silahlı saldırıda öldürülen aşırı sağcı politikacı Pim Fortuyn'ün katil zanlısı olarak yakalanan 33 yaşındaki Hollandalı'nın, çevre eylemcisi olduğu bildirildi. 
     Amsterdam Savcılığı'ndan yapılan açıklamada, zanlının daha önce çeşitli yasadışı çevre eylemlerinden dolayı yargı önüne çıktığı belirtildi. 
     Verilen bilgiye göre, zanlının yakalanmasından sonra evinde yapılan aramada, tabanca mermileri bulundu. Evde ele geçirilen mermilerin, cinayette kullanılanlarla aynı kalibrede olduğu belirtildi. 
     Hollandalı zanlı, olaydan hemen sonra çok yakında bulunan bir benzin istasyonuna kaçmış ve orada yakalanmıştı. 
     Görgü tanıkları, benzinlikte yakalanan kişinin cinayeti işleyen kişi olduğunu belirtmişlerdi. 
     
     İTALYA'DA TOPRAĞA VERİLECEK 
     Pim Fortuyn'un cenazesinin İtalya'da toprağa verilmesinin beklendiği açıklandı. 
     ''Pim Fortuyn Listesi'' yöneticilerinden bir kişi, bugün yaptığı açıklamada, cenazenin İtalya'da toprağa verilmesinin düşünüldüğünü belirtti, ancak ayrıntılı bilgi vermedi. 
     Pim Fortuyn, İtalya'yı çok seviyordu ve bu ülkede evi bulunuyordu. 
     





</TEXT>
</DOC>
