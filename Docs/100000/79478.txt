<DOC>
<DOCNO> 79478 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/20/son/sonspo11.html </URL>
<DATE> 2002/04/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Galatasaray'ın Ankaragücü karşısındaki muhtemel on biri 
</HEADLINE>
<TEXT>

     Birinci Süper Futbol Ligi'nde son 3 haftaya girilirken liderliğini sürdüren Galatasaray'da, yarınki Ankaragücü maçından 3 puan almanın hesapları yapılıyor. 
     Ligin son 3 haftasına en yakın takipçisi Fenerbahçe'nin 3 puan ve gol averajıyla önünde giren sarı-kırmızılı ekip, sezonun flaş takımlarından Ankaragücü'nü yenip, şampiyonluk yolunda büyük bir engeli aşmayı amaçlıyor. 
     
     Şampiyonluğu ilan etme olasılığı var 
     Galatasaray'ın, matematiksel olarak yarınki maç sonunda şampiyonluğunu ilan etme olasılığı bulunuyor. 
     Sarı-kırmızılı ekibin Ankaragücü'nü yenmesi, Fenerbahçe'nin de Trabzonspor'a yenilmesi durumunda puan farkı 6'ya çıkacak ve ligin bitimine 2 maç kala, Galatasaray, ikili averajda ezeli rakibine üstünlük kurduğu için şampiyonluğunu ilan edebilecek. 
     
     Hasan'ın ve Suat'ın durumu iyi 
     Çalışmaların sezon sonuna kadar basın mensuplarına kapatıldığı sarı-kırmızılılarda, futbolcular dün akşam saatlerinde Florya Metin Oktay Tesisleri'nde kampa girerken, bu akşam yapılacak antrenmanla da Ankaragücü maçı hazırlıkları tamamlayacaklar. 
     Galatasaray'da sakatlıkları devam eden Hasan Şaş ile Suat Kaya'nın durumlarının iyi olduğu, teknik heyetin görev vermesi durumunda yarınki maçta forma giyebilecekleri öğrenildi. 
     
     Berkant yok 
     Galatasaray'da, sarı kart cezalısı Berkant, yarınki maçta forma giyemeyecek. 
     Sarı-kırmızılıların Ankaragücü karşısına, Mondragon, Perez, Emre, Bülent Korkmaz, Victoria, Batista, Suat Ayhan , Ergün, Hasan, Arif, Ümit Serkan muhtemel 11'i ile çıkması bekleniyor. 
     Ali Sami Yen Stadı'nda saat 19.00'da başlayacak karşılaşmayı hakem İsmet Arzuman yönetecek. 
     





</TEXT>
</DOC>
