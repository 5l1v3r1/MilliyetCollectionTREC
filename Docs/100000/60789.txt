<DOC>
<DOCNO> 60789 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/06/guncel/gun04.html </URL>
<DATE> 2002/01/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Ölüm uykuda yakaladı 
</HEADLINE>
<TEXT>

İstanbul Seyrantepe’de aynı odada yatan anne ile kızı kömür sobasından sızan gazdan zehirlendi... 
     ASLI ÖKTENER -ELVAN EZBER İstanbul 

     Soğuk bir gecede ölüm anne Nuriye Karancı 52 ile kızı Çiğdem’i 21 uykuda yakaladı. Anne-kız yattıkları odada bulunan kömür sobasından zehirlerek yaşama veda etti. Genç kızdan geriye kalan söylediği şarkılarla doldurduğu teyp kasediydi "Ne de olsa kışın sonu bahardır, bu da gelir, bu da geçer ağlama..." 
     Asım ve Nuriye Karancı çifti 30 yıl önce Giresun’dan gelerek İstanbul Seyrantepe’ye yerleşti. 2 oğlu 3 kızları oldu. Baba Asım Karancı, uzun yıllar bakkallık yaptı. Son dönemlerde ailenin geçimini taksicilik yapan oğulları ve bilgisayar satış firmasında çalışan lise mezunu Çiğdem sağlıyordu. O evin en küçüğüydü ve yüzü her zaman gülüyordu. Odasına girip sürekli şarkılar söylüyor ve sesini kasede kaydediyordu. 
     Çiğ Sokak’taki yeni evlerine taşınalı 3 ay olmuştu. Soğuklar bastırmıştı. Çiğdem, babasına geceleri çok üşüdüğünü ve kömür sobasının yandığı annesinin odasında yatmak istediğini söylemişti. Dün gecenin de diğerlerinden bir farkı yoktu. Aile toplu halde yemek yeyip televizyon seyretti. 
     
     Yan yana can verdiler... 
     Bir aydır olduğu gibi Çiğdem yine annesinin odasına gidip tek kişilik yatağa uzandı. Ağabey Eyüp Karancı, sabah saat 08.00’de duman kokusuyla uyandı. Annesinin ve kız kardeşinin yattığı odaya koştu, kapıyı açtı, onları yerde yan yana can vermiş olarak buldu. 
     Cesetleri Adli Tıp Morgu’na gönderilen anne-kız Karancılar, bugün kılınacak cenaze namazının ardından Sanayi Mahallesi Mezarlığı’na defnedilecek. 
     



 GÜNCEL 















</TEXT>
</DOC>
