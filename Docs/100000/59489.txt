<DOC>
<DOCNO> 59489 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/28/son/sonspo01.html </URL>
<DATE> 2001/12/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Ali Sami Yen'in çimlerinde operasyon başladı... 
</HEADLINE>
<TEXT>

     Ali Sami Yen Stadı'nın, hava şartları nedeniyle iyice bozulan zeminini kurtarma operasyonuna dün start verildi. 
     Statta dün, sorumlu yönetim kurulu üyesi Osman Güneri başkanlığında 2 mimar, 2 ziraat mühendisi, 1 ziraat teknisyeni, çimi ithal eden firmanın genel müdürü Mürsel Meral, kulüp tesislerden sorumlu genel sekreter yardımcısı Fahrettin Aktaş ve stat müdürü Hamit Kaşeli'nin katıldığı bir toplantı yapıldı. 
     5 saat süren ve Ali Sami Yen Stadı'nı kurtarma operasyonun 
     tartışıldığı toplantıda, yapılacak işlemler kararlaştırıldı. 
     
     Yapılacaklar 
     Toplantıda alınan kararlar gereğince, stat zeminine acil olarak şu işlemlerin yapılmasına karar verildi 
     -Yaklaşık 2500 metrakelik çimden arınmış bölüm, orta saha ağırlıklı olmak üzere, Hollanda'dan getirilmiş, Adapazarı'nda yetişmiş çim ile değiştirilecek. 
     -Diğer bölgelerde iyileştirme ve transplantasyon Fidanlama, kökü oluşmuş çimleri teker teker alıp seyrek yerlere ekme yapılacak. 
     -Pist çevresine 450 metre drenaj ve ana toplayıcı kanal yapılacak. 
     
     Meteorolojiden rapor alındı 
     Statta oluşturulan uzmanlar kurulu, sahanın zeminin iyileştirilmesi çalışmalarında en önemli konunun hava şartları olduğunu belirtirken, bu nedenle toplantı sırasında meterolojiden de hava tahmin raporu alındı. 
     Zeminin ıslaklığının büyük sorun olduğunu kaydeden kurul, ıslaklıktan dolayı çimin kökünün büyümediğini, normalde 5-8 santim olması gereken kök boyunun 2 santime indiğini, bunun da çimin oluşmasını engellediğini ifade etti. 
     Osman Güneri ise yaptığı açıklamada, toplantı sonunda, zemini Kocaelispor maçına kadar yetişecekmiş gibi hazırlamaya çalışma kararı alındığını söylerken, ''Ancak, toplantıda işlemlerden tam olarak verim alabilmek için Kocaelispor, hatta Gaziantepspor maçının dahi başka bir sahada oynanması kanısı oluştu'' dedi. 
     






</TEXT>
</DOC>
