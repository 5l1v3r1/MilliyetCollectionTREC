<DOC>
<DOCNO> 74225 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/23/son/sontur02.html </URL>
<DATE> 2002/03/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Milli Savunma Bakanı'ndan ilginç açıklamalar... 
</HEADLINE>
<TEXT>

     Milli Savunma Bakanı Sabahattin Çakmakoğlu, ABD Başkan Yardımcısı Dick Cheney'nin Ankara'da yaptığı toplantıya çağırılmamasına ilişkin olarak, "Toplantıya benim çağırılmadığım doğrudur, ama ben Milli Savunma Bakanıyım. Devlet hizmetinde kırılmak bahse konu değil. Görevimizi yapmaya çalışıyoruz" dedi. 
     Çakmakoğlu, İstanbul'dan Ankara'ya gelişinde, Esenboğa Havalimanı'nda gazetecilere açıklamalarda bulundu. 
     İngiltere Savunma Bakanı'nın resmi davetlisi olarak 2 gün bu ülkede görüşmelerde bulunduğunu ve görüşmeler sırasında terörle mücadele ve Afganistan konularının ele alındığını söyleyen Çakmakoğlu, bir gazetecinin, "Hava Kuvvetleri Komutanı Asparuk'un şehitlikte AB elemanlarını getirip, buraları göstereceksiniz şeklinde sözleri oldu, bu eleştiriyi nasıl değerlendiriyorsunuz" sorusu üzerine, şunları söyledi 
     "Bu konuda belirli görüşler kamuoyuna intikal ediyor. Şahsen benim de yeri geldiğinde Türkiye yönüyle meselelere bakılması gerektiğinin altını çizdiğimi hatırlamanızı istiyorum. Yani AB bir takım ölçüler koymuş, biz katılım belgesi ve ulusal programda söylediklerimizin arkasındayız, ancak AB'ye üye olma statüsünde olan ülkelere getirilmek istenen şartlar, bunları yerine getirilmesi değerlendirilirken 'Türkiye'nin özellikleri ve hassasiyetleri ayrı bir şekilde değerlendirilmelidir' görüşümü muhafaza ediyorum. Sanıyorum komutan da o noktalara dikkat çekmiştir." 
     






</TEXT>
</DOC>
