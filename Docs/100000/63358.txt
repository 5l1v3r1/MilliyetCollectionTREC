<DOC>
<DOCNO> 63358 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/21/spor/spo03.html </URL>
<DATE> 2002/01/21/ </DATE>
<TIME>  </TIME>
<AUTHOR>  </AUTHOR>
<HEADLINE>
SERGEN TAMAM 
</HEADLINE>
<TEXT>

Yıldız futbolcunun bonservisi için Siirt Jetpa Kulübü Başkanı Takiyiddin Yarayan ile dün ikinci kez biraraya gelen Futbol Şube Sorumlusu Abdürrahim Albayrak prensipte anlaşmaya vardı 
     ERHAN TELLİ 

     Uzun pazarlık 
     GALATASARAY, Sergen’in bonservis sorununu büyük ölçüde çözüme kavuşturdu. Futbol Şube Sorumlusu Abdürrahim Albayrak dün Siirt Jetpa Kulübü Başkanı Takiyiddin Yarayan ile 2. kez masaya oturdu. Görüşmeye DYP Milletvekili Rasim Zaimoğlu da katılırken, uzun pazarlıklar sonrası taraftarlar prensipte anlaşmaya vardılar. 
     
     Sorun kalmadı 
     ABDÜRRAHİM Albayrak, toplantı sonrası yaptığı açıklamada "Siirt Jetpa Kulübü teklifimizi düşünecek. Ancak büyük ölçüde anlaştık" diye konuştu. Takiyiddin Yarayan da "Aramızda hiçbir sorun kalmadı. Sergen, gelecek sezon Galatasaray dışında başka bir takımda oynamayacak" dedi. 
     
     Cansun’dan büyük iddia 
     BAŞKAN Mehmet Cansun, Galatasaray’ın şu anda UEFA Kupası ile Süper Kupa’yı aldığı dönemden daha iyi futbol oynadığını söyledi, "Eğer performansımızı aynı seviyede tutarsak Şampiyonlar Ligi Kupası’nı da Türkiye’ye getiririz" dedi. Oynadıkları maçlara bakıldığında rakipleri ile aradaki puan farkının normal olduğunu söyleyen Cansun, "Daha takım birbirine yeni yeni alışıyor" diye konuştu. 
     
Lopez’den vazgeçildi      YÖNETİM, Kolombiyalı Ivan Lopez’in transferinden vazgeçti. Başkan Mehmet Cansun, bu futbolcu hakkında özel araştırma yaptırdıklarını belirterek, "Eskiden nükseden bir sakatlığı varmış. Bu da 5 - 6 hafta sürer. Bizim Galatasaray olarak beklemeye tahammülümüz yok" dedi. Cansun, Hakan Ünsal için de "Bu iş bu hafta bitecek. Ya gidecek, ya da kalacak. Umarım akıllı bir karar verir" yorumunu yaptı. 
     
Buluşma olmadı      GALATASARAYLI Sporcular Derneği’nin düzenlediği yemeğe, davetliler arasında yer alan başkan adayı Özhan Canaydın katılmadı. Başkan Mehmet Cansun ile Canaydın’ın biraraya gelmesi beklenen yemekte, Osman Güneri ve Levent Soylu ile eski yöneticilerden Alp Yalman, Ali Dürüst, Doğan Hasol ve Selçuk Uygur yer aldı. Başkan Cansun, "Seçim önemli değil. Önemli olan Galatasaray’ın daha ileriye gitmesi" dedi. 
     
Luce’den masallar      Teknik Direktör Lucescu’nun dünkü idmanda keyfine diyecek yoktu. Neşesi ve esprileri ile antrenmana ayrı bir hava katan Rumen hoca, çalışma bitiminde yaptığı düz koşuya basın mensuplarını bile davet etti. Lucescu en son antrenmanı izleyen Ümit Karan’a takıldı. Golcü futbolcuya dönerek "Niye koşmuyorsun. Yoksa bir maç iyi oynadın diye yatıyor musun Senin gibi genç bir oyuncunun sürekli koşması lazım. Bırak yaşlılar dinlensin" ifadelerini kullanan Rumen hoca, "Gençlerbirliği’nde iken en yaşlılardan biriydim. Burada en genç oldum. Artık eşitlik istiyorum" karşılığını alınca fırsatı kaçırmadı ve hemen Lafontane’den bir masal patlattı 
     "Büyük ve güçlü bir köpek haykırarak, Aslanlar ile köpekler eşit olmalı. Eşitlik istiyorum’ demiş. Bunu duyan küçük bir köpek de, kendince havlaya havlaya Ben de aslanlarla eşitlik istiyorum’ diye bağırmış. Büyük köpek, küçük köpeğe kızarak, Ben küçük köpekler için değil, benim gibi büyük köpekler için eşitlik istiyorum’ demiş." 
     
Uyarı gecikmedi      GAZİANTEPSPOR maçında vasat bir oyun ortaya koyan Sergen ile Teknik Direktör Lucescu dün özel bir görüşme yaptı. Rumen hoca, önce yıldız futbolcuya neden oyundan alındığını, hatalarını anlattı ve gelecek haftalar için uyarılar yaptı. Sergen’den hem forvete hem orta sahaya daha fazla kuvvet vermesini isteyen tecrübeli teknik adam, ardından bir baba gibi oyuncusuyla şakalaştı, gönlünü aldı. 
     



 SPOR 























</TEXT>
</DOC>
