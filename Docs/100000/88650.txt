<DOC>
<DOCNO> 88650 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/08/yasam/yas01.html </URL>
<DATE> 2002/06/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Facia geç anlaşıldı 
</HEADLINE>
<TEXT>

Yakınları kazadan 8 saat sonra polise gidince Üsküdar’da batan teknedeki yolculardan beşinin kayıp olduğu ortaya çıktı. Yapılan aramalarda kayıplardan dördünün cesedine ulaşıldı... 
     İSMAİL POLAT, M. AKİF ERDEM, TAHSİN AKSU İstanbul 

     Üsküdar’da önceki gün batan teknede bulunan yolculardan beş kişinin kayıp olduğu, kazadan 8 saat sonra yakınlarının polise başvurması üzerine anlaşıldı. Kayıp olduğu bildirilen beş kişiden dördünün cesetleri dalgıçlar tarafından batık teknenin içinden çıkarıldı. 
     Adalar çevresinde tur atmak üzere Üsküdar’dan hareket ettikten kısa süre sonra Kızkulesi açıklarında su alarak batan 14 metre boyundaki Adler 2’ adlı teknede bulunan yolculardan bazılarının kayıp olduğu, yakınlarının dün gece 01.00 sıralarında emniyete başvurmasıyla ortaya çıktı. 
     
     Dalgıçlar iş başında 
     Yakınları teknede bulunan Cansever Erdinç, Doktor Hasret Sezer Şahin, Saliha Sağlam 60 , Ayşe Kılıçarslan ve 10 yaşındaki Zemzem Bilican’dan haber alınamadığı bildirdi. 
     Bunun üzerine Üsküdar Cumhuriyet Başsavcı Vekili Durmuş Yargı’nın nezaretinde, dün sabah dalgıçların katılımıyla arama çalışmaları başlatıldı. Dalgıçlar saat 14.00 sıralarında 23 metre derinliğindeki tekneye ulaşarak, kamarada kalan iki kadının cesedini çıkarmayı başardı. Saat 15.30 sıralarında 3. cesede ulaşan ekipler, akşam saatlerinde bir cesedi daha su yüzüne çıkardılar. 
     
     Kayıpları hastanede sandılar 
     Başsavcı Vekili Durmuş Yargı, Kaptan Halit Yaşar Özoğlu yönetimindeki teknenin su alarak battığını Şahin, Erdinç, Sağlam ve Bilican’ın teknede olduğunun bilindiğini, Kılıçarslan’ın durumununsa kesin tespit edilemediğini dile getirdi. Yargı, "Teknenin kaptanı gözaltında. Soruşturma sürüyor. Çarpma ya da çarpışma olmamıştır. Tekne su alma neticesinde batmıştır" dedi. 
     Kazayı haber alan ailelerin, önce hastaneye kaldırılanlar arasında yakınlarını aradıklarını, bulamayınca karakola giderek kayıp başvurusunda bulunduklarını belirten yetkililer, bu yüzden 8 saatlik bir gecikme yaşandığını kaydetti. 
     
     Çocuklar stopa bastı iddiası 
     5 yıllık kaptan olan Halit Yaşar Özoğlu da, ifadesinde, yolcuların, arkadaşlarının eş ve çocukları olduğunu söyledi. Çocukların topla oynarken stop düğmesine bastığını, bu sırada yanlarından geçen Sahil Güvenlik botunun dalgalarının teknenin dengesini bozduğunu kaydeden Özoğlu, içeri dolan suyu tahliye edemeyince dengenin bozulması sonucu battıklarını ve teknede 16 kişi bulunduğunu belirtti. 
     



 YAŞAM 



















</TEXT>
</DOC>
