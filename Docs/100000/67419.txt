<DOC>
<DOCNO> 67419 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/13/son/sondun04.html </URL>
<DATE> 2002/02/13/ </DATE>
<TIME>  </TIME>
<AUTHOR>  </AUTHOR>
<HEADLINE>
11 Eylül soruşturmasının önemli isminin şüpheli ölümü... 
</HEADLINE>
<TEXT>

     Amerikan makamları, 11 Eylül saldırılarıyla bağlantılı olduğundan şüphelenilen 5 
     Ortadoğuluya sahte ehliyet verdiği gerekçesiyle geçen hafta tutuklanan bir Amerikalı kadının, kuşkulu bir trafik kazasında ölmesi üzerine soruşturma başlattı. 
     Tennessee eyaletindeki bir otobanda Pazar günü erken saatlerde arabası bir direğe çarpmış ve cesedi neredeyse tanınmayacak kadar yanmış olarak bulunan 49 yaşındaki Katherine Smith'in ölümü, yetkililer tarafından şüpheli bulundu. 
     Sürücülere ehliyet sağlayan bir hükümet kuruluşunda çalışan Smith'in, geçen hafta tutuklanan 5 Ortadoğu kökenli kişiye, ''yasal olmayan yollardan'' ehliyet vermekle suçlanarak tutuklanarak kefaletle serbest bırakıldığı ve Pazartesi günü mahkemeye çıkmasının beklendiği belirtildi. 
     Smith'in ehliyet verdiği Ortadoğulular ise Tennessee'de bir hapishanede tutuluyorlar. 
     Yetkililer, Smith'in kimliğinin ancak dış kayıtlarından tespit edilebildiğini ve kadının dişlerinde, yoğun duman solunmasına ilişkin işaretler bulunduğunu belirterek, Smith'in arabasıyla direğe çarparak benzin deposunun patlamasından önce öldürülmüş olabileceği ihtimali üzerinde durduklarını kaydettiler. 
     Mahkemeye çıkmasından bir gün önce ölen Smith ve tutuklu bulunan 5 Ortadoğulunun terör bağlantısı hakkında Federal Soruşturma Bürosu FBI yetkilileri soruşturma başlattı. 
     Mahkeme kayıtlarına göre 5 adamın, her bir ehliyet karşılığında Smith'e 1000'er dolar ödediği belirtiliyor. Hileyle ehliyet alan 5 kişiden 3'ünün ise ABD'de vize süreleri geçmiş olarak bulundukları anlaşıldı. 
     Tutuklanan adamlardan Sakhera Hammad'ın üzerinde, 5 Eylül 2001 tarihinde Dünya Ticaret Merkezi'ni ziyaret ettiğini gösteren bir ziyaretçi kartı bulundu. Ancak Hammad, Dünya Ticaret Merkezi kulelerinde musluk tamircisi olarak çalıştığını savundu. 
     Tennessee eyaletinde sahte ehliyet almaya teşebbüsün cezasının, 5 yıla kadar hapis ve 250 bin dolar para olduğu belirtildi. 
     






</TEXT>
</DOC>
