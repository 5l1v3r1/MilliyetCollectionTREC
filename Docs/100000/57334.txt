<DOC>
<DOCNO> 57334 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/15/yazar/sazak.html </URL>
<DATE> 2001/12/15/ </DATE>
<TIME>  </TIME>
<AUTHOR> Derya SAZAK  </AUTHOR>
<HEADLINE>
Usame'nin kaseti 
</HEADLINE>
<TEXT>

     Usame bin Ladin'in 11 Eylül saldırılarındaki rolünü gösteren video bandın dünya televizyonlarında yayımlanması ABD'ye yönelik eylemin niteliğine ilişkin soru işaretlerini ortadan kaldırmadı. 
     İngiltere ve Batı Avrupa kaynaklı yorumlarda kafaların netleşmesi bir yana, daha da karıştığı, "montaj" iddiaları ortaya atıldığı gözleniyor. Bu tür ses ve görüntü bandlarının mahkemelerde "kanıt" niteliği taşımayacağı vurgulanırken El Kaide örgütü elemanlarının tümüyle yakalanmasının an meselesi olduğu günlerde, Usame bin Ladin'e ilişkin daha somut bilgilere ulaşılması gereği dile getiriliyor. 
     Usame'nin kaseti, Afganistan operasyonları sırasında Taliban'a ait karargahlarda ele geçirilen maket bıçaklar, hava korsanlarının kullandığı tarzda Florida'daki uçuş eğitimi veren şirket broşürlerinden sonra üçüncü bulgu sayılabilir. 
     Kaset kasım ayında Kandahar'da bir evde Suudi Arabistanlı bir şeyhin Usame bin Ladin'i ziyareti nedeniyle çekilmiş. Fanatik dinci grupların Türkiye'de Şevki Yılmaz'ın hac kasetleri örneğindeki gibi video bant yoluyla propagandaya merakı bilindiği için Usame bin Ladin'li görüntülerde dünyanın gündemindeki 11 Eylül'ün konuşulması yadırgatıcı değil. Usame de İkiz Kuleler'de işinin gücünün başındaki binlerce masum insanın varlığını unutup "düşman"a karşı kazanılmış "cihat" tebriklerini kabul ederken adeta hava atmaktadır. 
     İlk uçak çarpınca yanındakine "sabredin" diyor. 
     Yangının binanın demir konstrüksiyonunu eriteceğini ve hasarın uçağın çarptığı 4 - 5 katla onların üstündeki katları çökerteceğini öngörmekle birlikte daha fazlasını ummadığını söylüyor. 
     Usame bin Ladin'in en çarpıcı sözleri, uçakları kullananlar hariç, teröristlerin çoğunun hedefi bilmediklerine ilişkindir 
     "Herkes bilmiyordu. Mısırlı bir aileden gelen Muhammed Atta grubun başıydı. Uçaklara bininceye kadar onlara planımızdan söz etmedik. Operasyonu yöneten kardeşler ikinci kuleye çarpan Boeing 767'deki Marwan ve Mohaid el Şehri bir şehadet operasyonuna çıktıklarını bilmiyorlardı. Hepsine Amerika'ya gitmelerini söylemiştik, ancak operasyondan haberleri yoktu." 
     Saldırıda sonuca ulaşılmış olması karşısında birbirini tanımayan gruplarca ve "amatör" pilot eğitimi almış kişilerle bu son derece profesyonel eylemin nasıl gerçekleştirildiği bilmecesini çözebilmek zor. 
     Usame bin Ladin "sağ" ele geçirilirse belki anlatır 
     Kasetteki şeyhin sözleri ise İslam coğrafyasında yükselen şiddetin ne denli ciddiye alınması gerektiğinin göstergesidir. 
     "Onlarla savaşın, zafer senin olacaktır. Allah bize mübarek Ramazan ayında daha hızla zafer bahşedecektir." 
     İsrail'in son günlerde Filistin'de sivil hedefleri uçakla, tankla bombalıyor olması da bu tür fanatiklere güç vermektedir. 
     Bin Ladin de, Ruslara mezar olacağı düşünülen Afganistan'da doğmadı mı 
     
     







'Kafir' Türkler 


Temize havale 2 


Korkarım Kıbrıs elden gidiyor 


Bin Ladin ya da 'yeşil faşizm'le mücadele 


3. milenyum "Çakal"ı 


Haydin alışverişe .. 


Çankaya'nın rektör kararı ve Dr. Teksen 


Suçlu kim 


Türk gibi tartışmak 


Soyguna devam... 


Usame'nin kaseti 


Koç’un tepelerindeki köstebek kim 


Yapılan iş yanlış 


Varsayımların hepsi niçin boş çıktı 


2 milyona da 10 milyona da lokum var 


</TEXT>
</DOC>
