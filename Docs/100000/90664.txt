<DOC>
<DOCNO> 90664 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/19/spor/yurundul.html </URL>
<DATE> 2002/06/19/ </DATE>
<TIME>  </TIME>
<AUTHOR> ÖMER ÜRÜNDÜL  </AUTHOR>
<HEADLINE>
Akıllı oynadık 
</HEADLINE>
<TEXT>

     Futbol tarihimizin en önemli maçlarından birini dün ev sahibi Japonya karşısında oynadık. Ve zoru başarıp çeyrek finale adımızı yazdırdık. 
     Japonya çok koşan, disiplinli bir takım. Savunma güvencesini ihmal etmeden presle rakiplerini bozup, ondan sonra çok çabuk hücuma çıkıyor. Bizim erken skor avantajı yakalamamız tüm dengeleri lehimize çevirdi. Kontrollü anlayışla alan daraltmak, Japonya’nın sevmediği bir olaydı. Bütün enerjilerini kullanarak ikinci devrenin ortasına kadar üstümüze geldiler. Ama defans - orta saha bütünleşmesi ile oluşturduğumuz alan savunması çok başarılı oldu. Bilhassa Bülent ve Alpay müthiş bir mücadele ortaya koydular. Konsantrasyonları da üst düzeydeydi. Ergün’ün oyunu soğutan akılcı hareketleri, Tugay’ın teknik kapasitesini sahaya yansıtması, son 20 dakikada bizi rahatlattı. Aşırı zorlamadan yorulan Japonya’nın hücum gücü kısıtlandı. Ve kontrollü anlayışı disiplin içinde devam ettirerek istediğimizi aldık. Kısacası akıllı oynayıp, oyun başında elde ettiğimiz avantajı kullanarak çeyrek finale kaldık. Şenol Güneş’in en büyük doğrusu Emre Aşık olmamasına rağmen dörtlü defansa cesurca devam etmesiydi. Bizim futbolumuza bu düzen uyuyor. 
     Bu başarı Türk futbolu için çok büyük bir olaydır. Dev takımların gruptan çıkamadığı bir şampiyonaya 48 sene sonra katılan Türkiye, Dünya’nın en iyi sekiz takımı arasına girdi. 
     Hakem Collina yine mükemmeldi. Sanki elektronik beyin gibi hakemlik yapıyor. Dünya’da, ev sahibi lehine tek pozisyonda bile prim tanımayan bir başka hakem yok. Onun bu kritik maçı yönetmesi de bizim için şans oldu. 
     



 SPOR 


































</TEXT>
</DOC>
