<DOC>
<DOCNO> 75490 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/30/son/sondun11.html </URL>
<DATE> 2002/03/30/ </DATE>
<TIME>  </TIME>
<AUTHOR>  </AUTHOR>
<HEADLINE>
İsrail'in insan avı... Arafat'ın dünyaya ile ilişkisi kesildi... 
</HEADLINE>
<TEXT>

     İsrail ordusunun karargahını ve ofisini kuşatarak tecrit ettiği Filistin lideri Yaser Arafat'ın, telefon hattının kesilmesi ve cep telefonunun bataryasının da bitmesiyle dünyayla ilişkisi kalmadı. 
     Adının açıklanmasını istemeyen bir Filistinli yetkili, AFP'ye yaptığı açıklamada, ''Arafat'ın dış dünyayla iletişim olanağının kalmadığını, tüm telefon hatlarının kesildiğini'' söyledi. 
     Filistinli yetkili, İsrail ordusunun Arafat'a ait telefon hatlarını kestiğini ve elektrik olmadığından bataryalarını şarj edemediği için cep telefonlarının da çalışmadığını belirtti. 
     İsrail askerlerinin operasyonu da yayılarak sürüyor. BM'nin aldığı karara karşın İsrail Filistin topraklarında adeta insan avı sürdürüyor. 
     
     Amerikalı gönüllü 

     Arafat'ın karargahında bir Amerikalı gönüllü sağlık çalışanının da İsrail ordusunun ablukası altında mahsur kaldığı bildirildi. 
     Gönüllü sağlık görevlisinin Hüveyda Aras isimli Detroitli nişanlısı, AFP'ye yaptığı açıklamada, Filistin İlkyardım Komitesi için gönüllü çalışan New Yorklu 30 yaşındaki Adam Shapiro'nun karargahta Arafat ile aynı kaderi paylaştığını belirtti. 
     Aras, kendisinin Filistin kökenli, Shapiro'nun da Yahudi kökenli olduğunu bildirdi. 
     
     Bove'den eleştiri 

     Filistinlilere destek için Ramallah'ta bulunan Fransız Köylü Konfederasyonu Başkanı ve antigloballeşme lideri Jose Bove, Fransız ve Avrupa hükümetlerini, Arafat'ın karargahına girişilen saldırıya kayıtsız kalmakla suçladı. 
     Avrupa ve Amerikalı 100 kadar barış yanlısıyla Ramallah'ta bulunan Bove, Fransız ve Avrupa hükümetlerinin olup bitenlere gözlerini kapadıkları ve birer bildiri yayınlamakla yetindikleri eleştirisini yöneltti. 
     
     Filistin radyosu da işgal edildi 

     İsrail ordusunun ayrıca, Ramallah kentindeki Filistinlilerin radyosunu da işgal ederek yayınını kestikleri bildirildi. 
     İsrailli yetkililer de Başbakan Ariel Şaron'un yarın kabinesini toplayarak, Arafat'ın karargahının işgali ve askeri operasyonların sonuçlarını görüşeceğini belirttiler. Filistinli güvenlik yetkilileri, İsrail ordusunun tutukladığı Filistinliler arasında Filistin Halk Kurtuluş Cephesi'nin 2 numaralı isminin de bulunduğunu bildirdiler. 
     
     Güney Lübnan'da çatışma 

     Öte yandan, Hizbullah gerillaları ve İsrail askerleri arasında Güney Lübnan'daki Şebaa çiftliklerinde bugün çatışma çıktı. 
     Hizbullah kaynakları, gerillaların Şebaa çiftliklerindeki İsrail mevzilerine saldırı düzenlediğini, İsrail askerlerinin saldırıya topçu ateşiyle karşılık verdiğini bildirdi. 
     Çatışmada can kaybı olup olmadığına ilişkin bilgi verilmezken, çatışmanın ardından İsrail uçakları Güney Lübnan'daki hedeflere bir hava akını düzenledi. 
     






</TEXT>
</DOC>
