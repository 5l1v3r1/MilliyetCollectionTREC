<DOC>
<DOCNO> 93830 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/05/spor/spo20.html </URL>
<DATE> 2002/07/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber Turu 
</HEADLINE>
<TEXT>

Karaman’ın hayali      KOCAELİSPOR’UN hocası, ekonomik sıkıntı yaşamamaları halinde şampiyonluğa ulaşabileceklerini ileri sürdü. Hikmet Karaman, "Gidenlerin yerine genç ve kaliteli isimler aldık. İddia ediyorum, 10 milyon dolarla bu takımı şampiyon yapabilirim. Dilediğimin transferleri yapmayı ne çok isterdim" diye konuştu. 
     
Tolunay, Avusturya’da      DENİZLİSPOR’DAN ayrılan Tolunay, Avusturya 1. Ligi’nde yer alan Su Plus Pasching kulübü ile anlaşmaya vardı. Mukavele imzalamak için Linz’e giden tecrübeli oyuncu, burada kaldığı süre içinde hem lisan, hem de teknik direktörlük kurslarına katılmak istediğini söyledi. 
     
Okan kızgınlığı      GENÇLERBİRLİĞİ’NİN genç yıldızının hakkındaki transfer iddiaları Teknik Direktör Ersun Yanal’ı çıldırttı. Yanal, "Her gün gazetelerde Okan’ı transfer edeceklerini açıklayan yöneticiler var. Hatta işi daha ileri götürüp huysuzluk çıkar, seni satmaya razı olurlar’ telkininde bulunuyorlar. Bu nasıl ahlak anlayışı Okan’ı satmayacağız" dedi. 
     
Çırak hakemler ustaları solladı      MHK’NIN yeni sezon klasman belirleme yazılı sınavında C ve B klasmanı iki hakem 100 tam puan aldı. Yedi bölgedeki yazılı sınavda Konya bölgesinden C klasmanında Deniz Çoban ve Adana bölgesi B klasmanında Selçuk Yılmaz tüm soruları doğru yanıtladı. FIFA kokartlı 7 hakemin katılmadığı sınavda üst klasmandan Mutlu Çelik 76, Kazım Erçakır ise 74 puanla en düşük notu aldı. 
     
Komisyon aldı kariyeri bitti      FRANSIZ teknik direktör Rolland Courbis, futbolcu transferinden komisyon aldığı gerekçesiyle meslekten men edildi. Courbis’in 1998-1999 yıllarında Marsilya’yı çalıştırdığı dönemde Moses, Bakayoko ve Rojas isimli 3 futbolcunun transferinden komisyon aldığı belirlendi. Marsilya Mahkemesi’nin tutuklu yargılanmasını istediği Courbis, 770 bin Euro kefaletle serbest bırakıldı. 
     
Fair play’de acı tablo      PFDK, geçen sezon talimatlara aykırı davranışta bulunan idareci, kulüp başkanı, teknik direktör ve antrenörleri toplam 26 yıl 6 ay cezaya çarptırdı. Süper Lig, 2. Lig ile 3. Lig’de 450 futbolcu toplam 1040 maç ve 1 yıl men cezası görürken, 63 yönetici, 7 kulüp başkanı, 47 teknik sorumlu, 28 antrenör, 10 kaleci antrenörü, 7 masör, 3 kulüp doktoru, 1 malzemeci, 1 kulüp müdürü ve 1 stat görevlisi ise toplam 9 bin 685 gün ceza aldı. 
     



 SPOR 































</TEXT>
</DOC>
