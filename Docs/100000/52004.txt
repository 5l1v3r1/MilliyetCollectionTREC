<DOC>
<DOCNO> 52004 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/13/spor/spo04.html </URL>
<DATE> 2001/11/13/ </DATE>
<TIME>  </TIME>
<AUTHOR>  </AUTHOR>
<HEADLINE>
RAMAZAN ALARMI 
</HEADLINE>
<TEXT>

Trabzonspor’da performanslarını etkileyeceği düşüncesiyle oruç tutmamaları için futbolculara uyarılarda bulunulacak 
     BORDO - Mavili kulüpte, yaklaşan Ramazan ayı nedeniyle oruç konusunda alarm verildi. Teknik Direktör Briegel, Kulüp Doktoru Ahmet Çağlar’la görüşerek, "Böylesine hassas konuda kimseye baskı yapamam" diyerek, son kararı kendisinin vermesini istedi. Çağlar ise, "Oruç tutmanın psikolojik ve fizyolojik bakımdan ağır geleceğini anlatıp, kendilerini ikna etmeye çalışacağım" diye konuştu. 
     FUTBOL Şubesi Sorumlusu Serdar Bali de, her yıl oruç tutan oyuncuların önemli bir sayıya ulaştığını belirtip, "Herkes önce ekmek yediği mesleğin gereklerini yapmalı" dedi. Kendisinin de futbolculuk döneminde aynı sorunları yaşadığını kaydeden Bali, "Bugünkü şartlar, orucun imkansızlığını ortaya koyuyor. Futbolu bıraktıktan sonra istedikleri kadar oruç tutsunlar" ifadelerini kullandı. 
     
     Prim değişmedi 
     KARADENİZ ekibinin teknik patronu Briegel, Sadi Tekelioğlu döneminde oluşturulan prim sisteminde değişiklik yapmayacağını açıkladı. Trabzon’da iç saha galibiyetine 1 milyar, deplasmana 2 milyar, dış saha beraberlik primine ise 500 milyon lira prim veriliyor. Öte yandan Bahri Köse’nin ardından dün de yönetici Orhan İlarslan istifa etti. 
     
     Uzlaşma tamam 
     ESKİ başkan Mehmet Ali Yılmaz ile Trabzonspor yönetimi arasındaki uzlaşma protokolü dün imzalandı. Naklen yayın gelirlerine koydurduğu yaklaşık 20.5 milyon dolar temlik kararını geri çekeceğini açıklayan Yılmaz, kulüpten alacağı olan 3 milyon dolardan da vazgeçmişti. Toplantıda bu konuda protokol imzalanırken, aradaki buzlar da eritildi. 
     
     750 milyar toplandı 
     TRABZONSPOR yönetiminin, Almanya’nın Stuttgart kentinde düzenlediği gecede 1 milyon markın üzerinde yardım toplandı. Asbaşkan Ömer Gürsoy, "Beklentilerimizin üzerinde bir katılım oldu. Bu parayı önümüzdeki ay tahsil edeceğiz" dedi. Belçika’da da yardım gecesi düzenlenmesi için harekete geçildi. 
     



 SPOR 























</TEXT>
</DOC>
