<DOC>
<DOCNO> 66611 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/08/son/soneko18.html </URL>
<DATE> 2002/02/08/ </DATE>
<TIME>  </TIME>
<AUTHOR>  </AUTHOR>
<HEADLINE>
SPK, futbol kulüplerinin halka arzı için ilave kriterler belirledi 
</HEADLINE>
<TEXT>

     Sermaye Piyasası Kurulu SPK , futbol kulüplerinin halka açılması için ilave kriterler belirledi. 
     Buna göre, şirketin en son mali yıla ilişkin gelir tablosundaki esas faaliyet karının yüzde 5'ini aşan miktarlarda, futbolcu satın alınması, satılması, kiralanması, takas edilmesi durumlarında, söz konusu görüşmeler sonuçlandığında, kesinleşen hususlarda, sözleşme imzalanmadan önce gerekli özel durum açıklaması yapılacak. 
     Yapılacak açıklamada, asgari ödenecek her türlü ücretlere, sözleşme süresine ve sözleşmede bulunan ve tasarruf sahiplerinin yatırım kararlarını etkileyebilecek tüm özel şartlara yer verilmesi zorunlu olacak. 
     SPK Haftalık Bülteni'nin duyurular bölümünde yayımlanan kararlara göre, Kurumlar Vergisi Kanunu'nun ilgili maddesi gereğince, anonim şirketin, sadece idman ve spor faaliyetlerinde bulunması ve sadece bu faaliyetlerle bağlantılı olarak elde edilecek, stadyum maç hasılatı, stadyum kira gelirleri, isim hakkı gelirleri, radyo ve televizyon yayın gelirleri, forma, saha için reklam gelirleri, sponsorluk gelirleri, sadece idman ve spor faaliyeti yapanlara ve izleyicilere hizmet vermek üzere, spor tesislerinde bulunan büfelerin gelirleri kurumlar vergisinden muaf tutuldu. 
     Söz konusu faaliyetlerin dışında herhangi bir markalı ürün satışı dahil faaliyetin bulunması halinde şirket Kurumlar Vergisi mükellefi olacak. Bu husus, izahname ve sirkülerde açıklanacak ve Maliye Bakanlığı'na bildirilecektir. 
     Muafiyetten yararlanmak için futbol takımının kulüp tarafından anonim şirkete kiralanması veya devredilmesi süreli veya süresiz, bedelli veya bedelsiz gerekecek. 
     Söz konusu haklar devir veya satın alma yolu ile anonim şirkete geçebilecek veya uzun vadeli sözleşmelerle şirkete kiralanabilecek. 
     Hakların kiralama yolu ile geçmesi durumunda, yapılan sözleşmelere ilişkin bilgilere halka açılma sırasında yayımlanacak izahnamelerde yer verilecek. Bu hususlar Türkiye Futbol Federasyonu'na bildirilerek, federasyondan alınacak onay yazısı Kurul'a sunulacak. 
     
     Aktif yapısına ilişkin... 
     Bu hakların kira yoluyla devir alınması durumunda, diğer anonim şirketlerden farklı olarak herhangi bir hak veya varlık bulunmayacak. 
     Verilen hakların devir yoluyla alınması durumunda, anonim şirketin aktifinde diğer şirketlerden farklı olarak, futbolcu bonservisleri, isim hakları patent, marka, lisans gibi , idman tesisleri, stadyum gibi faaliyet ile ilgili gayrimenkuller ve bunların kullanım hakkı bulunacak. 
     Söz konusu varlıkların devir işleminden önce, SPK'nın inceleme hakkı saklı kalmak kaydıyla, örtülü kazanç aktarımına sebep olmayacak şekilde, değer tespitinin iki bağımsız denetim şirketi gayrimenkuller için Kurul listesinde bulunan gayrimenkul ekspertiz şirketi 
     tarafından yapılması zorunlu olacak. 
     
     Pasif yapısına ilişkin... 
     Şirketlerin sahip oldukları varlıklar ve haklar üzerinde, Şirket sermayesinin yüzde 51'inden fazlasına veya yönetim ve denetim imtiyazını haiz hisse senetlerine sahip olmaları nedeniyle şirket yönetiminde kontrolü elinde bulunduran gerçek ve tüzel kişiler ile Şirket ve kulübün yönetim ve denetim kurulu üyelerinin, kulüp ve kulüp ile doğrudan veya dolaylı ilişkisi bulunan üçüncü şahısların borcunu teminen temlik, kefalet, ipotek ve ayni hak tesis edememesini sağlamak üzere, ilk genel kurulda ana sözleşmeye hüküm konulması zorunlu olacak. 
     
     Gelir yapısına ilişkin... 
     Tribün gelirlerinin şirkete devredilmesi, teberrulu bilet satışı yapılması gibi uygulamalarda elde edilen gerçek hasılatın takibini sağlayacak muhasebe ve kayıt düzeninin kurulacak. 
     
     Özel durum açıklamaları 
     Takımın performansını önemli derecede olumsuz yönde etkileyecek sakatlık, hastalık ve iş göremezlik gibi durumlarda, futbolcunun bu nedenlerle futbol oynayamayacağı süreye ilişkin bilgiler açıklanacak. 
     Takımın teknik yönetiminin değişmesi ve yeni teknik ekiple görüşmelere başlanılması halinde, görüşmeler sonuçlandığında, kesinleşen hususlarda sözleşme imzalanmadan önce gerekli özel durum açıklaması yapılacak. 
     Şirketin en son mali yıla ilişkin gelir tablosundaki esas faaliyet karının yüzde 5'ini aşan gelirlerin kaybına sebep olacak gelişmelerin ortaya çıkması veya kaybedilmesi, veya bu tutarlardaki yeni sözleşmeler düzenlenmesi durumlarında da özel durum açıklaması yapılacak. 
     Türkiye Futbol Federasyonu, FİFA veya UEFA tarafından alınan ve Şirket'in gelirlerini ve doğrudan veya dolaylı olarak etkileyebilecek önemdeki kararların kulübe bildirildiği tarihte, şirket tarafından açıklanacak. Bu konudaki sorumluluk şirkete ait olacak. 
     Bonservis bedeli, maliyet bedeli ile bilançoda ''Maddi Olmayan Duran Varlıklar-Haklar'' kaleminde gösterilecek ve sözleşme süresi içinde amorti edilecek. 
     Mali tabloların kesinleşme tarihinden önce makul bir şekilde ve makul oranda tahmin edilebilmesi halinde tahakkuk ettirilmesi ve mali tablolara yansıtılacak. Belli bir öneme sahip olan ancak tutarları tahmin edilemeyen şarta bağlı hususlar dipnotlarda açıklanacak. 
     
     Futbolculara yapılan ödemeler 
     Peşin ödenen giderler olarak bilançoda aktifleştirilecek ve sözleşme süresince dönem giderine atılmak suretiyle itfa olunacak. 
     Giderin tahakkuk ettiği dönemde gelir-gider tablosuna yansıtılacak. 
     Sözleşmesi devam eden futbolcuların başka bir kulübe satılması durumunda elde edilen gelirler gayri maddi hakkın satışı olarak değerlendirilecek. 
     Futbolcuların bir daha oynayamayacak şekilde sakatlanması veya hastalanması gibi durumlarda, futbolcuların lisans hakları için karşılık ayrılacak. 
     Sigorta zorunluluğu aktifinde futbolcu sözleşmesi veya bonservisi bulunan şirketler için, futbolcuların bonservis veya sözleşme bedellerinden aşağı olmamak üzere sigorta ettirilecek. 
     






</TEXT>
</DOC>
