<DOC>
<DOCNO> 71069 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/06/yazar/akyol.html </URL>
<DATE> 2002/03/06/ </DATE>
<TIME>  </TIME>
<AUTHOR> Taha AKYOL  </AUTHOR>
<HEADLINE>
Bilim ve resmi ideoloji 
</HEADLINE>
<TEXT>

     TÜBA'nın Türkiye Bilimler Akademisi çıkardığı "Günce" adlı bültenin 20 - 21. sayısında Prof. Metin Heper'in "Ülkemizde Merkez Kenar İlişkisi ve Bilim" konulu fevkalade önemli bir yazısı var. 
     Prof. Heper, bizde "merkez"i oluşturan devlet büyüklerinin "kenar"daki halkı önce "teba" ve sonra "vatandaş" unvanıyla "yalnızca vergi veren, askerlik yapan kişiler" olarak gördüklerini, buna karşılık "toplumun nasıl çalıştığını" merak etmediklerini anlatıyor. 
     Devlet sahipleri "zecri tedbirlerle toplumu istedikleri yöne çekebileceklerini, ona istedikleri biçimi vereceklerini düşünmüşlerdir." 
     Bu düşünce biçimi, bizde sosyal ve beşeri bilimleri nasıl etkilemiştir 
     
     SÖZ, Prof. Heper'in 
     "Bu durumun sonucu olarak, ülkemizde seçkinler genellikle normatif değerlere ağırlık veren ve ütopik bir dünya görüşüne sahip olmuşlardır. Bu kişiler hemen daima 'nedir' ve 'neden' sorusundan ziyade, 'nasıl olmalı' sorusu ile meşgul olmuşlardır. Görgül ampirik araştırmalar bu kişilerin ilgisini çekmemiştir. 
     1930'larda Cumhuriyet'in kurucuları çağdaş bir millet yaratmak için uğraş verirken, üniversitenin de yardımını istemişlerdir. Bu olgu da üniversite çevresinde özellikle sosyal ve beşeri bilimler insanları arasında yaygın olan hemen yalnızca 'nasıl olmalı' sorusuyla ilgilenme eğilimini güçlendirmiştir. Sosyal bilim insanlarının pek çoğu, öğrenmeden her şeyi bildiklerini sanmaya ve dolayısıyla kendilerini her konuda fetva vermeye yetkili olduklarını düşünmeye başlamışlardır. 
     Bekleneceği gibi bu gelişme, özellikle sosyal ve beşeri bilimleri olumsuz şekilde etkilemiştir. 'Nasıl olmalı' sorusuna odaklanma olgusu, verilerden ziyade ideoloji ile haşır neşir olmayı beraberinde getirmiştir. Bilgi ile ideoloji eşitlenmiştir... 
     İdeoloji, ayrıca, uçsal kavram ve modellerle düşünme alışkanlığına yol açmıştır. Her görüşte bir parça da olsa hakikat payı bulunabileceği düşüncesi itibar görmemiştir. Tek doğru fikri, bağımsız araştırma, öğrenme ve onların da geçici olması mukadder yeni doğrulara ulaşmaya kapıları kapamıştır..." 
     
     PROF. Heper devam ediyor 
     "Biri gerçekten öğrenip eski düşüncesinde ısrar etmemeye başlarsa, yeni bir doğru ile karşı karşıya mıyız diye düşünülecek yerde, o kişi dönek ilan edilmiştir. Yönetenler - yönetilenler uçurumu son kertede devlet - sosyal ve beşeri bilim uçurumu ile sonlanmıştır..." 
     TÜBİTAK benzeri bir ekonomik ve sosyal araştırmalar kurumunun kurulamadığını hatırlatan Prof. Heper, "netice olarak toplumun büyük ölçüde bilinmeden yönetildiğini" söylüyor. 
     "Yeni bir bilim zihniyetine ihtiyacımız bulunduğu açıktır" diyen Heper, "aynı zamanda hem cumhuriyetçi hem demokrat kuşaklar" gerektiğini anlatıyor. 
     Evet, pozitivizmi bilim zannetmekle olmuyor... Bilime ve analitik düşünceye önem veren herkese Prof. Heper'in yazısının tamamını okumalarını tavsiye ederim. www.tuba.gov.tr 
     Özellikle "sosyologlara ihtiyacımız yok" diyenlerin ideoloji ile bilim arasındaki farkı anlamaya acil ihtiyacı var. 
     
     







Bilim ve resmi ideoloji 


Yassah babo... 


MHP'nin itirazı 


Bilgi toplumunu kavrayamadık 


Doğu'ya değil Batı'ya gittik 


Cem, Denizli ve Güneş... 


Sorunlar yumağı 


Enflasyonun düşmesi mi, resesyon mu 


Yasadışı kahraman ve rantı 


Savaş bitmedi 


Gerçekçi ol, imkansızı iste 


Futbol taraftarları oyunu nasıl kaybediyor 


Hayır, bu film yasaklanmamalı... 


Enflasyon düşüyor mu dediniz 


Bahar Tamamdır 


Taksit kart 


</TEXT>
</DOC>
