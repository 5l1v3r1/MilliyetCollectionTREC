<DOC>
<DOCNO> 83891 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/14/son/sondun11.html </URL>
<DATE> 2002/05/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Kanser tümörünü yok etme yolunda büyük adım 
</HEADLINE>
<TEXT>

     ABD'de John Hopkins Üniversitesi bilim adamları, kanser tümörlerini kontrol eden yeni bir enzim saptadı. 
     Tümör hücrelerinin enerji merkezinde saptanan PRDX3 enziminin, kanser hücrelerinin büyümesini ve ölmesini kontrol eden c-MYC geniyle özel ilişkisi olduğu belirlendi. 
     Araştırma sonucunun, yeni kanser terapisi ve ilaçlarıyla ilgili ışık tuttuğu bildirildi. 
     Bilim adamları, belirledikleri enzimi kontrol etmeyi saglayabildikleri zaman, kanser tümörlerini de yok edebileceklerini düşünüyor. 
     Fareler üzerinde yapılan araştırmada, PRDX3 enzimini pasif duruma geçiren uzmanlar, farelerdeki tümörün büyümesinin durduğunu gözledi. 
     PRDX3 enzimi tekrar aktif duruma geçirildiğinde ise kanser tümörünün tekrar büyümeye başladığı belirlendi. 
     PRDX3 enzimini bir ampüle, c-MYC genini ise elektrik düğmesine benzeten araştırmacılar, ampülü ortadan kaldırınca, ''elektrik düğmesinin açık olmasının bir şey ifade etmeyeceğini ve kanser tümörlerinin büyümesinin durabileceğini'' hesaplıyor. 
     Bilim adamları, yeni araştırmalarda, hangi kanser cinsine bu uygulamanın yapılabileceğini ve ne tür ilaçların kullanılabileceğini inceleyecek. 
     Araştırma raporu, Amerikan Ulusal Kanser Enstitüsü yayın organı ''Proceedings''de yayımlandı. 
     





</TEXT>
</DOC>
