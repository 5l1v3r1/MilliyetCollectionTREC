<DOC>
<DOCNO> 98403 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/27/son/sontur30.html </URL>
<DATE> 2002/07/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Tayyip Erdoğan, Ereğli'de konuştu 
</HEADLINE>
<TEXT>

     Adalet ve Kalkınma Partisi AK Parti Genel Başkanı Recep Tayyip Erdoğan, partisinin, ''İnsanı yücelt ki, devlet yücelsin'' felsefesini, 3 Kasım'da Türkiye genelinde hakim kılacağını söyledi. 
     Erdoğan, yarın Belediye Meclis üyeliği seçimlerinin yapılacağı, Kocaeli'nin Karamürsel İlçesi'nin Ereğli Beldesi'ndeki mitingte yaptığı konuşmada, belde halkının, ülkenin siyasi, ekonomik ve sosyal yaşamına ilişkin sıkıntılarını iyi bildiğini ve yarınki kararını buna göre vereceğini kaydetti. 
     Bu kararın, ülke geneline yansımasının olacağına inandığını bildiren Erdoğan, ''AK Parti, ülkenin varoşlarında kalan yoksul ve sessiz yığınları yücelterek, devletin muktedir gücü haline getirmeyi hedefledi. Partimizin felsefesi, İnsanı yücelt ki, devlet de yücelsin 'dir. Bu felsefeyi, yarın Ereğli'den başlamak üzere, 3 Kasım'a kadar Türkiye'ye yayacağız'' dedi. 
     
     ''HİÇBİR ZAMAN SİYASİ GERGİNLİĞİN TARAFI OLMAYACAĞIZ'' 
     1950'lerde Demokrat Parti'nin kullandığı ''Yeter söz milletindir'' sloganını, ''Yeter, karar milletindir'' olarak kullandıklarını ifade eden ve bu sırada ''Tayyip'e uzanan eller kırılsın'' sloganı atanlara müdahale eden Erdoğan, şunları söyledi 
     ''Bize uzanan eller kırılmasın. Çünkü biz merhamet, rahmet topluluğuyuz. Kırmaya ve dökmeye değil, yapmaya geliyoruz. AK Parti, ülkemizde, güzel vatanımızda hiçbir zaman siyasi gerginliğin tarafı olmayacaktır. Barışın, sevginin ve kardeşliğin teminatı olacağız. Tebüssüm nedir, bunu anlatacağız. Ana eksenimizi sevgi, dürüstlük ve güven üzerine bina ediyoruz.'' Erdoğan, İstanbul Büyükşehir Belediye Başkanlığı döneminde yaptığı hizmetleri de anımsatarak şöyle devam etti 
     ''Her hafta bir müfettiş görevlendirdiler, bir şey bulamadılar. Sonunda bir şiirle beni malum yere gönderenler, hukuki yolla yapamadıklarını siyasi yollarla yapmaya çalışıyorlar. Bu hükümet, bunu her gün yapıyor. Kapanan dosyaları tekrar tekrar açıyor. Hani eski defterleri karıştıran müflis tüccar var ya, onun gibi. Bunlar da iflas ettiler, ne yapar ederiz de, hükümette kalırız diye çabalıyorlar.'' Tayyip Erdoğan, AK Parti'nin, iktidara gelince beldelere parti farkı gözetmeksizin hizmet götüreceğini de sözlerine ekledi. 
     Konuşmasının ardından beldede dolaşan Erdoğan, bir televizyon kanalında canlı yayına da katıldı. 
     





</TEXT>
</DOC>
