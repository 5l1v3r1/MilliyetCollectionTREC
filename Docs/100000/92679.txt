<DOC>
<DOCNO> 92679 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/28/son/sonspo10.html </URL>
<DATE> 2002/06/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaş'ta neşeli antreman... 
</HEADLINE>
<TEXT>

     Beşiktaş, yeni sezon hazırlıklarını bugün yaptığı neşeli çalışmayla sürdürdü. 
     Siyah-beyazlılar, Ümraniye'deki BJK Nevzat Demir Tesisleri'nde, teknik direktör Mircea Lucescu yönetiminde yaklaşık 2 saat süren antrenman yaptı. Lucescu, ağır antrenmanlar nedeniyle zorlanan futbolcularına bugün eltopu, mendil kapmaca gibi oyunlar oynattı. 
     Futbolcuların çalışmalar sırasında neşeli olmaları ve teknik direktör Lucescu'nun da oyuncularıyla sık sık şakalaşması dikkat çekti. 
     İzinli olan Zago ve milli takım oyuncularının yer almadığı antrenmana, dünkü çalışmaya çıkmayan Serdar da katıldı. Sakatlıkları bulunan İbrahim ve Sergen ise takımdan ayrı çalıştı. 
     Bu arada, bugünkü antrenmanda Ahmet Yıldırım sağ baldırından sakatlık geçirirken, dün aynı yerinden sakatlanan Ali Eren'in, bugün MR'ı çekildi. 
     Beşiktaş Kulübü doktoru Ayhan Optur, futbolcuların çalışmalar sırasında hafif sakatlıklar yaşadığını, ancak yeni sezon öncesi bu tür sakatlıkların normal olduğunu söyledi. 
     Optur, sakatlık yaşayan futbolcuların 1-2 gün içinde takıma katılabileceklerini belirterek, ''Futbolcularımız ağır antrenmanlar yapıyor. Bu bakımdan sakatlık geçirmeleri normal. Ağır antrenmanlar onların daha güçlenmesini sağlayacak. Ayrıca tatilde çalışan futbolcuların sakatlanması mümkün değil. Çalışmayan oyuncular sakatlık yaşayabilir'' dedi. 
     Beşiktaş, yeni sezon hazırlıklarını akşam çalışmasıyla sürdürecek. 
     





</TEXT>
</DOC>
