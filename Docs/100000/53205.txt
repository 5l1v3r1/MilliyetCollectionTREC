<DOC>
<DOCNO> 53205 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/20/son/sondun14.html </URL>
<DATE> 2001/11/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Amerikan Deniz Komandoları Ladin'in peşinde 
</HEADLINE>
<TEXT>

     ABD'deki saldırıların baş sorumlusu olarak gösterilen Usame Bin Ladin'i arama çalışmalarına 1600 kadar Amerikan deniz komandosunun da katılmaya hazırlandığı bildirildi. 
     USA Today gazetesi, Amerikan Savunma Bakanlığı kaynaklarına dayandırarak internet sitesinde yer verdiği haberinde, Amerikan USS Bataan amfibik saldırı gemisi ve Peleliu savaş gemisinin bu hafta içinde Arap Denizi'ndeki kuvvetlere katılacağını ve gemilerde komando operasyonları için çok iyi eğitilmiş 1400 asker olduğunu yazdı. 
     Haberde, deniz komandolarının, Afganistan'daki Amerikan özel güçlerinin operasyonlarına katılmaya hazır oldukları, onların da katılımıyla Afganistan'daki Amerikan askeri varlığının en büyük noktasına erişeceği kaydedildi. 
     Bu arada Amerikan haber kaynakları, Afganistan'daki kabile şeflerinin halen Bin Ladin'i mağara mağara aradıklarını, 500 kadar özel Amerikan birliğinin de Bin Ladin'in Afganistan'dan kaçmasını engellemek için yollara barikatlar kurduğunu, sınırları gözlediğini ve köprüleri havaya uçurduğunu bildiriyorlar. 
     






</TEXT>
</DOC>
