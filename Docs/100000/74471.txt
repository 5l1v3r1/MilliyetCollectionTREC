<DOC>
<DOCNO> 74471 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/25/son/sondun07.html </URL>
<DATE> 2002/03/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Arap liderler Irak operasyonuna karşı değil mi.. 
</HEADLINE>
<TEXT>

     ABD Başkan Yardımcısı Dick Cheney, Ortadoğu'ya yaptığı son ziyarette Arap liderlerin Irak Devlet Başkanı Saddam Hüseyin'e karşı muhtemel Amerikan operasyonuna karşı çıkmadıklarını söyledi. 
     Cheney, CBS'in ''Face the Nation'' programına yaptığı açıklamada, ''Bizim kaygımızı paylaştıkları hissiyle bölgeden döndüm'' dedi. 
     Bazı Arap liderlerin Irak'a karşı ABD askeri operasyonuna açıkça karşı çıktıklarını teslim eden Cheney, ancak 12 günlük gezisi sırasında yaptığı görüşmelerde, Saddam'ın kitle imha silahları stoğunu artırması olasılığının hepsi için ürkütücü bir durum olduğunu gördüğünü söyledi. 
     Tüm bölgede çok güzel toplantılar yaptığını belirten Cheney, ''Irak'ta gördüğümüz gelişmeler konusunda istisnasız evrensel bir korku olduğunu söyleyebilirim'' dedi. 
     Liderlerin çoğunun Saddam'a karşı Birleşmiş Milletler çerçevesinde hareket edilmesinin en iyisi olduğunu düşündüklerini belirten Cheney, ancak BM Güvenlik Konseyi'nin zaten bu konuda hareke geçmiş olduğunu söyledi. 
     Ortadoğu'daki görüşmelerden, Arap liderlerin Irak'a karşı ABD harekatına karşı çıkmayacakları hissiye ayrılıp ayrılmadığının sorulması üzerine Cheney, ''doğru'' dedi. 
     Cheney, ''Samimi olarak, orada Saddam hakkında iyi bir şey söyleyecek birini bulamadım. Pek çoğu hedef listesinde olduğunu düşünüyor'' diye konuştu. 
     






</TEXT>
</DOC>
