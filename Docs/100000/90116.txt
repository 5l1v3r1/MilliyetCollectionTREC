<DOC>
<DOCNO> 90116 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/16/spor/spo05.html </URL>
<DATE> 2002/06/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Troussier memnun 
</HEADLINE>
<TEXT>

Japonya’nın hocası, Türkiye ile eşleşmekten dolayı sevinçli olduğunu belirtti, "Bu onları küçümsediğim anlamına gelmesin. Ama biz daha dinamik bir takımız ve kendimize güveniyoruz" yorumunu yaptı 
     MEHMET DEMİRCAN 

     Zor maç olacak’ 
     JAPONYA Milli Takımı Teknik Direktörü Philipe Troussier, Brezilya yerine Türkiye ile karşılaşacak olmalarından memnunluk duyduğunu söyledi. Fransız çalıştırıcı, "Sözlerim yanlış anlaşılmasın. Brezilya çok güçlü. Bu nedenle Türkiye ile eşleştiğimiz için mutluyum. Ama bu Türkiye’nin zayıf bir takım olduğu anlamına gelmez. Türk Milli Takımı’nda çok tecrübeli oyuncular var. Maç zor geçecek. Ama biz çok dinamik bir takımız ve kendimize güvenimiz tam" dedi. 
     
     Sakat ve cezalı yok 
     A MİLLİ Takımımız ile 18 Haziran’da oynayacağı ikinci tur maçına iddialı hazırlanan Asya ekibinde sakat ve cezalı oyuncunun bulunmadığı açıklandı. Teknik Direktör Troussier’in oyuncularına Türkiye’nin Çin, Kosta Rika ve Brezilya ile oynadığı maçların kasetlerini seyrettirip, turu geçecekleri yolunda psikolojik telkinde bulunduğu öğrenildi. Finallerde iki gol atan Arsenal’li yıldızı Inamoto da Ay - Yıldızlı ekibimizin zor bir rakip olduğunu söyledi. 
     



 SPOR 





































</TEXT>
</DOC>
