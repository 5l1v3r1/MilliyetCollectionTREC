<DOC>
<DOCNO> 97265 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/22/son/sondun04.html </URL>
<DATE> 2002/07/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Worldcom şirketi de iflasını açıkladı... 
</HEADLINE>
<TEXT>

     ABD'nin en büyük telekomünikasyon şirketlerinden WorldCom, 3.85 milyar dolarlık muhasebe skandalının ortaya çıkması ve borçlarını ödeyememesinin ardından iflas ettiğini açıkladı. 
     WorldCom Başkanı John Sidgmore, borç yükünü azaltmak amacıyla, şirketin iflasını açıkladıklarını kaydetti. Dünyada 65 ülkede şubesi bulunan 85 bin çalışanlı WorldCom'un, iflasın ardından ''yeniden doğabilmek için'', yönetici ekibine yardım etmek üzere bir yeniden yapılandırma uzmanı tutacağı ve 9 ila 12 ay arasında toparlanmayı hesapladığı belirtiliyor. Şirketin iflası, uluslararası iletişim hizmetlerini kapsamayacak. 
     Şirketin 20 milyondan fazla müşterisi bulunuyor. İflasın ardından yeni bir örgütlenmeyle şirket çalışanları, bazı işleri yürütmeyi sürdürecek. Ancak önemli sayıda çalışanın işinden olması bekleniyor. 
     ABD'nin yedinci büyük şirketi olan enerji kuruluşu Enron ve Global Crossings şirketinin ardından WorldCom, çareyi iflas etmekte bulan üçüncü firma oldu. 
     Şirket geçen ay, harcamalarında 3.85 milyar dolarlık bir sapma bulunduğunu açıklamış ve muhasebe skandalının sorumlusu olarak gösterilen finans müdürü Scott Sullivan'ı kovmuştu. ABD'nin Güvenlik ve Kur Komisyonu SEC, şirketi yolsuzlukla suçlamış ve WorldCom aleyhinde, yanlış bilgi vererek hissedarları yanıltmaktan birçok dava açılmıştı. 
     Ülkenin AT T ile birlikte en büyük iki telekomünikasyon şirketinden biri olan WorldCom, büyük müşterilerinden hiçbirini kaybetmediğini ve iflasını açıklamasının, hizmetleri aksatmasının beklenmediğini de duyurdu. 
     WorldCom'un hisseleri, Nasdaq'da Cuma günü 9 cent'ten kapandı. Bir zamanlar Wall Street'in en sevilen şirketlerinden olan WorldCom'un hisseleri, 1999 yılında 64 dolara fırlamıştı. 
     





</TEXT>
</DOC>
