<DOC>
<DOCNO> 91589 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/23/son/sonspo09.html </URL>
<DATE> 2002/06/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Yasemin Dalkılıç suda baygınlık geçirince rekor kıramadı.. 
</HEADLINE>
<TEXT>

     Serbest Dalış Dünya Rekortmeni dalgıç Yasemin Dalkılıç, ''Desteksiz Sabit Ağırlık Kategorisi''nde 41 metrelik rekor denemesinde suda baygınlık geçirince, başarılı olamadı. 
     Bodrum'a 6 mil uzaklıktaki Karada açıklarında, ''İdil'' isimli tekneden dalış denemesine başlayan serbest dalış dünya rekortmeni Yasemin Dalkılıç, ''en zor dalış kategorisi'' olarak nitelenen ve Yunanistan'ın Kos Adası açıklarında kırdığı ''Desteksiz Sabit Ağırlık Kategorisi'' ndeki 40 metrelik dereceyi, son metrelerde baygınlık geçirince kıramadı. 
     41 metreyi deneyen Dalkılıç'ı izleyen dip hakemi Rus Arthur Zaloga ve suüstü Hakemi Erman Akarsu, rekorun kırılamadığını bildirdiler. 
     3 yıl içinde 6 rekora imza atan Dalkılıç'a, Kübalı antrenörü Rudi Castneyra, sporsor firma Quantum ve ailesi destek verdi. 
     Dalış sırasında çevre güvenliğini sahil güvenlik botu sağlarken, 1 sağlık ve 2 kurtarma botu da hazır bekledi. İp, palet, tüp, gibi herhangi bir destek kullanmadan kurbağalama stiliyle 41 metreye dalan Dalkılıç'ın sualtındaki güvenliğini, 10 metre aralıklarla yerleştirilen 5 uzman dalgıç sağladı. 
     Daha önce 43 metreye dalacağını açıklayan Dalkılıç, sağlık koşulları nedeniyle fazla antrenman yapamadığı için 41 metreyi deneyeceğini açıklamıştı. 
     Organizasyon yetkilileri, daha sonra bir açıklama yapılabileceğini bildirdiler. 
     

     
</TEXT>
</DOC>
