<DOC>
<DOCNO> 92256 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/26/son/sonspo25.html </URL>
<DATE> 2002/06/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Paris'te Türk ve Brezilyalı taraftarlar arasında arbede 
</HEADLINE>
<TEXT>

     Paris Belediye binası önüne konulan dev ekranda Brezilya-Türkiye Dünya Kupası yarı final maçını izleyen Türk ve Brezilyalı taraftarlar arasında, maçtan sonra arbede yaşandı. 
     İki takım taraftarlarının maçtan sonra birlerinin üzerine şişe atmaları sonucu hava gerginleşti ve taraftarlar arasında kısa süreli tartışmalar oldu. 
     Brezilya taraftarlar arasında bulunan Paris Saint Germain PSG 
     futbol takımı taraftarların, üzüntülü Türk taraftarları tahrik etmeleri ve polisin ilk başta sadece Türk taraftarlara müdahale etmesi de ortamın daha fazla gerginleşmesine neden oldu. Olay yerine gelen takviye polis güçleri, iki taraftan da olay çıkartmak isteyenlerin üzerine göz yaşartıcı bomba attı. Paris polisi, daha sonra iki grup arasına set çekerek, taraftarların tekrar kavga etmesini önledi. Türkiye-Brezilya arasında oynanan yarı final maçını, belediye binası önünde yaklaşık üç bin Türk ile iki bin Brezilyalı izledi. Paris Belediyesi binası önüne konulan dev ekran, başkenti ziyaret eden turistlerin, maçları olan takım taraftarlarının yoğun ilgisini çekiyor. Dev ekranın önündeki meydan, turnuva başından bu yana maç saatlerinde adeta stadyum tribünlerini andırıyor. 
     





</TEXT>
</DOC>
