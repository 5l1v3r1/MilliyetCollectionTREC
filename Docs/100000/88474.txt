<DOC>
<DOCNO> 88474 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/07/yazar/ozkan.html </URL>
<DATE> 2002/06/07/ </DATE>
<TIME>  </TIME>
<AUTHOR> Tuncay ÖZKAN  </AUTHOR>
<HEADLINE>
Cehalet, cüret ve hamaset 
</HEADLINE>
<TEXT>
Çayın taşıyla çayın kuşunu vurmak 
     Kamu bankalarını para deposu, borsayı halkın soyulduğu yer, diğer bankaları da para bekletme yeri olarak kullanacaksınız. Sonra da Maliye denetimini her seferinde atlatıp başım dik, alnım açık şarkısını söyleyeceksiniz. Yemezler mi Yerler. Türkiye’de hep yedirdiler. İş ayyuka çıkmadan bizde çare bulunur mu Hayır. Ne derler "ölümden başka her derdin çaresi vardır". Vardır çünkü ahlak, namus, erdem, onur gibi kavramların içi boşalmıştır. Bu kavramların yerini cehalet, hamaset ve cüret aldı. 
     Dün anlatmaya çalıştığım gibi bizim sahipsiz devletimizin sahipsiz kalmış bankaları gelenin gidenin ve siyasi rantçıların kar kapısı olduğundan Hazine bugünkü durumunda. 
     Favori Dinlenme Yerleri AŞ firmasının Cemil Çakmaklı Halk Bankası’ndan kullandığı krediler toplamı 40 milyon dolar diye yazdık ya, dün bunların içerisinde en önemli kısmı senet mukabili krediler, oluşturuyor. O senetlerin durumunu anlattım. İçler acısı. 
     Bu grubun firmalarından Dokap Yapı Elemanları Sanayi ve Ticaret AŞ Almanya’da çalışan işçilerin paraları ile Zonguldak ve sonra da İstanbul’da kurulmuş çevre elemanları bordür taşları, parke plak taşları vs. üreten fabrikalardan oluşuyor. Bu şirket, İstanbul fabrikasının başında bulunan ve Cemil Çakmaklı’nın kayınbiraderi olan İhsan Zaman’ın tefecilerden aldığı ve nereye gittiği belli olmayan Cemil Çakmaklı’ya gittiği iddia ediliyor paralar karşılığı verilen çeklerin karşılıksız çıkması sonucu batmış. Tefeciler haciz yoluyla alacaklarını almaya çalışmaktalar. İhsan Zaman ise kayıp. 
     Cemil Çakmaklı batan Dokap Yapı yerine Kentçe Kentsel Çevre Elemanları AŞ adında bir şirket kurmuş, ortak olarak da paralarının mutemedi Meral Erkul’un ağabeyi ile ablasını atamış Münir Erkul ve Nermin Erkul ve bu kadro ile fabrikayı çalıştırmaya devam ediyor. 
     Şirketin battığından ve yerine başka bir şirket kurulduğundan ortakların haberi yok. Esasen şirket halka açık ve SPK’ya tabi. Ne olacak şimdi demeyin. Bunu uyuyan yetkililer bilir. Ya uyanırlar, ya uyanırlar 
     
     Meral Erkul bağlantısı 
     Favori Dinlenme Yerleri AŞ’nin bütün para trafiği Cemil Çakmaklı’nın yardımcısı Meral Erkul tarafından idare edilmekte. Meral Erkul çok özverili çalışan bir insan. Şahsi banka hesapları üzerinden şirket parasını kullacak kadar cefakar. Şimdi aklınıza kötü bir şey gelmesin. Öyle örtülü kazanç elde edilmesi falan söz konusu değil. Öyle olsa yetkililerimiz uyur mu 
     Bu hesaplardan bazılarını örnek vermek gerekirse, Garanti Bankası Yıldız Şubesi 9099560 nolu USD hesabı, Pamukbank Ulus Şubesi 33000141 nolu USD hesabı ile Kentbank, Akbank, Finansbank, Anadolubank gibi 20’ye yakın diğer muhtelif bankalardaki döviz ve lira hesapları. 
     Yukarıda bahsettiğimiz Kentçe ile beraber diğer bazı şirketlerde de Meral Erkul’un akrabaları hissedar olarak gözükmekte. Sakın bu şirketlerin paravan olduğunu düşünen kötü niyetlilerden olmayın. Aklınıza kötü bir şey getirmeyin. Ama okuyun 

</TEXT>
</DOC>
