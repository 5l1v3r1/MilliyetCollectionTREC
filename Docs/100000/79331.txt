<DOC>
<DOCNO> 79331 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/19/son/sontur18.html </URL>
<DATE> 2002/04/19/ </DATE>
<TIME>  </TIME>
<AUTHOR>  </AUTHOR>
<HEADLINE>
İmam, depremzedelerin sobalarını çaldı 
</HEADLINE>
<TEXT>

     Adapazarı'ndaki Kızılay deposundan, depremzedelere dağıtılmak üzere toplanan 50 katalitik sobayı çalan imam, Bursa'nın Gemlik İlçesi'nde yakalandı. 
     Uludağ Sarıalan Camii'nde imamlık yapan Ali K, Adapazarı'ndaki Kızılay deposundan, 2 arkadaşıyla birlikte çaldığı 50 katalitik sobayı, Gemlik'in Küçükkumla Beldesi, jandarma karakolunun karşısında bulunan Gülizar Sitesi'nin deposuna sakladı. 
     Karakolda görevli jandarmaların, gece geç saatlerde çok sayıda sobanın depoya getirilmesinden kuşkulanması ve site sahiplerinin de şikayeti üzerine depoya baskın düzenlendi. 
     Baskında, üzerinde ''Kızılay malıdır. Satılamaz'' etiketleri bulunan 50 katalitik soba ele geçirildi. Jandarma, depo sahibi Yusuf K'yi gözaltına aldı. Yusuf K'nın, sorgusunda, sobaları Sarıalan Camii'nin imamı Ali K'nin getirdiğini söylemesi üzerine, imam da yakalandı. 
     İmam Ali K'nın, sorguda, sobaları Ali B. ve ismini bilmediği bir başka kişiyle birlikte, Çeçenistan'a göndermek amacıyla Adapazarı'ndaki Kızılay deposundan çaldıklarını söylediği bildirildi. 
     Jandarma yetkilileri, sorguları tamamlanan imam Ali K. ve depo sahibi Yusuf K'nin bugün adliyeye sevk edileceklerini, Adapazarı'nda bulunan Ali B. ve adı belirlenemeyen diğer kişinin yakalanması için çalışmaların sürdüğünü belirttiler. 
     





</TEXT>
</DOC>
