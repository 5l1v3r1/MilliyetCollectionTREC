<DOC>
<DOCNO> 61116 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/08/siyaset/asiy.html </URL>
<DATE> 2002/01/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Emlakbank'tan 200 milyon dolar usulsüz kredi vermişler 
</HEADLINE>
<TEXT>
Şimdi hesap verecekler 
Devlet Denetleme Kurulu, Emlakbank'tan firmalara usulsüz kredi kullandırıldığı gerekçesiyle savcılığa başvurdu 
Savcılık, Emlakbank'ın 4 eski genel müdürü ile ekonomist Alkin'in de bulunduğu 29 kişiyi gözaltına aldırdı 
     ERDEM ÖZTÜRK İstanbul 

     Şişli Cumhuriyet Savcılığı'nın talimatı üzerine, Ziraat Bankası ile birleştirilen Emlakbank'a yönelik başlatılan "Kılıçbalığı" adlı operasyonda, bankanın 4 eski genel müdürü ve Başbakan Yardımcısı Hüsamettin Özkan'ın dünürü olan Prof. Dr. Erdoğan Alkin'in de aralarında bulunduğu 27 kişi gözaltına alındı. 
     Devlet Denetleme Kurulu'nun gönderdiği dosyayı ele alan Şişli Cumhuriyet Savcısı Altan Günaydın, Emlak Bankası’ndan denizcilik sektöründeki bazı firmalara 1996 ile 1999 arasında 200 milyon dolar usulsüz kredi verildiği gerekçesiyle soruşturma başlattı. Raporda bankanın yönetimindeki 39 kişinin usulsüz kredi vererek "zimmet" suçu işledikleri iddia edildi. 
     
Evlerinde uyandırıldılar      Günaydın'ın talimatı ile harekete geçen Mali Şube Müdürlüğü ekipleri, bankanın eski Yönetim Kurulu üyesi Prof. Dr. Erdoğan Alkin, eski genel müdürler Erdin Arı, Sinan Solok, Veysi Oral, Osman Zafer Kültürlü ile halen SPK Yönetim Kurulu Üyeliği yapan eski genel müdür yardımcısı Erdal Batmaz gözaltına alındı. Alkin'in, sabah 06.00 sıralarında evinde uyandırılarak polis tarafından alındığı öğrenildi. 
     
Ankara'da da operasyon      Ankara'da da "Lodos" ve "Kılıçbalığı" adlarıyla anılan operasyon kapsamında gözaltına alınan İsmail Heral, Mehmet Kemal Ünsal ve Turgay Fiş özel ekip tarafından İstanbul'a gönderildi. Fiş'in Emlakbank'ın eski Kavaklıdere ve Yenişehir şubelerinde kambiyo müdürü olarak görev yaptığı, Heral'ın yönetim kurulu üyesi, Ünsal'ın da halen Erdemir Yönetim Kurulu üyesi olduğu öğrenildi. İzmir'de gözaltına alınan eski TARİŞ Genel Müdürü Ahmet Gürer Çetinbudaklar ile bankanın Büyük Efes Oteli Şubesi emekli müdürlerinden, kuyumculuk yapan Hikmet Yaşar 52 da İstanbul'a getirildi. Polis, Denizli' de de Yücel Alptekin isimli bir kişiyi gözaltına aldı. 
     Şişli Adliyesi'nde cumhuriyet savcıları Mecit Ceylan, Nihat Aygün ve Altan Günaydın tarafından sorgulanan 27 kişi geceyarısı saat 00.30'da serbest bırakıldı. Cumhuriyet Başsavcısı Metin Fadıllıoğlu, "Delillerin toplanmasından sonra suç unsuru varsa haklarında gıyabi tutuklama kararı çıkabilir" dedi. 
     
Tartışmalı kredilerde İnönü adı      Aralarında, Erdal İnönü'nün kayınbiraderi Selim Sohtorik'in sahibi olduğu Sohtorik Denizcilik ile Deniz Ticaret Odası Başkanı Cengiz Kaptanoğlu ve Deniz Ticaret Odası Meclis Başkanı Erol Yücel'in firmalarının da bulunduğu şirketlerin Emlakbank'a borçları, faiziyle birlikte 320 milyon doları buluyor. 
     Başbakanlık Teftiş Kurulu'nun 1998 yılında hazırladığı "harici garanti mektubu" kredileriyle ilgili raporlarda da adı geçen bir benzin istasyonunda öldürülen Mahmut Şahin'in sahibi olduğu Ezel Nakliyat da eski adı Aslan Nakliyat listede adı bulunanlar arasında. 
     

</TEXT>
</DOC>
