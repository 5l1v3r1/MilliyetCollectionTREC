<DOC>
<DOCNO> 80556 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/26/son/sondun30.html </URL>
<DATE> 2002/04/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Arafat'ın yanındaki Alman kızdan İsraillilere barış dersi 
</HEADLINE>
<TEXT>

     Filistin lideri Yaser Arafat ile dayanışma için yaklaşık 1 aydan bu yana annesiyle birlikte Arafat'ın Ramallah'taki karargahında bulunan Julia Deeg 21 adlı genç kız, ''Aynı şeyi İsrailliler için de yapardım'' dedi. 
     Julia, Der Spiegel dergisinin internet sayfası Spiegel Online'a yaptığı açıklamada, ''İsrail ordusu geri çekilene kadar burada kalacağım. Tarafsız gözlemcilerin, gazetecilerin, hatta ambulans ve ikmal araçlarının bile buraya gelmelerine izin verilmiyor. Zaten insan hakları ihlalleri de burada başlıyor'' diye konuştu. 
     Sadece bir haksızlığın giderilmesi için mücadele verdiğini söyleyen Julia, ''Aynı şeyi İsrailliler için de yapardım. Ama İsrailliler Filistinliler ile aynı durumda değil. Bir defa kapıyı açarak İsrailli askerlere, 60 yıl önce Almanya'da Yahudilere yapılanlardan büyük üzüntü duyduğumu söyledim. Ama o zamanlar da, şimdi benim gibi direnen insanlar vardı'' dedi. 
     İsrail ya da Yahudi karşıtı olmadığını, sadece insan haklarından yana olduğunu vurgulayan Julia, ''İnsanlara karşı her türlü terörist eylemi kınıyorum. Filistinlilerin şiddet eylemlerini doğru bulmuyorum, ama İsrail de yanlış yolu seçti'' diye konuştu. 
     Arafat'ın yanında bulunan Filistinlilerin de farklı görüşlere sahip olduklarını ve tartıştıklarını belirten Julia, ''Her birinin, ayrıntılı bilgi almak için dışarıyla irtibatı var. Uluslararası medyayı izleyebiliyoruz. Gerçekleri kesin olarak öğrenmeden hiçbir açıklama yapılmıyor'' dedi. 
     İsrail askerleri tarafından kuşatma altında tutulduklarını ve aç bırakıldıklarını söyleyen Julia, son yiyecek sevkiyatının üzerinden 1 hafta geçtiğini bildirdi. 
     Julia, Arafat ile görüşüp görüşmedikleri şeklindeki bir soruya karşılık, ''Kendisini düzenli aralıklarla görüyoruz. İsrail'in, taleplerini sürekli artırdığını söylüyor. İsrailliler bir yandan Filistinlilerin güvenliği garanti etmesi gerektiğini söylüyorlar, diğer yandan da bunun için gerekli olan karakolları yıkıyorlar. Arafat burada dışlanmışken Filistinlilerden nasıl bir adım atmasını bekliyorlar '' diye konuştu. 
     Korkusunu nasıl yendiği yolundaki bir soruya karşılık da Julia, ''Tabii ki korkuyorum. Ama insan her geçen gün zor durumlara da alışıyor. Buraya baskın yapmayacakları inancımı koruyorum. Aksi takdirde iş çığrından çıkar'' dedi. 
     





</TEXT>
</DOC>
