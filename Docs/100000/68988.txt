<DOC>
<DOCNO> 68988 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/22/son/sondun03.html </URL>
<DATE> 2002/02/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Eski Başkan Carter, Bush'u eleştirdi... 
</HEADLINE>
<TEXT>

     ABD'nin eski başkanlarından Jimmy Carter, Kuzey Kore, Irak ve İran'ı ''şer ekseni'' olarak niteleyen Başkan George Bush'u sert dille eleştirerek, ''Bu niteleme fazla basitçilik ve yapıcı değil'' dedi. 
     Carter, Atlanta'daki Emory Üniversitesi'nde, terörizmin etkilerine ilişkin bir konferansta yaptığı konuşmada, Bush'un, ''şer ekseni'' tanımının, Kuzey Kore, İran ve Irak ile son yıllarda kaydedilen ilerlemeyi ciddi şekilde tehlikeye soktuğunu savundu. 
     ABD Başkanı Bush, Amerikan kongresinde yaptığı yıllık ''birliğin durumu'' konulu konuşmasında, Kuzey Kore, Irak ve İran'ın, terörizme destek verdiğini, kitle imha silahları geliştirme arayışında olduğunu belirterek, bu ülkeleri ''şer ekseni'' olarak nitelemişti. 
     Carter, ABD'ye yönelik terörizmin, ''fakir'' bölgelerden geldiğine ilişkin görüşe katılmadığını ifade ederek, 11 Eylül saldırılarının arkasındaki Usame Bin Ladin'in fakir olmak bir yana, çok zengin olduğunu ve 11 Eylül'ün arkasındaki insanların da kesinlikle fakir olmadığını söyledi. 
     Ancak Carter, dünyanın önündeki en büyük sorunlardan birinin, zengin ile fakir arasında büyüyen uçurumun olduğunu kaydetti. 
     






</TEXT>
</DOC>
