<DOC>
<DOCNO> 74201 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/23/son/soneko11.html </URL>
<DATE> 2002/03/23/ </DATE>
<TIME>  </TIME>
<AUTHOR>  </AUTHOR>
<HEADLINE>
25 yıl sonra su fakiri olacağız 
</HEADLINE>
<TEXT>

     Makine Mühendisleri Odası MMO Gaziantep Şube Başkanı Fatih Öztosun, Türkiye'nin su zengini olarak bilindiğini, ancak çevre ve tasarruf ile ilgili önlemler alınmaz ise 25 yıl sonra su fakiri haline geleceğini söyledi. 
     Ondea Nalco firması distribütörlüğü ile ortaklaşa düzenledikleri ''Su Islahı Yöntemleri'' konulu seminerin açılışında konuşan Öztosun, dünyanın 4'te 3'ünü oluşturan suyun, çok az bölümünün canlı yaşamını sağlayan tatlı su olduğunu belirtti. 
     Yeryüzünde suyun dengeli dağılmaması sonucu günümüzde dünya nüfusunun 3'te 1'inin yeterli ve sağlıklı su kaynaklarına sahip olmadığını kaydeden Öztosun, ''Mevcut büyüme hızı ile 25 yıl sonrasından su kaynakları tahrip edilmeden kulanılsa bile ülkemizde su sıkıntısı yaşanacak'' dedi. 
     Su zengini olarak bilinen Türkiye'nin su yoksulu haline geleceğini ifade eden Öztosun, ''Eğer önlemler alınmaz ise Türkiye önümüzdeki yılları susuzluk içinde karşılayacak. Atık suların sanayi tesislerine ve sulamaya kanalize edilmesini sağlayacak yöntemler kullanılmaya başlanmalı'' diye konuştu. 
     Sanayileşme ve kentleşme süreci ile birlikte su kullanımının arttığını anımsatan Öztosun, sözlerini şöyle tamamladı 
     ''Sanayi gelişiminin olmadığı toplumlarda günlük su ihtiyacı kişibaşına 120, sanayileşmiş toplumlarda 500-600, hatta 1000 litre düzeyindedir. İçme ve kullanma suyunun sağlığa zararlı kimyasal maddelerden arındırılması ve temiz olması tartışmasız bir gerçektir.'' Ondeo Nalco Türkiye Distribütörü Efkim Genel Müdürü Yahya Dokuyucu ise suyun ıslahına ilişkin bilgiler verdi. 
     






</TEXT>
</DOC>
