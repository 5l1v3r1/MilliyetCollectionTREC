<DOC>
<DOCNO> 54491 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/28/yazar/bila.html </URL>
<DATE> 2001/11/28/ </DATE>
<TIME>  </TIME>
<AUTHOR> Fikret BİLA  </AUTHOR>
<HEADLINE>
MGK'da neler konuşuldu 
</HEADLINE>
<TEXT>

     Milli Güvenlik Kurulu'nun 5.5 saat süren dünkü toplantısında başlıca üç temel konu üzerinde durulduğunu söyleyebiliriz 
     1- Kıbrıs ve Avrupa Birliği, 
     2- Afganistan, 
     3- PKK'nın siyasallaşması, HADEP ve Güneydoğu. 
     Birinci konuda, Avrupa Birliği Genel Sekreteri Volkan Vural'ın verdiği bilgileri ve Avrupa Birliği İlerleme Raporu'nu değerlendiren Milli Güvenlik Kurulu'nda oluşan eğilim, AB'ye giriş ile Kıbrıs konularının mümkün olduğunca birbirinden ayrı götürülmesi. Vural'ın verdiği bilgiler, Türkiye'nin AB'ye giriş sürecinde bugüne kadar neleri yaptığı, neleri yapamadığı açısından değerlendirilmiş görünüyor. MGK, Avrupa Birliği'ne giriş amacından vazgeçilmemesi, bununla birlikte Kıbrıs'ın bu süreçte bir ödün konusu haline getirilmemesi konusunda kesin kararlı. Bu karar hükümetin tutumuyla da örtüşüyor. 
     MGK'da varılan sonucu şöyle özetlemek mümkün 
     "AB için KKTC'den vazgeçilemez. Bu iki konu birbirinden ayrıdır. Kıbrıs konusunda en küçük bir ödün verilmesi söz konusu olamaz. Bu hem KKTC'nin, hem de Türkiye'nin güvenliğinden ödün verilmesi anlamına gelir. Türkiye, KKTC'nin güvenliği için ne denli stratejik önem taşıyorsa, KKTC de Türkiye'nin güvenliği için o denli önem taşıyor." 
     Milli Güvenlik Kurulu'nun bu tutumunu, MGK bildirisine geçirmesi de anlamlı. Bildirideki, "Türkiye uluslararası anlaşmaları ihlal eden, Türkiye'nin ve KKTC'nin güvenliğine tehdit oluşturan, Kıbrıs Türklerini Rum hakimiyeti altında bir azınlık konumuna düşüren bir oluşuma izin vermeyecektir" ifadesi, masaya oturmaya hazırlanan KKTC Cumhurbaşkanı Denktaş'a tam destek anlamına geliyor. Daha önce, benzer ifadelerle Denktaş'a verilen hükümet desteği, bu bildiriyle MGK düzeyinde de yinelenmiş oluyor. 
     Afganistan konusunda Milli Güvenlik Kurulu'nda hakim olan eğilim ise Türk Silahlı Kuvvetleri'nin bu ülkede daha çok "barışı koruma" amacıyla katkıda bulunması yönünde. Türk askerinin ne zaman, nereye ve ne görevle gideceği konusu, ABD Dışişleri Bakanı Powell'ın Ankara ziyaretinde netleştirilecek. Ankara'nın eğilimi barışı korumak katkısında bulunmak. Powell'ın ziyaretinde ayrıca Kıbrıs konusuna da ABD Dışişleri Bakanı'nın dikkati çekilecek. 
     MGK'da dile getirilen bir diğer konu da PKK'nın siyasallaşması, HADEP'in konumu ve Güneydoğu'yla ilgili sorunlar. Geçen ayki toplantıda olduğu gibi dünkü toplantıda da MGK'nın asker üyelerinin bu konuya dikkat çektiklerini söyleyebiliriz. Terörle mücadelede sağlanan başarıdan sonra, PKK'nın süratle siyasallaşma çabasına yöneldiği ve HADEP'in de bu sürecin bir ürünü olarak görülmesi gerektiği, MGK'nın asker kanadındaki hakim görüş. Öte yandan, PKK'nın bu süreçte, "sivil itaatsizlik" olarak tanımlanan bir politikayı uygulamaya koymaya hazırlandığı ve başta Güneydoğu olmak üzere ülke düzeyinde "sivil direniş" eylemleri planladığı bilgisi de MGK'nın dikkatine getirilmiş durumda. 
     MGK'da Genelkurmay Başkanı Org. Hüseyin Kıvrıkoğlu'nun da paylaşıp dile getirdiği bu gelişmelere karşı hükümetin önlem almasını istediği de ifade edilmiş durumda. Güneydoğu'daki sorunlarla ilgilenmek üzere bir bakanın görevlendirilmesi veya bir müsteşarlık oluşturması önerisinin de gündeme getirildiğini belirtebiliriz. Özellikle Güneydoğu'daki ekonomik ve sosyal sorunların çözülmesine bakanlık veya müsteşarlık düzeyinde özel bir ilgi ve önem gösterilmesinin, PKK'nın siyasallaşma çabalarını etkisiz kılacağı değerlendirmesi yapılıyor. Dünkü toplantıda komutanların bu saptamaları, önerileri ve değerlendirmelerinin MGK'nın sivil kanadınca da benimsendiğini kaydedebiliriz. 
     MGK'nın 5.5 saatlik toplantı sonucunda, bu üç temel konuda devletin zirvesinin görüş birliği içinde aynı sonuçlara vardığı anlaşılıyor. 
     
     







Rektör seçmek 


Havacı taksi... 


MGK'da neler konuşuldu 


AB yolu ve Kıbrıs için barış atağı... 


Bize Irak yolları... 


Reisler, türban, ÖSS ve YÖK 


Arjantin, Türkiye ve Eichengreen’in raporu -2- 


Aşk, acı ve yaşam 


Taliban'sız Afganistan 


Nöbet değişimi 


"Titiz araştırmacı Erduran" 


Tenzilat ve Kıbrıs 


Yabancı sermaye rotayı gelişmiş ülkelere çevirdi 


İntikam 


Halis Ağa’nın 20 yılda 36 trilyonluk mülkü oldu 


</TEXT>
</DOC>
