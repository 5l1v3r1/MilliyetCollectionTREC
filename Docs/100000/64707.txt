<DOC>
<DOCNO> 64707 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/29/spor/aspo.html </URL>
<DATE> 2002/01/29/ </DATE>
<TIME>  </TIME>
<AUTHOR>  </AUTHOR>
<HEADLINE>
"Collina gelsin" 
</HEADLINE>
<TEXT>

Galatasaray 2. Başkanı Fatih Altaylı, formsuz hakemler yüzünden şaibe altında kaldıklarını söyledi, "Masraflarını biz ödeyelim, maçlarımızı yabancı hakemler yönetsin. Hatta Collina’yı çağıralım" dedi 
     HALİL ÖZER 

     Uluyol’a büyük tepki 
     GALATASARAY’DA Çaykur Rizespor maçının orta hakemi Ali Uluyol’un büyük tepki görmesi üzerine yönetim ayağa kalktı. Sarı - Kırmızılı yöneticiler de hakeme yüklenirken formsuz isimlerin en çok kendilerine zarar verdiklerini iddia ettiler. 2. Başkan Fatih Altaylı ise ilginç bir teklifte bulundu ve "İsterlerse her maça yabancı hakem gelsin. Masrafları da biz cebimizden verelim. Hatta Collina’yı bile getirebilirler" ifadesini kullandı. 
     
     İki penaltımız gitti’ 
     ALTAYLI, Galatasaray’ın formsuz hakemler yüzünden şaibe altında kaldığını belirterek "Tamam, penaltıdan önce ofsayt var. Ama bu Türkiye’de ilk verilmeyen ofsayt değil. Uluyol daha sonra kendini affettirmek için iki penaltımızı çalmadı" dedi. Hakemlerle şimdiye dek tek bir puan kazanmadıklarını kaydeden Fatih Altaylı, "Golden önce bir metre dışarıdan çevrilen top yüzünden Capone sakatlanıyordu. Bunlara kimsenin sesi çıkmıyor" diye konuştu. 
     
     Biz zarar görüyoruz’ 
     YÖNETİCİLERDEN Aziz Üstel de Fatih Altaylı’nın yabancı hakem teklifine sonuna kadar destek verdiğini söyledi. Üstel özellikle Fenerbahçe maçına Collina’nın getirilmesine hayır demeyeceklerini ve tüm masrafların da kendileri tarafından ödeneceğini tekrarladı. Aziz Üstel, "Hakem hata yapıyor, biz zarar görüyoruz. Hatalı kararlarını düzeltecekler diye bizi darmadağın ediyorlar. Geçen sene yedi puanımız hakemler sayesinde gitti, şampiyonluk kaçtı" dedi. 
     
Köstebek isyanı      MERKEZ Hakem Kurulu içinde "köstebek" var iddialarının yeniden gündeme gelmesi başta Başkan Bülent Yavuz olmak üzere tüm kurul üyelerini isyan ettirdi. Yavuz ve üyeler, böyle bir suçlamanın gündeme taşınmasını, hakem camiasını yıpratmak ve menfaat sağlamak diye değerlendirdiler. 
     
Görüşler      CEMAL ERSEN 

BÜLENT YAVUZ MHK Başkanı 
     "Bu konu artık can sıkmaya başladı. Ortada bir olay olmalı ki köstebek çıksın. Tekrar ediyorum. İddialar ispatlansın, o gün istifa ederim. Hakem camiası ile artık uğraşmasınlar. Çok yakında kamuoyu bu tip iddialar karşısında ne yapacağımızı görecek." 
     
TANER YALÇINDAĞ MHK üyesi 
     "İddialar tamamen uydurmaca. Bunların altında kalmayıp gerekli yasal yollara başvuracağız. Artık kişiliklerimize saldırı var. 25 yıllık iş hayatımızda alnımız açıktır. Şahsen ben çok rahatsızım. Kurul içinde köstebek olması mümkün değil." 
     
SERDAR ÇAKIR MHK Başkanvekili 
     "İddia sahipleri bunu kanıtlamak zorunda. MHK içinde böyle bir çatlak olamaz. Eğer hatası olan varsa istifa eder. Aksi hakem camiasına zarar vermekten başka bir sonuç getirmez. Camiayı böyle lekelemek sadece bazı insanlara menfaat sağlar." 
     
NECDET ERDİLEK MHK üyesi 
     "Bu ikinci kez gündeme geliyor. Böyle bir şey mümkün mü Biz dokuz arkadaş birbirimize bağlı, inançla çalışıyoruz. En kolay iş bu. Ortaya iddia at, camiayı karala. İspatı yok. Varsa ortaya koyacaksın. Kanıtlayamıyorsan sonuçlarına katlanacaksın." 
     



 SPOR 


























</TEXT>
</DOC>
