<DOC>
<DOCNO> 82834 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/08/son/soneko23.html </URL>
<DATE> 2002/05/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Hisarcıklıoğlu, yeniden TOBB Başkanı... 
</HEADLINE>
<TEXT>

     Türkiye Odalar ve Borsalar Birliği TOBB yönetim kurulu başkanlığına, Rifat Hisarcıklıoğlu yeniden seçildi. 
     Başkan Vekilliklerine ise Mehmet Balduk, Zafer Çağlayan, Halim Mete ve Faik Yavuz getirildiler. 
     Haftasonu gerçekleştirilen 57. kurul kapsamında yapılan seçimlerin ardından, yeni yönetim kurulu, görev dağılımı yapmak üzere bugün kendi arasında toplandı. 
     Yaklaşık 8 saat süren toplantı devam ederken, Devlet Bakanı ve Başbakan Yardımcısı Mesut Yılmaz ile DYP Genel Başkanı Tansu Çiller, yönetim kurulunu ziyaret ederek, yeni yönetimi kutladılar. 
     Çiller ve Yılmaz'ın Birlik merkezinden ayrılmasından sonra, yönetim kurulu toplantısına devam edildi. 
     Edinilen bilgiye göre, yönetim kurulu toplantısında, TOBB Sanayi Odaları Konseyi'ni temsilen kimin başkan vekili olacağı, yönetim kurulunda tartışmalara neden oldu. 
     Ankara Sanayi Odası Başkanı Zafer Çağlayan ile Gaziantep Sanayi Odası Başkanı Nejat Koçer'den hangisinin başkan vekili olacağı uzun pazarlıklara neden oldu. 
     Toplantı devam ederken, saat 15.45'te Nejat Koçer'in Odalar Birliği'nden ayrıldığı görüldü. 
     Koçer'i, yönetim kurulu üyelerinden Mehmet Balduk, Fethi Coşkuntuncel, Hüseyin Üzülmez, Halim Mete, İlhan Parseker, Özcan Tülümen ve İbrahim Yamak yolcu ederken, sanayi odalarından Yönetim Kurulu Başkan Vekilliğine ASO Başkanı Çağlayan'ın getirileceği konuşulmaya başlandı. 
     Gaziantep Sanayi Odası Başkanı Nejat Koçer, toplantının sabah 10.00'da başlaması nedeniyle bu kadar uzun süreceğini tahmin ettiğini, bugün Gaziantep'e tek uçak bulunduğunu ve bu nedenle Gaziantep'e dönmek zorunda olduğunu bildirdi. 
     Koçer, yönetim kurulunun daha sonra, Başkan vekilliklerinin dağılımı ile ilgili açıklama yapacağını kaydetti. 
     Bu arada saat 16.20'de, TOBB Başkanı Rifat Hisarcıklıoğlu ve yönetim kurulu üyeleri, gazetecilere birlikte bir açıklama yaptı. 
     Hisarcıklıoğlu, burada yaptığı konuşmada, Yönetim Kurulu başkanlığına kendisinin getirildiğini belirtirken, Ticaret ve sanayi Odalarını temsilen Kahramanmaraş Sanayi ve Ticaret Odası Başkanı Mehmet Balduk, Sanayi Odalarını temsilen Ankara Sanayi Odası Başkanı Zafer Çağlayan, Deniz Ticaret Odalarını temsilen İstanbul Deniz Ticaret Odası'ndan Halim Mete'nin, Ticaret borsalarını temsilen de Ankara Ticaret Borsası Başkanı Faik Yavuz'un, başkan vekillikleri görevlerine getirildiğini bildirdi. 
     Hisarcıklıoğlu, Manisa Ticaret ve Sanayi Odası Başkanı Bülent Koşmaz'ın muhasip üyeliğe getirildiğini belirtirken, Nail Kalemci, Özcan Tülümen, Fethi Coşkuntuncel, Hüseyin Üzülmez, Nejat Koçer, Fahrettin Akyıl, H. Halil Demirkaya, İbrahim Yamak ve İlhan Parseker üye olarak görev yapacaklar. 
     Hisarcıklıoğlu, bu görevlerin ülkeye ve camialarına hayırlı olması dileğinde bulundu. 
     Bir gazetecinin toplantının neden bu kadar uzun sürdüğünü sorması üzerine Hisarcıklıoğlu, toplantının halen devam ettiğini, ülke gündeminin yoğun olduğunu, Ekonomik Sosyal Konsey toplantısı, yatırım ortamının iyileştirilmesi koordinasyon Kurulu toplantılarının gündemde olduğunu vurgularken, bunlarla ilgili Yönetim Kurulu'na bilgi verip izlenecek strateji konusunu görüştüklerini kaydetti. 
     





</TEXT>
</DOC>
