<DOC>
<DOCNO> 77092 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/08/son/sondun15.html </URL>
<DATE> 2002/04/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye Irak operasyonuna şartlı destek verecek iddiası 
</HEADLINE>
<TEXT>

     Amerikan National Review dergisi, ABD'nin Irak'a askeri operasyonu halinde, Türkiye'nin ''üç makul koşul'' karşılığında destek vermeyi kabul ettiğini ileri sürdü. 
     Derginin, Barbara Lerner imzasını taşıyan ve ''Araplara Kimin İhtiyacı Var Sonunda Galip Olan Kazanır'' başlıklı yorumunda, ''Türkiye Körfez Savaşı'nda da bize katıldı ve İncirlik Üssü'nü kullanmamıza izin verdi. İşte bu yüzden bize yine yardım edecek'' ifadeleri kullanıldı. 
     Yorumda, Türkiye'nin ABD'den ''üç makul isteği'' olduğu ileri sürülürken, bu istekler, ''ABD'nin Irak'ta işini çabuk bitirmesi, bağımsız Kürt devleti kurulması yönünde Iraklı Kürtler ile bir anlaşmaya girmemesi ve Körfez Savaşı'nda olduğu gibi Türk ekonomisinin zarar görmemesi'' olarak sıralandı. 
     National Review'daki yazıda, Amerikan basınının, ''Irak'a askeri harekat için Arap müttefiklere ihtiyaç duyulduğu klişesine saplandığı, ancak Türkiye ve İsrail gibi, Irak'a konum olarak yakın, dost ve müttefik ülkelerin üslerini kullanmanın yeterli olacağı'' savunuldu. 
     Dergi, Türkiye'nin, İngiltere gibi ABD'nin yakın müttefiki olduğu, terörizm konusuna gelince Türk-Amerikan çıkarlarının aynı olduğunu yazdı. 
     Yorumda, ''İsrail'in, Irak'a güneyden saldırmak için kullanılabileceği ve Türkiye'nin de ABD'nin Arap müttefikleri gibi, sırf İsrail işin içinde diye bu misyonda ABD'ye arkasını dönmeyeceği'' öne sürüldü. 
     Yazıda, Türk ordusunun, ABD ile birlikte, dünyanın en iyi ordusu olduğu belirtilerek, ''biz hazır olduğumuzda Türkiye de bizim arkamızda olacak'' denildi. 
     National Review, terörist Usame bin Ladin'in, ''insanlar doğal olarak güçlü atları tercih ediyor. Herkes kazananı seviyor'' sözlerini örnek göstererek, ''biz kazananlarız. Bunun için eyleme geçelim. ABD Başkanı George Bush da bunu biliyor ve yakında eyleme geçecek'' ifadelerini kullandı. 
     






</TEXT>
</DOC>
