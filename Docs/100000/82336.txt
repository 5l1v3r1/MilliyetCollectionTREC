<DOC>
<DOCNO> 82336 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/06/spor/spo01.html </URL>
<DATE> 2002/05/06/ </DATE>
<TIME>  </TIME>
<AUTHOR>  </AUTHOR>
<HEADLINE>
'NİHAT’A DOYAMADIM' 
</HEADLINE>
<TEXT>

Beşiktaş’a veda eden Daum, milli futbolcunun satılmasının h l üzüntüsünü yaşadığını belirtti, "Kimse beni dinlemedi. O müthiş bir yetenek. Kendisini mutlaka alacağım" dedi 
     GAZİANTEPSPOR maçından sonra Beşiktaş ile yollarını ayıran Teknik Direktör Christoph Daum, giderayak eski defterleri açtı. Real Sociedad’a transfer olan Nihat’ı unutamadığını belirten Alman hoca, "Ona doyamadım. Yöneticilere, İki yıl sabredin, en az 20 milyon dolara satarız’ dedim. Ancak dinletemedim. Müthiş bir yetenek. Hangi takıma gidersem gideyim, faturası ne olursa olsun Nihat’ı alacağım" diye konuştu. 
     DAUM, Siyah - Beyazlı ekibe alınan yabancıların kendisiyle ilgisi olmadığını ileri sürerek, "Ben yönetime transfer için beş - altı isim önerdim. İstediklerimin hiçbirisi alınmadı. Gelen yabancıların altında benim imzam yok. Hiçbirisine de kefil olmadım" açıklamasını yaptı. Kırgın olmadığının altını çizen ünlü çalıştırıcı, "Ekonomik sıkıntılar yaşadık. İkinci vatanım Türkiye’den ayrıldığım çok üzgünüm" dedi. 
     TEKNİK Direktör Daum’un İspanya ligi kulüplerinden Deportivo ile anlaştığı ileri sürüldü. İlk etapta Parma’nın teklifine olumlu yaklaşan Alman hoca, Genel Direktör Sacchi’nin sorun yaratması nedeniyle İtalya’ya gitmeyi düşünmediğini açıkladı. Kokain davasından beraat etmesi beklenen Christoph Daum’un, 2002 Dünya Kupası’nda mücadele edecek takımlardan birinin başında finallere gidebileceği de ileri sürüldü. n BİLAL MEŞE 
     
     Koch Yine döneceğiz 
     CHRISTOPH Daum’la yıllardır birlikte çalışan yardımcısı Roland Koch, Beşiktaş’a veda etmeleri konusunda "Bu geçici bir ayrılık" değerlendirmesini yaptı. Alman çalıştırıcı, "Daum’un en büyük hayali bir futbol A.Ş.nin başına geçmekti. Bu yüzden Beşiktaş’ın şirket olmasını çok istiyordu. Bir gün Daum ile birlikte Türkiye’ye yine döneceğiz ve bu ilki başaracağız" diye konuştu. 
     
     Beşiktaş, hocasını tespit ediyor 
     BEŞİKTAŞ Kulübü Yönetim Kurulu, bugün Serdar Bilgili başkanlığında toplanacak ve günlerdir tartışma konusu olan teknik direktör sorununu masaya yatıracak. Gündemin tek maddesini oluşturacak olan teknik direktör konusundaki adaylar tartışılacak ve isimler karara bağlanacak. Yabancı çalıştırıcılar arasında ilk sıraya oturan Galatasaray’ın hocası Lucescu yöneticiler arasında oylanacak. 
     BAŞKAN Serdar Bilgili’nin yanı sıra bazı yöneticilerin de sıcak bakmadığı Lucescu’da fikir birliğine varılamazsa, rota yerli hocalara çevrilecek. Yönetim bu isimler arasında ilk tercihi Siyah - Beyazlı kulüpte yetişenlerden yana kullanacak. Yönetim, listede yer alan tüm yabancı adayları da tartışacak. Teknik direktör krizinin aşılmasının ardından transfer çalışmaları hız kazanacak. 
     YÖNETİMDEN çıkacak karar doğrultusunda hareket edecek olan Başkan Serdar Bilgili’nin, yarın Hollanda’ya giderek Van Gaal ve Rijkaard ile görüşeceği öğrenildi. Temaslardan olumlu bir sonuç çıkmaması halinde Beşiktaş Başkanı’nın İtalya’ya geçeceği ve burada Dino Zoff ile masaya oturacağı ileri sürüldü. Yabancı adaylara Almanya Milli Takımı’nın eski çalıştırıcı Berti Vogts da eklendi. 
     
     50 gün izin 
     GAZİANTEPSPOR maçıyla ligi noktalayan Beşiktaş, 25 Haziran’a kadar izin yapacak. Yeni sezon hazırlıklarına bu tarihte başlayacak olan Siyah - Beyazlı ekip, kamp hazırlıklarını Amerika veya Kanada’da sürdürmeyi planlıyor. Öte yandan Transfer Komitesi, bugün Brezilya’dan dönecek olan Menajer Sinan Engin’in raporu doğrultusunda transferde uygulanacak politikayı belirleyecek. Komite, iç transferi de hafta içinde çözmeyi düşünüyor. 
     



 SPOR 
























</TEXT>
</DOC>
