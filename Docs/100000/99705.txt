<DOC>
<DOCNO> 99705 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/02/son/sontur32.html </URL>
<DATE> 2002/08/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Erbakan'ın "çivili" konuşmasına DGM incelemesi... 
</HEADLINE>
<TEXT>

     İstanbul DGM Cumhuriyet Savcılığı'nın kapatılan RP'nin Genel Başkanı Necmettin Erbakan'ın, Milli Gazete'nin toplantısına katılmak üzere geldiği Balıkesir'de yaptığı konuşma ile ilgili başlattığı inceleme kapsamında, 5 gazetecinin ifadeleri alındı. 
     Balıkesir Cumhuriyet Savcısı Ömer Özgencil, İstanbul DGM Başsavcılığı'nın talebi üzerine, toplantıyı izleyen 5 muhabirin gazetelerde yer alan haberle ilgili bilgisine başvurdu. 
     Savcı Özgencil, polis ve jandarmadan da, Erbakan'ın ziyareti ile ilgili tutanak, video ve ses kayıtlarını istedi. 
     Savcılığın, ifade ve tutanaklar ile ses ve görüntü kasetlerini İstanbul DGM Cumhuriyet Başsavcılığı'na göndereceği öğrenildi. 
     Necmettin Erbakan, Değirmenboğazı mesire yerinde yaptığı, basının görüntü almadan izlemesine izin verilen konuşmasında, ''Saadet Partisi fabrikadır. Müslümanı alır şuurlu Müslüman yapar. Bir insanın başına cihat çivisi, haftalık toplantı çivisi, Milli Gazete çivisi çakılmışsa, bu insan artık şuurlu Müslüman olmuştur'' ifadelerini kullanmıştı. 
     





</TEXT>
</DOC>
