<DOC>
<DOCNO> 87511 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/02/yazar/ulagay.html </URL>
<DATE> 2002/06/02/ </DATE>
<TIME>  </TIME>
<AUTHOR> Osman ULAGAY  </AUTHOR>
<HEADLINE>
Ekonomide Derviş’siz kalmanın riskleri 
</HEADLINE>
<TEXT>

     Kemal Derviş son dönemde yaptığı açıklamalarda ısrarla bir noktanın üzerinde duruyor, Türkiye ekonomisinin geleceğinin artık şu ya da bu kişinin varlığına endeksli olmadığını vurguluyor. Bugüne dek gerçekleştirilen kurumsal reformlar sayesinde, erken seçim gibi bir olayın bile ekonomide büyük sapmalara yol açmayacağını da sık sık belirtiyor. 
     Derviş’in bu açıklamalarını, son günlerde kulağıma gelen bazı söylentilerle birleştirdiğimde, ekonomi yönetiminde Derviş’siz bir dönemi düşünmeye başlamanın zamanı geldi mi diye sormadan edemiyorum. 
     
     Derviş’in katkısı 
     Türkiye ekonomisinin hala kritik bir dönemeçte bulunduğu bir dönemde Derviş’in devre dışı kalmasının etkisi, bence Derviş’in kendi dediği kadar önemsiz olmayabilir, onun ayrılmasıyla ekonomi yönetiminde hafife alınmayacak sorunlar doğabilir. Neden böyle düşündüğümü açıklamak için önce Derviş’in ekonomi yönetimine ne kazandırdığını ve Türkiye’nin çok daha derin bir krize sürüklenmesini önlemede nasıl bir rol oynadığını hatırlamamız gerekiyor. 
     Bence Derviş’in devrede olması özellikle üç konuda belirleyici oldu ve Türkiye’nin krizden çıkma sürecine girmesine katkıda bulundu 
     Birincisi, Derviş’in IMF ve Dünya Bankası ile ve ABD yönetimiyle yapılan temaslarda onların "dilini" ve davranış biçimlerini, tepki tarzlarını iyi bilmesi bize önemli bir avantaj sağladı. Bu kuruluşlar ve merciler, Derviş gibi güvenebilecekleri birine muhatap oldukları için Türkiye’ye daha anlayışlı davrandılar ve krizden çıkmasına katkıda bulundular. 
     İkincisi, ülke içinde itibarı kalmamış olan hükümet, Derviş sayesinde ayakta kalabildi ve ekonomiyi bugünkü noktaya getirecek önlemleri alabildi. 
     Üçüncüsü, Derviş’in devrede olması iktidar ortaklarının ekonomiyi ele geçirme ve ekonomi yönetiminde hakimiyet noktaları elde etme heveslerine set çekti. 
     
     Derviş giderse 
     Derviş’in şu ya da bu nedenle devre dışı kalması ve ekonomi yönetiminin boşalması halinde her üç noktada da ciddi sorunlarla karşılaşmamız bana hiç de gözardı edilmeyecek bir olasılık gibi görünüyor. 
     Birincisi IMF, Dünya Bankası ve dış dünya ile ilişkilerde Derviş’in gösterdiği yatkınlığı göstererek kişiyi bulmak hiç de kolay olmayabilir. 
     İkincisi, Ecevit’in hastalığı nedeniyle zaten sallantılı bir görünüm veren hükümet Derviş’in ayrılmasıyla daha da büyük bir sarsıntıya uğrayabilir. 
     Üçüncüsü, koalisyon ortağı partilerde bulunan, ekonomi yönetimini ele geçirme hevesindeki malum zevat amansız bir güç savaşına girişebilir. 
     Derviş’in devre dışı kalması belki de benim kuruntum ama bu olasılığın gerçekleşmesi halinde ciddi risklerle karşılaşmamız bana kaçınılmaz görünüyor ve Derviş’in bu konuda yaptığı "bir şey olmaz" açıklamaları beni hiç tatmin etmiyor. 
     
     







Davul tozu ve minare gölgesi... 


Kalkınız artık... 


MGK ve AB 


İki hafta 14 ilin sonucu 


Yalnız değil 


21. asrın bestek rı 


Üniversiteye gazete almak suç 


İçimizde hep aynı yaştayız... 


Baykal’dan Ecevit’e saygı 


Ar - Ge’de çalışan genç mühendis askerlik yapmasın 


"Kuşük bey Amarika’dan döndü " 


Gazeteci Olan Adamın Hik yesi 


Ekonomide Derviş’siz kalmanın riskleri 


Konya çağ atlıyor 


Barış Manço Lüfer’e karşı 


</TEXT>
</DOC>
