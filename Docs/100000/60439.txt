<DOC>
<DOCNO> 60439 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/03/son/sontur18.html </URL>
<DATE> 2002/01/03/ </DATE>
<TIME>  </TIME>
<AUTHOR>  </AUTHOR>
<HEADLINE>
SP'li milletvekili Niyet Mektubunu kürsüde yırttı 
</HEADLINE>
<TEXT>

     SP Grup Başkanvekili Veysel Candan, IMF'ye verilecek yeni niyet mektubunu, protesto etmek amacıyla TBMM'de yırttı. 
     Candan TBMM'de düzenlediği basın toplantısında IMF'ye imzalanacak olan yeni stand-by anlaşmasına değindi. IMF'ye belli vadelerde 15 bin devlet görevlisinin işten çıkarılması, emekli edilmesi gibi konularda söz verilen niyet mektubu metnini "yüz karası metin" olarak niteleyen Candan, "Para istemenin de bir usulü olması lazım. Bu mektupta bir Bakanlar Kurulu bir de TBMM'ye talimat vardır" diye konuştu. 
     Niyet mektubunun hazırlanıp IMF'ye gönderildiğini, hükümete ise "bilgi için" verildiğini iddia eden Veysel Candan, "Böylece Bahçeli'nin okuma fırsatı olmuyor. Bu mektupta verilmedik taahhüt kalmamış. Bundan sonrası mandacılıktır, bu raporu yok sayıyor ve sizlerin gözü önünde yırtıyorum" dedi. 
     Niyet mektubu metnini yırtan Candan, bunu IMF'yle ilişkilerin biçimini protesto etmek için yaptığını söyledi. 
     Hükümetin çıkarmak istediği ekonomik yasalarda eksiklikler ve olumsuzluklar bulunduğunu da savunan Veysel Candan, Yargıtay Cumhuriyet Başsavcısı Sabih Kanadoğlu'nun Anayasa Mahkemesi'ne gönderdiği Ak Parti'yle ilgili ihtar başvurusunu hızlandırması konusundaki mektubunu da şöyle değerlendirdi 
     "Yargıtay Cumhuriyet Başsavcısı müracaatını takip etmekle görevlidir. Ancak Anayasa Mahkemesi'nin nasıl çalıştığı da bellidir. Anayasa Mahkemesi'nin elindeki konuları olabildiğince çabuk sonuçlandırması gerekir." MGK'da irticayla mücadele stratejisi kapsamında gündeme geldiği belirtilen raporla ilgili görüşünün sorulması üzerine Candan, "MGK toplantıları gizlidir, raporun nasıl açıklandığı bilinmiyor. Türkiye'de bir irtica tehdidinin fobi halinde devam ettiği kanaatindeyiz. Bundan mütedeyyin insanlar zarar görüyorlar. Eğer rapor ideolojik unsurlardan kaynaklanıyorsa yanlış" dedi. 
     Ekonomik düzenle ilgili önemli değişiklikler yapacak ekonomik yasaların gündemde olduğunu, bunları gözden kaçırmak için yeni bir irtica tartışması açılmış olabileceğini öne süren Candan, "Toplum olarak irtica fobisinden kurtulmak gerekir, ülkenin asli meselelerine dönmek zorundayız" şeklinde konuştu. 
     






</TEXT>
</DOC>
