<DOC>
<DOCNO> 84622 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/17/son/sontur12.html </URL>
<DATE> 2002/05/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Ecevit en az bir hafta hastanede yatacak... 
</HEADLINE>
<TEXT>

     Hastanede yapılan yaklaşık 3 saat süren tetkiklerden sonra Ecevit'in bir hafta hastanede yatırılmasının gerektiğine karar verildi. 
     Bu durumda Ecevit Hindistan ve Pakistan gezisine de çıkamayacak. 
     Hastaneden taburcu olduktan sonra 13 gündür evinden çıkmayan Başbakan Ecevit'i ziyarete bu sabah doktorları geldi. Doktorlar Ecevit'i ziyaretleri sırasında hastaneye gitmesi için ikna etmeyi başardılar. 
     Doktorlar nezaretinde Başkent Hastanesi'ne götürülen Ecevit'e yaklaşık 3 saat boyunca tetkik yapıldı. 
     Tetkik sonucunda bir süredir sırtı ağrıyan Ecevit'in sol 9. kaburgasında travmatik kırık olduğu ortaya çıktı. 
     Doktorları Başbakan Ecevit'in en az bir hafta süre hastanede yatırılmasına ve tedavisinin hastanede sürdürülmesine karar verdi. 
     Hastanede Ecevit'in tetkikleri yapılırken kapıda kalabalık bir medya ordusu gelişmeleri izliyordu. Son durumu açıklayan Prof. Dr. Mehmet Haberal oldu. 
     Başkent Üniversitesi Rektörü Prof. Dr. 
     Mehmet Haberal, Başbakan Bülent Ecevit'in ''sol 9. kaburgasında travmatik kırık ve yumuşak doku zedelenmesinin yanı sıra sol bacakta başlangıç safhasında tromboflebit saptandığını, tüm yaşamsal işlevlerinin normal sınırlar içerisinde olduğunun gözlemlendiğini'' bildirdi. 
     Prof. Dr. Haberal, Başkent Üniversitesi Hastanesi önünde saat 14.20 sularında Başbakan Bülent Ecevit'in sağlık durumu ile ilgili açıklamalarda bulundu. 
     Prof. Dr. Mehmet Haberal, açıklamasına, ''Sayın Başbakanımızın sizi çok fazla telaşlandıracak herhangi ciddi bir durumu olmadığını peşinen belirtmek istiyorum'' diyerek başladı. 
     Prof.Dr. Haberal, mevcut sorunları nedeniyle Ecevit'in en az bir hafta süreyle hastane koşullarında tıbbi tedavi ve yatak istirahatI amacıyla gözlem altında kalmasının uygun görüldüğünü belirti. 
     Başkent Hastanesi'nden yazılı olarak yapılan ve daha sonra Prof. 
     Dr. Haberal tarafından da okunan açıklamada, Başbakan Ecevit'in bugün saat 10.50'de sol yanında mevcut sırt ağrısı, sol bacağındaki ödem ve ağrı nedeniyle geniş kapsamlı kontrol muayene ve tetkiklerinin yapıldığı bildirildi. 
     Açıklamada, şöyle denildi 
     ''Sol 9. kaburgada travmatik kırık ve yumuşak doku zedelenmesinin yanı sıra sol bacakta başlangıÇ safhasında tromboflebit saptanmış olup, tüm yaşamsal işlevlerinin normal sınırlar içerisinde olduğu gözlemlenmiştir. 
     Yapılan sistemik değerlendirmede yukarıdaki sorunlara ek başka bir hastalık bulgusuna rastlanmamıştır. Sayın Başbakanımızın var olan nörolojik rahatsızlığı kontrol altındadır. 
     Mevcut sorunları nedeniyle sayın Başbakanımızın en az bir hafta süreyle hastane koşullarında tıbbi tedavi ve yatak istirahatI amacıyla gözlem altında kalması uygun görülmektedir. Bu süre içerisinde Sayın Başbakanımızın sağlığıyla ilgili açıklama, gerektiğinde Başbakanlık Basın Merkezi'nden yapılacaktır.'' Açıklamada Nöroloji Uzmanı Prof. Dr. Turgut Zileli, Kalp Damar Cerrahisi Uzmanı Prof. Dr. Atılay Taşdelen, kardiyoloji uzmanı Prof. 
     Dr. Haldun Müderrisoğlu, göğüs cerrahisi uzmanı Prof. Dr. Ahmet Hatipoğlu ve göğüs hastalıkları uzmanı Doç. Dr. Füsun Öner Eyüboğlu'nun imzaları yer alıyor. 
     
     TROMBOFLEBİT NEDİR 

     Prof. Dr. Haberal, ''tromboflebit''in ne olduğunun sorulması üzerine, ''Tromboflebit, damarların, özellikle siyah kan damarlarının iltihaplanmasıdır. Şu anda Sayın Başbakanımız'ın böyle bir problemi var. Biz de onunla ilgili gereğini yapıyoruz'' dedi. 
     Prof. Dr. Haberal, gazetecilerin diğer soruları üzerine şunları söyledi 
     ''Başbakan'ın sağlığıyla ilgili gerekli açıklamaları yaptım. 
     Lütfen herhangi bir şekilde yorum yapmayalım. Hiç endişeniz olmasın. 
     Sayın Başbakanımızla ilgili bundan sonra olacak gelişmeleri, Başbakanlık Basın Müşaviri Cem Avcı'ya bildireceğiz. Onun vasıtasıyla da sizler alacaksınız.'' Prof. Dr. Haberal, gazetecilerin Ecevit'in sağlık durumuna ilişkin diğer sorularını yanıtsız bıraktı. 
     
</TEXT>
</DOC>
