<DOC>
<DOCNO> 53017 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/19/yazar/sazak.html </URL>
<DATE> 2001/11/19/ </DATE>
<TIME>  </TIME>
<AUTHOR> Derya SAZAK  </AUTHOR>
<HEADLINE>
Daha iyi Türkiye için... 
</HEADLINE>
<TEXT>

     Ankara milletvekili Birkan Erdal, krizlerle geçen 2001 sonunda devletin yeniden yapılanmasına ilişkin görüşlerini "Daha iyi Türkiye için bir çalışma" adıyla kaleme almış. ANAP kadroları proje üretiminde ağustos kongresinden bu yana doludizgin gidiyorlar. 
     İlk tartışmayı Mesut Yılmaz, "ulusal güvenlik sendromu"yla ateşledi. ANAP lideri, askerleri karşısına alma pahasına AB tam üyeliği için gerekli "paradigma değişikliğini" dile getirdi. 
     Eylülde Meclis açılırken bu kez ANAP'ta parti içi muhalefet "demokrasi istemiyle" ayağa kalktı. Işın Çelebi ve arkadaşları, Siyasi Partiler ve Seçim yasalarında değişiklik istediler. Lider oligarşisine son verilmesi bu hareketin çıkış noktasıydı. 
     Kişisel arayışların ötesine ANAP'ı bağlayıcı "siyasi paket" Abant toplantısında oluşturuldu. Mesut Yılmaz'ın bu hafta Meclis Grubu'nda yinelediği şekliyle, "bakanlık sayısının azaltılması için koalisyon protokolünde değişikliğe" gidilmesi isteniyor. 
     Erkan Mumcu'nun doğrudan Başbakan'ı hedef alan sözleri ise ANAP kaynaklı arayışların geri planındaki bir hazırlığı, Mesut Yılmaz'dan sonraki liderlik hesaplarını dışa vurdu. 
     Belli ki ANAP, koalisyondaki yerinden hoşnutsuz, anketlerde barajın altında seyrettikçe dışa dönük mesaj verme ve geleceğe yönelme arzuları artıyor. 
     Aslında bu arayış toplumun her kesiminde var. İş dünyası, akademi çevreleri, siyasi gözlemciler, siyasetteki tıkanma karşısında yeni projeler üretmeye çalışıyorlar. 
     Birkan Erdal'ın "Daha iyi Türkiye için bir çalışması"da böylesine bir iyi niyet ürünü. Önce bir durum tespiti yapıyor, ekonomik krizin milyonlarca insan üzerindeki olumsuz etkilerini anlattıktan sonra "Türkiye'ye 1920'lerde, 1930'larda biçilmiş elbise dar gelmiştir" diyerek, çağa ayak uyduramayan kurumlarda değişiklik düşüncesini örnekleriyle sıralıyor. 
     Siyasetin ve Ankara'daki yönetim anlayışının a'dan z'ye yenilenmesi amacıyla yapılması gerekenler şunlar 
     Parti ağaları tekelinin kırılması için Yargıtay Başsavcılığı denetimli, bilgisayar kayıtlı üyelik düzenine geçilmesi, 
     Milletvekili sayısının 450'ye, bakanlık sayısının 20'ye indirilmesi, 
     Parti başkanlığının 2 dönemle sınırlandırılması, 
     Milletvekillerinin başka işlerle uğraşmasının yasaklanması, 
     Başbakanlığın ekonominin ve idarenin düğümlendiği bir nokta olmaktan çıkartılması, müşavir ordusunun lağvedilmesi. 
     Yerel yönetimlerin güçlendirilmesi. 
     Birkan Erdal'ın çalışmasında, üniversiteden yargıya, eğitimden savunmaya pek çok alanda yeni öneriler var. 
     Hedef İşleyen bir devlet projesi. 
     Daha iyi bir Türkiye... 
     Niçin olmasın 
     
     







Elli yılın ekonomisi 


'İslam ülkeleri laiklik yolunda' 


Afganistan kurtulur mu 


Dalga tersten vuruyor 


Her şeyi bilen adam sır oldu 


Savaş muhabiri mi, televole muhabiri mi 


Daha iyi Türkiye için... 


Arabeskin kadın halleri... 


Borsalara aldanmayın, 2002 zor bir yıl 


Derviş haber almış Yabancılar dönüyor 


</TEXT>
</DOC>
