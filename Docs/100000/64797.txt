<DOC>
<DOCNO> 64797 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/29/son/soneko19.html </URL>
<DATE> 2002/01/29/ </DATE>
<TIME>  </TIME>
<AUTHOR>  </AUTHOR>
<HEADLINE>
İşte Egebank'ın iflası istenen 6 yöneticisi... 
</HEADLINE>
<TEXT>

     Tasarruf Mevduatı Sigorta Fonu TMSF , bankada oluşan zararda 5 trilyon 64 milyar 242 milyon 752 bin 268'er lira şahsi sorumlulukları olduğu iddiasıyla Egebank'ın 6 eski 
     yöneticisinin, şahsi iflaslarına karar verilmesini istedi. 
     İstanbul 1. Asliye Ticaret Mahkemesi'ne başvuran TMSF avukatları Burak Okcu ve Ahmet Yılmaz'ın hazırladığı dilekçede, davalılar Mücahid Ören, Hüseyin Bayraktar, Mustafa Bayraktar, Mehmet Bayraktar, Sami Erdem ve Ayhan Apak'ın, Egebank'ın eski yöneticileri olduğu belirtildi. 
     TMSF'nin davalılar hakkında yaptığı girişimler ve daha önce başka mahkemelerden alınan çeşitli kararların ayrıntılı şekilde anlatıldığı dilekçede, davalıların ''dolandırıcılık'' suçunu düzenleyen TCK'nın 504 ve 503. maddelerine aykırı davrandığını belirten Bankalar Yeminli 
     Murakıpları'nın hazırladığı 18 Mayıs 2001 tarihli raporuna da yer verildi. 
     Kredilendirme şartlarına uygun olmadan hangi şirketlere, nasıl kredi verildiğine ilişkin rapordaki ayrıntıların da bulunduğu dilekçede, bankada oluşan zararda davalıların şahsi sorumluluklarının 5 trilyon 64 milyar 242 milyon 752 bin 268'er lira olduğu öne sürüldü. 
     Dilekçede, davalıların şahsi iflaslarına karar verilmesi, malvarlıklarına ihtiyati tedbir konulması ve haklarında yurtdışına çıkış yasağı getirilmesi istendi. 
     İstemleri dosya üzerinden değerlendiren mahkeme heyeti, davalılar hakkında yurtdışına çıkış yasağı konulması yolundaki istemi reddetti. 
     İhtiyati tedbir konusundaki isteme ilişkin, daha önce başka mahkemelerden verilen kararların devamını uygun bulan İstanbul 1. 
     Asliye Ticaret Mahkemesi heyeti, şahsi iflas isteminin ise duruşmalı görülecek davada değerlendirilmesini karara bağladı. 
     






</TEXT>
</DOC>
