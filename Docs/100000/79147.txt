<DOC>
<DOCNO> 79147 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/18/son/sontur17.html </URL>
<DATE> 2002/04/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Yargıtay, İBDA C liderinin idam cezasını onadı... 
</HEADLINE>
<TEXT>

     Yargıtay 9. Ceza Dairesi, ''Salih Mirzabeyoğlu'' olarak tanınan yasadışı İBDA C örgütü elebaşı Salih İzzet Erdiş'e, ''Anayasal düzeni silah zoruyla değiştirmeye kalkışmak'' suçundan verilen idam cezasını onadı. 
     İstanbul 6 No'lu DGM'nin sanıklar Salih İzzet Erdiş, Sadettin Ustaosmanoğlu, Mehmet Fazıl Aslantürk hakkında verdiği kararların temyiz incelemesi tamamlandı. 
     Yargıtay 9. Ceza Dairesi, sanık Erdiş'e verilen idam, Ustaosmanoğlu ve Aslantürk'e verilen 18'er yıl ağır hapis cezasına ilişkin kararı, usul ve yasaya uygun bularak onadı. 
     9. Ceza Dairesi, daha önce İstanbul 6 No'lu DGM'nin verdiği 
     kararları usul yönünden bozmuştu. 
     Daire'nin bu bozma kararına Yargıtay Cumhuriyet Başsavcılığı itiraz etmiş ve itiraz Yargıtay Ceza Genel Kurulu'nca kabul edilmişti. 
     Genel Kurul, usul eksikliği bulunmadığına işaret ederek, davanın esasına ilişkin temyiz incelemesinin yapılması için dosyayı yeniden Yargıtay 9. Ceza Dairesi'ne göndermişti. 
     İstanbul 6 No'lu DGM, İzzet Erdiş'i, TCK'nın 146 1. maddesi uyarınca, ''Anayasal düzeni silah zoruyla değiştirmeye kalkışmak'' suçundan idam cezasına çarptırmıştı. Mahkeme, yasadışı örgütün kurucusu olduğu belirtilen ve ''Salih Mirzabeyoğlu'' adıyla tanınan Erdiş'in, örgütün faaliyetlerinden dolayı sorumluluğunu göz önünde bulundurarak sanık hakkında indirimi öngören TCK'nın 59. maddesinin uygulamamıştı. 
     Mahkeme, diğer tutuklu sanıklar Sadettin Ustaosmanoğlu ile Mehmet Fazıl Aslantürk'ün de, TCK'nın 168 2. ve 3713 sayılı Terörle Mücadele Kanunu'nun 5. maddeleri uyarınca ''Yasadışı örgüt üyesi olmak'' suçundan 18'er yıl ağır hapis cezasına çarptırılmalarını kararlaştırmıştı. Her iki sanık, ömür boyu kamu hizmetlerinden men edilmişti. 
     





</TEXT>
</DOC>
