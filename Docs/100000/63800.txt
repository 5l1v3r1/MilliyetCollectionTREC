<DOC>
<DOCNO> 63800 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/23/son/sonspo05.html </URL>
<DATE> 2002/01/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Bursaspor, Ahmet - İlhan - Tümer üçlüsüne özel önlem alıyor 
</HEADLINE>
<TEXT>

     Bursaspor Teknik Direktörü Nejat Biyediç, Beşiktaş'ın ''süper üçlüsü'' Ahmet, İlhan ve Tümer için özel önlem alacağını, bunu başardıkları taktirde, maçtan puan çıkartabileceklerini söyledi. 
     Nejat Biyediç, son haftaların flaş ekibi Beşiktaş karşısında, ''Çanakkale geçilmez'' mantığıyla oynamayacaklarını, güçlü rakipleri karşısında gol ve goller bulmak için mücadele edeceklerini bildirdi. 
     Beşiktaş'ın Trabzonspor'u evinde 5-0 yenmesinin çok fazla abartıldığını anlatan Biyediç, ''İlk yarıda Trabzonspor daha fazla atak geliştirdi. Beşiktaş, bir frikik golüyle devreyi önde kapadı. 
     Trabzonspor beraberlik için saldırınca disiplinli ve kontrollü oynayan Beşiktaş sonuca gitti. Bu maçta ne Beşiktaş çok iyi, ne de Trabzonspor çok kötüydü'' dedi. 
     Biyediç, Beşiktaş'ın başarısında İlhan, Tümer ve Ahmet Dursun'un büyük pay sahibi olduğunu, puan alabilmek için öncelikle bu oyuncuların durdurulması gerektiğini kaydetti. Bu oyuncular için özel önlemler alacaklarını belirten Biyediç, ancak bunu yaparken oyunu çirkinleştirmeyeceklerini, kapalı savunma yapmayı da düşünmediklerini söyledi. 
     Beşiktaş karşısında işlerinin oldukça zor olduğunu kaydeden Biyediç, ''Hiçbir takım maça yenilgiyi kabul ederek çıkmaz. Biz de bu maçtan 3 puan almak istiyoruz. Ben Beşiktaş'ı yeneceğiz demiyorum ama en az 1 puan almayı hedefleyeceğiz. Bunu da başarabilecek güçteyiz'' diye konuştu. 
     
     Beşiktaş'ın cezası... 
     Biyediç, yarın yapacakları maçın Beşiktaş'ın cezası nedeniyle seyircisiz olmasının kendileri açısından avantaj oluşturmayacağını anlattı. 
     Seyircinin, futbolun vazgeçilmez parçalarından biri olduğunu ifade eden Biyediç, ''Seyircisiz maç, tuzsuz çorbaya benzer. Keşke bu maç seyircili oynansaydı'' dedi. 
     






</TEXT>
</DOC>
