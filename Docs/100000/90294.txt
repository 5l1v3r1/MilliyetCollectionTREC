<DOC>
<DOCNO> 90294 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/17/son/sondun05.html </URL>
<DATE> 2002/06/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Birtney Spears, New Yorklu oluyor... 
</HEADLINE>
<TEXT>

     Pop sanatçısı Britney Spears'in, New York'a yerleşmeye karar verdiği ve bu amaçla kentin bohem kesimi Tribeca'da bir apartman dairesi satın aldığı bildirildi. 
     ''Uzatmalı'' sevgilisi Justin Timberlake'ten bir kez daha ayrılan Britney Spears, New York 41. sokakta ''NYLA'' adını verdiği bir de restoran açıyor. 
     Lokantasına olduğu kadar müzik dünyasına da yakın olmak isteyen Spears'in, 4 odalı apartman dairesini 3.5 milyon dolara satın aldığı ve sevgilisi Timberlake ile paylaştığı Hollywood Hills'teki evini terk ederek buraya yerleşeceği belirtildi. 
     New York Post gazetesine bilgi veren Britney Spears'e yakın bir kişi, ''Spears yeniden oraya dönmek istemiyor'' dedi. 
     Bu arada Spears'in çalıştığı ''Jive'' adlı müzik şirketinin BMG firmasınca satın alındığı ve Spears'in, BMG'nin merkezinin bulunduğu New York'a yerleşmekten mutluluk duyduğu ifade edildi. Spears'in erkek kardeşinin de New York'ta yaşamasının, ailesine düşkün olan sanatçının kararını etkilediği öne sürülüyor. 
     





</TEXT>
</DOC>
