<DOC>
<DOCNO> 72522 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/14/son/sondun08.html </URL>
<DATE> 2002/03/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Günde 150 dolar için kobay olan insanlar... 
</HEADLINE>
<TEXT>

     ABD'de bazı laboratuvar ve sağlık alanında araştırma yapan kuruluşlar tarafından kullanılan ''insan kobaylar'', hayatlarını tehlikeye atmalarına karşılık günde 150-400 dolar kazanıyorlar. 
     ABC kanalı, bilimsel araştırma uğruna vakitlerini, kanlarını ve bazen de canlarını veren bu insanların başlarına gelen olayları araştırdı. 
     ''İnsan kobaylardan'' olan Helms, ''deneyler sırasında kolunda oluşan yaraların iyileşmesinin bir hafta sürdüğünü, sık sık bayıldığını ve bazen 8 saat süreyle baygın kaldığını'' anlattı ve bu konuda bir de kitap yazdığını belirtti. 
     ''Bu işi insanlığa hizmet etmenin yanı sıra faturalarını ödeyebilmek için yaptığını'' kaydeden Helms, ''en zavallıların, doktorunun tavsiyesiyle, para almadan ve bazen de bilmeden kobaylığa soyunanlar olduğunu'' ifade etti. 
     ABC'nin haberine göre, bilim adına yapılan deneyler bazen olumlu, bazen de ters sonuç veriyor. Örneğin 70 yaşındaki kalp hastası Tom Christerson, kendisine geçici olarak takılan suni kalple 6 ay yaşadıktan sonra ameliyat olarak kurtuldu. Buna karşılık deneme niteliğinde aşı yapılan 15 Alzheimer hastasının beyinlerinde iltihap oluştu. 
     
     Deneme yanılma metodu 

     İlaç denemelerini ''demokrasiye'' benzeten Pennsylvania üniversitesi Biyoetik Merkezi sosyologlarından Paul Root Wolpe, ''Sorunlar, sistemdeki boşluklardan kaynaklanıyor. Ancak yine de bu diğerlerinden daha iyi bir sistem'' diye konuştu. 
     Uzmanlar, ilaç laboratuvarları tarafından geliştirilen her yeni ilacın önce hayvanlar üzerinde denendiğini, ancak belli aşamaya ulaşıldıktan sonra bunların insanlar üzerinde denenmesinin kaçınılmaz olduğunu belirtiyorlar. 
     Bu aşamada ilaç önce küçük bir grup ''sağlıklı gönüllü'' üzerinde deneniyor. Deneme sırası daha sonra hastalara geliyor. Üçüncü aşamada ise ilaç kalabalık kitleler üzerinde deneniyor. 
     Laboratuvarlar denemelere başlamadan önce, ''İç İnceleme Kurulundan'' IRB izin almak zorundalar. Buna rağmen ''kontrole tabi olmayan çok sayıda ticari deney yapıldığı'' Brandeis üniversitesi tıp etiği uzmanı Beverly Woodward tarafından öne sürüldü. 
     Kaynaklar, 1998 yılında, onayları alınmadan kendilerine kanın yerini tutacak bir madde verilen 24 ağır hastanın hepsinin öldüğünü belirttiler. Az görülen bir karaciğer hastalığı bulunan, buna rağmen oldukça sağlıklı görünen 18 yaşındaki Jesse Gelsinger'in de 1999 yılında, kendisine uygulanan gen tedavisi sonucu hayatını kaybettiği ABC tarafından açıklandı. John Hopkins üniversitesinde geçen Haziran ayında yapılan bir deneyde ise kendisine teneffüs edilmemesi gereken bir ilacın nefes yoluyla verildiği Ellen Roche adlı 24 yaşındaki kadın öldü. 
     






</TEXT>
</DOC>
