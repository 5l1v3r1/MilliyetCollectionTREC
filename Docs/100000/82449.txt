<DOC>
<DOCNO> 82449 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/06/son/sonspo25.html </URL>
<DATE> 2002/05/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaş'ta Ali Eren boş mukaveleye imza attı... 
</HEADLINE>
<TEXT>

     İç ve dış transfer çalışmalarını sürdüren Beşiktaş'ta ilk imzayı Ali Eren Beşerler attı. 
     Akaretler'deki kulüp binasına gelen Ali Eren, transfer komitesiyle yaptığı kısa görüşmenin ardından kendisini 1 yıl daha Beşiktaş'a bağlayan boş sözleşmeye imza attı. 
     Ali Eren, kulüp çıkışında yapığı açıklamada, geçen sezon başında kulüpte bazı sorunlar yaşadığını anımsatarak, ''Ancak ikinci başkanımız Hüsnü Güreli sayesinde bu sorunlar aşılmıştı. Şimdi de bana çok emeği geçen Hüsnü ağabey nedeniyle gelip hiçbir şart öne sürmeden boş mukaveleye imza attım'' dedi. 
     Ali Eren, sözleşmesinin 1 yıl sonunda karşılıklı olarak opsiyonlu olduğunu da belirterek, ''Artık bana ne kadar transfer ücreti verecekleri yöneticilerimizin inisiyatifindedir. Benim için bu konular önemli değil. İnşallah Beşiktaş olarak seneye başarılı bir grafik çizeriz'' diye konuştu. 
     Daha uzun yıllar Beşiktaş'ta forma giymek istediğini vurgulayan Ali Eren, gelecek sezon takımının başarısı için elinden geleni yapacağını sözlerine ekledi. 
     
     KALECİ FEVZİ DE KULÜPTE 
     Beşiktaş'ın Gaziantepspor'a kiraladığı ve siyah-beyazlı kulüple daha 2 yıllık sözleşmesi bulunan kaleci Fevzi Tuncay da bugün kulüp binasına geldi. 
     Fevzi, bir arkadaşını görmek için kulübe geldiğini belirterek, ''Benim daha 2 yıllık sözleşmem var. Gelecek yıl yine kiralık mı gideceğim veya Beşiktaş'ta mı kalacağım henüz belli değil. Ben yine Beşiktaş'ta kalmak istiyorum. Bu konuda önümüzdeki günlerde yöneticilerle görüşeceğim'' dedi. 
     





</TEXT>
</DOC>
