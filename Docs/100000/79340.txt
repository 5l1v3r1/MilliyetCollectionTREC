<DOC>
<DOCNO> 79340 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/19/son/sontur27.html </URL>
<DATE> 2002/04/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Ak Parti'den ihraç edilen Gazioğlu, Tayyip'in koltuğuna aday... 
</HEADLINE>
<TEXT>

     AK Parti'den bir yıl süreyle ihraç edilen Kurucu Üye Mehmet Gazioğlu, ''Tayyip Erdoğan'ın attığı tüm imzalar, aldığı tüm kararlar geçersiz. Benimle ilgili karar, hepten geçersiz'' dedi. 
     Gazioğlu, Anayasa Mahkemesi'nin ihtar ile ilgili gerekçeli kararını değerlendirirken, ''partisinin büyük bir yanlış yaparak'' Recep Tayyip Erdoğan'ı genel başkan seçtiğini, bu yanılgıların Anayasa Mahkemesi kararıyla bir kez daha görüldüğünü savundu. 
     Yüksek Mahkeme'nin kararı gereği Erdoğan'ın kurucu üye ve genel başkan olmadığını ileri süren Gazioğlu, ''Tayyip Erdoğan'ın attığı tüm imzalar, aldığı tüm kararlar ve yaptığı tüm atamalar geçersizdir. 
     Benimle ilgili karar hepten geçersiz. Çünkü bana geçici ihracı, kendisine yönelik eleştirilerde bulunduğum için verdiler. Bir başkasını eleştirseydim beni ihraç etmezlerdi'' diye konuştu. 
     ''Partisini kurtarmak için genel başkanlığa aday olduğunu'' bildiren Gazioğlu, ''Parti'de benden başka çağdaş aday yok. Gül, Şener, Arınç...Hepsi Erbakan ekolünden'' dedi. 
     ''Erdoğan ile ilgili daha çok kasetin ortaya çıkacağını'', buna rağmen parti yöneticilerinin yapılan yanlışı görmediğini ifade eden Gazioğlu, AK Parti'de ''Erdoğan fanatikleri'' bulunduğunu bildirdi. 
     Gazioğlu, halen parti üyesi olduğunu ve kendisiyle ilgili kararın ''hukuken geçersiz olduğunu'' sözlerine ekledi. 
     





</TEXT>
</DOC>
