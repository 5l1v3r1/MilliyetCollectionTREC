<DOC>
<DOCNO> 82885 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/08/son/sontur27.html </URL>
<DATE> 2002/05/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Bakırköy çalışanları Başhekimi protesto etti 
</HEADLINE>
<TEXT>

     Bakırköy Ruh ve Sinir Hastalıkları Hastanesi çalışanlarından oluşan bir grup, döner sermaye paralarını alamadıkları ve sorunlarıyla ilgilenilmediği gerekçesiyle Başhekim Doç. Dr. Arif Verimli'yi protesto etti. 
     Hastane içindeki PTT binası önünde toplanan doktor ve personelden oluşan bir grup, alkışlayarak başladıkları protestolarını Başhekimlik binası önüne kadar yürüyerek sürdürdü. Başhekimlik Binası'nın önünde bulunan ''Düşünen Adam'' heykelinin yanında toplanan grup, alkışlı protestosuna burada da devam etti. 
     Bunun üzerine heykelin önüne gelen Başhekim Doç. Dr. Arif Verimli, çalışanlara eylemi bitirmelerini söylemek için bir süre bekledi. 
     Ancak çalışanların protestoyu bitirmeyerek yürümeye devam etmesi üzerine makamına dönen Başhekim Doç. Dr. Verimli, basın mensuplarına yaptığı açıklamada, personelin yaptığı eylemin izinsiz ve hukuksuz olduğunu söyledi. 
     Eylem konusunda gerekeni yapacağını belirten Doç. Dr. Verimli, ''Herkes hak arayabilir. Ama böyle yasadışı bir şekilde değil'' dedi. 
     Doç. Dr. Verimli, ''döner sermaye paraları'' ile ilgili olarak, Cuma günü hesaplara yatırılacağını, Pazartesi günü personelin elinde olacağını söyledi. 
     Bu arada, protestocu grup adına yapılan basın açıklamasında da, ''Hastane idaresi döner sermaye dahil, hepimizi ilgilendiren konularda, hiçbirimizin içine sinmeyen ve bizleri ikna etmeyen kararlar alıyor. Giderek daha da güvensiz ve daha ağır koşullarda çalışıyoruz'' denildi. 
     Protesto eylemine katılanlar açıklamanın ardından işlerinin başına döndü. 
     





</TEXT>
</DOC>
