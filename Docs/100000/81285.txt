<DOC>
<DOCNO> 81285 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/30/son/sonspo06.html </URL>
<DATE> 2002/04/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Abdurrahim Albayrak şampiyonluğun öyküsünü anlatıyor... 
</HEADLINE>
<TEXT>

     Galatasaray'ın bu sezonu şampiyon olarak kapatmasında teknik direktör Mircea Lucescu ve futbolcularla birlikte en çok paya sahip olan isimlerden biri olan eski futbol şubesi üyesi Abdurrahim Albayrak, şampiyonluğun öyküsünü anlattı. 
     Mehmet Cansun ile birlikte göreve geldikten sonra futbol şubesi sorumluluğuna getirilen Albayrak, 23 Mart'daki olağan genel seçim kongresi sonrasında da yeni yönetim kurulunun isteği üzerine, dışardan da olsa görevine devam etti. 
     Son 8 ayını takımla birlikte Florya Metin Oktay Tesisleri'nde ve deplasmanlara yapılan seyahatlarda geçiren Abdurrahim Albayrak, sezon boyunca çok zor günler geçirdiklerini, ancak özellikle kendisinin şampiyon olacaklarına dair inancını hiçbir zaman yitirmediğini söyedi. 
     Albayrak, ilk seçildikleri zaman bazılarının ''Bu takım 5. olur'' dediğini hatırlatarak, ''Ancak, ben tüm takıma, teknik heyetimize, yöneticilerimize, eski başkanımız Mehmet Cansun'a şampiyon olacağımızı söyledim ve onları inandırdım. Bu inancımıza taraftarlar da katılınca, ligden alnımızın akıyla şampiyon olarak çıktık'' diye konuştu. 
     
     ''16 KİŞİLİK KADROLARLA ŞAMPİYON OLDUK'' 

     Sezon boyunca özellikle sakatlıklar ve cezalı oyuncular nedeniyle büyük sıkıntılar yaşadıklarını anlatan Abdurrahim Albayrak, ''16 kişilik kadrolarla şampiyon olduk'' dedi. 
     Kadronun kısıtlı olduğunu, buna sakatların da eklenmesinin ardından teknik heyetin zor duruma düştüğünü belirten Albayrak, konuşmasını şöyle sürdürdü 
     ''Sezon boyunca büyük sıkıntılar yaşadık. 16 kişilik kadrolarla maçlara çıkmak zorunda kaldık. Stres olarak çok gergin maçlar yaptık. 
     Ancak, oyuncularımız hiçbir zaman sorun yaşatmadılar. Sakat sakat oynadılar, fedakarlıklar yaptılar. Kendilerine teşekkürü bir borç biliyorum.'' 
     
     ''FUTBOLCULARA NAMUS SÖZÜ VERDİM'' 

     Abdurrahim Albayrak, futbolcuların uzun süre para almadan oynadıklarını, ancak bu süre içinde seslerini çıkarmadıklarını söyledi. 
     Maddi açıdan çok zor bir dönemde göreve geldiklerini kaydeden Albayrak, şöyle konuştu 
     ''Futbolcularımızın milyon dolarlara ulaşan alacakları vardı. 
     Zaman zaman bunları alamamalarına rağmen hiç problem etmediler. Ben onlara alacaklarını tek kuruşuna kadar ödeyeceğimize dair namus sözü verdim. Kendileri de bana güvendiler.'' Albayrak, Ümit Davala ve Jardel'in transferinden gelen parayla futbolcuların alacaklarının büyük bir bölümünün ödendiğini, bunun da takımdaki maddi sıkıntıyı biraz olsun giderdiğini kaydetti. 
     
     ''YÖNETİCİ ARKADAŞLARIMDAN TEPKİ ALDIM'' 

     Ligde alınan her mağlubiyetten sonra takıma sahip çıktığını belirten Abdurrahim Albayrak, bu nedenle de yönetim kurulundan bazı tepkiler dahi aldığını ifade etti. 
     Albayrak, yönetimdeki arkadaşlarının her yenilgi sonrasında oyunculara ceza verilmesini talep ettiğini anlatarak, ''Benim karşı çıkışlarım sonrasında da bana Bu futbolcuları sen şımartıyorsun 
     dediler. Bazıları ise alınan mağlubiyetler sonrasında güvenlerini yitirerek Bu takım şampiyon olamaz diyorlardı ve ceza verilmesini istiyorlardı. Ben ise şampiyonluğa tam anlamıyla inanmıştım'' şeklinde konuştu. Bu dönemde kendisine en çok sahip çıkan kişinin kulüp eski başkanı Mehmet Cansun olduğunu söyleyen başarılı yönetici, ''Kendisi bana her zaman destek verdi ve arkamda oldu. Ben de Onun verdiği destek ile bu zor dönemleri aşıp başarılı oldum. 3. yıldızı takmayı başardık'' dedi. Albayrak, ayrıca kulüp eski 2. başkanı Fatih Altaylı'ya da teşekkür ederek, ''Sayın Altaylı başkanlığa seçilen Özhan Canaydın'a benim görevime devam etmem konusunda ısrar etmiş. Bu da beni çok sevindirdi. Fatih Altaylı ya da çok teşekkür ediyorum'' diye konuştu. 
     
     ''LUCESCU'YU HERKES ALIR'' 

     Galatasaray'da durumu henüz kesinlik kazanmayan teknik direktör Lucescu'ya övgüler yağdıran Albayrak, Rumen çalıştırcıyı her takımın isteyeceğini kaydetti. 
     Albayrak, Lucescu'nun takımı çok iyi motive ettiğini ve sabahlara kadar çalışarak taktikler hazırladığını belirterek, ''Lucescu, takımda büyük sıkıntılar ve eksiklikler olmasına rağmen takımı şampiyon yaptı. 
     İyi çalıştı. Her takım Lucescu ile çalışmak ister'' dedi. 
     Lucescu için sezon içinde sürekli olarak ''2 yıllık sözleşme imzaladık'' demeçlerini verdiğini dile getiren Abdurrahim Albayrak, bunu futbolcuların hocalarına olan güvenlerini eksiltmeden sürdürmeleri için yaptığını vurguladı. 
     Galatasaray'da gündeme gelen Fatih Terim'in dünya çapında bir teknik direktör olduğunu söyleyen Albayrak, konuşmasını şöyle sürdürdü 
     ''Kendisi dünya çapında bir markadır, isimdir. İnşalah ilerki yıllarda Fatih Terim hocamla Allah bana çalışmayı nasip eder. 
     Kendisiyle çalışmak ayrı bir zevktir. Galatasaray'a gelmesi halinde çok sevinirim.'' 
     
     ''GALATASARAY ÇALIŞANIN HAKKINI VERİR'' 

     Sezonun bitimiyle fiilen Galatasaray'daki yöneticiliği sona erecek olan Abdurrahim Albayrak, ''Galatasaray camiası ve kongresi çalışana bir gün hakkını mutlaka verir'' dedi. 
     Galatasaraylıların yapılan hizmetlerini gördüğünü dile getiren Albayrak, konuşmasını şöyle tamamladı 
     ''Bu kulüpten daha çok Abdurrahimler gelip, geçer. Bu sezon iyi çalıştık. Ama bundan sadece benim değil, en alt kadrolardan her iki başkana kadar bütün görev yapanların emeği var. Galatasaray'ın askeriyim, geçmişte nasıl çalışıyorsam, gelecek de aynı şekilde çalışacağım. Şampiyonluk yaşadım, futbol şubesi sorumluluğu yaptım. 
     Artık ben ölsem de kimse arkamdan ağlamasın. Çalışanın hakkını hem yönetim, hem de kongre teslim eder. İleride hak ettiğim yere geleceğime inanıyorum.'' 
     





</TEXT>
</DOC>
