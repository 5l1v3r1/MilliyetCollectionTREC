<DOC>
<DOCNO> 88980 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/10/son/sondun13.html </URL>
<DATE> 2002/06/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Fransa seçimlerinde ilk turda 56 milletvekili seçildi 
</HEADLINE>
<TEXT>

     Fransa'da dün yapılan genel seçimlerin ilk turu sonucunda, 56 aday ikinci tura kalmadan milletvekili seçildi. 
     Seçim sistemine göre, ilk turda yüzde 50'den fazla oy alan adaylar milletvekilini garantilerken, hiçbir adayın bu orana ulaşamaması halinde, ilk iki sırada bitiren adaylar ile yüzde 12,5'ten fazla oy alan üçüncü aday ikinci turda yarışma hakkına sahip oluyor. Meclis'e 577 milletvekili seçilecek. 
     Fransa'da 1997 yılında yapılan seçimlerin ilk turu sonucunda, sadece 12 adayın milletvekilliği kesinleşmişti. 
     Ülke genelinde oy kullanmayanların oranı yaklaşık yüzde 36 ile önceki seçimlere oranla rekor düzeye ulaşırken, Parisliler dün sandığa beklenenden daha fazla ilgi gösterdi. Açıklanan rakamlara göre, başkentlilerin yüzde 30'u sandığa gitmedi. 
     Fransa'da 1988'de yapılan genel seçimlerde oy kullanmayanların oranı, yüzde 34 ile, en yüksek oran olarak kaydedilmişti. 
     
     CHIRAC'IN GÜCÜ ARTACAK 
     Birinci turun resmi olmayan sonuçlarına göre, sağ partiler oyların yüzde 43'ten fazlasını, sol partiler yaklaşık yüzde 36'sını ve aşırı sağ yaklaşık yüzde 12'sini aldı. 
     Yeşil Parti 1997 yılında aldığı yüzde 3,6 oy oranını yüzde 4,2'ye çıkarırken, Komünist Parti'nin oy oranı yüzde 9,9'dan yüzde 4,5'e düştü. Aşırı solun oy oranı ise yüzde 3 civarında kaldı. 
     İlk tahminler, sağ partilerin Meclis'te mutlak çoğunluk için gereken 289 sandalye sayısını rahatça geçeceğini gösteriyor. Gelecek hafta yapılacak ikinci turda, sağ partilerin en az 380 milletvekili çıkarmaları beklenirken, solun en fazla 190 milletvekili çıkaracağı tahmin ediliyor. 
     Siyasi gözlemciler, bu sonuçlardan sonra, Cumhurbaşkanı Jacques Chirac'ın gücünün oldukça artacağı ve siyaset sahnesinde rolünün daha çok önem kazanacağı yorumunu yapıyor. 
     Seçimlerde umduklarını bulamayan sol partiler, kararsız ve ilk turda sandığa gitmeyen seçmenlerin, denge açısından ikinci turda kendilerini desteklemelerini istiyor. Sosyalist Parti yöneticileri, seçmenlere yönelik çağrılarında, ''Nasıl ki cumhurbaşkanlığı seçimlerinin ikinci turunda seçmenler aşırı sağa karşı Chirac'a oy verdilerse, şimdi de Chirac'ın ve sağın hegemonyasına karşı bizi destekleyin'' diyorlar. 
     





</TEXT>
</DOC>
