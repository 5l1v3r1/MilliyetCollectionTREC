<DOC>
<DOCNO> 62097 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/14/dunya/adun.html </URL>
<DATE> 2002/01/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Apo taktiği yola getirdi 
</HEADLINE>
<TEXT>

Hindistan, Keşmir sorunu yüzünden sınıra asker yığınca, Müşerref Keşmirli ayrılıkçı terör örgütlerine desteği kestiklerini açıkladı 
     DIŞ HABERLER SERVİSİ 

     Pakistan Devlet Başkanı Pervez Müşerref, önceki gün televizyondan yaptığı tarihi konuşmayla, ülkesinin Hindistan'a bağlı Keşmir'in bağımsızlığı için savaşan köktendinci örgütlere verdiği desteği kestiğini açıkladı. Müşerref'in açıklaması, Yeni Delhi'deki Hindistan Parlamentosu'na 13 Aralık 2001'de yapılan ve 14 kişinin ölümüyle sonuçlanan kanlı baskın girişiminin ardından savaşın eşiğine gelen bölgede havayı yumuşattı. 
     Baskının ardından gerginleşen iki ülke ilişkileri, Pakistan'ı teröristleri desteklemek, koruyup kollamakla suçlayan Hindistan'ın sınıra asker yığmasıyla savaş rotasına girmişti. Müşerref, Keşmir'deki köktendinci örgütlerin Pakistan'daki faaliyetinin de yasaklandığını söyledi. 
     
     Teröre izin yok 
     Gelişme, 1999'da PKK'nın başı Abdullah Öcalan'ın ele geçirilmesiyle sonuçlanan süreci anımsattı. 1998'de de Türkiye'nin sınıra asker yığması üzerine savaş tehdidini göze alamayan Suriye, besleyip barındırdığı teröristi göndermek zorunda kalmıştı. 
     Müşerref, Keşmir adına hiçbir örgütün terörizmine izin vermeyeceklerini açıkladı ve Keşmir sorununa barışcı çözüm bulunabileceğini vurguladı. Müşerref, parlamento baskınından sorumlu tutulan Ceyşi Muhammed ve Leşkarı Tayyibe gruplarının yanı sıra 3 aşırı dinci grubun Pakistan'daki faaliyetlerinin yasaklanacağını bildirdi. 
     Müşerref, yaptığı konuşmayla Hindistan'ın yanı sıra başta ABD olmak üzere bütün dünyadan olumlu tepkiler aldı. 
     



 DÜNYA 










</TEXT>
</DOC>
