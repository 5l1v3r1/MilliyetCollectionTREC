<DOC>
<DOCNO> 81532 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/01/son/sontur27.html </URL>
<DATE> 2002/05/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Adalet Bakanı "Bugüne kadar 1070 kişi tahliye edildi" 
</HEADLINE>
<TEXT>

     Adalet Bakanı Hikmet Sami Türk, Şartla Salıverilmeye İlişkin Yasa'da Anayasa Mahkemesi'nin iptal kararının yürürlüğe girmesinden bugüne kadar toplam 1070 kişinin tahliye edildiğini söyledi. 
     Türk, Anayasa Mahkemesi'nin iptal kararından sonra çıkarılan ve Cumhurbaşkanı Ahmet Necdet Sezer tarafından bir kez daha görüşülmek üzere TBMM'ye gönderilen yasanın Anayasa Komisyonu'ndaki görüşülmesinde yöneltilen eleştirileri yanıtladı. 
     Yasanın af niteliğinde olmadığını, şartla salıvermenin yanı sıra bazı suç ve cezaların ertelenmesinin sözkonusu olduğunu anlatan Türk, ''Yasa koyucu bu terminolojiyi bilinçli olarak kullanmıştır'' dedi. 
     Cumhurbaşkanı Sezer'in gerekçesini de eleştiren Türk, ''Sezer'in bir maddeyi değil yasanın bir bendini geri gönderdiğini'' öne sürdü Türk, Anayasa Mahkemesi'nin iptal kararının 27 Nisan'da yürürlüğe girdiğini, bakanlık olarak tasarıyı Aralık ayında Bakanlar Kurulu'nun gündemine getirdiklerini söyledi. Yeni düzenlemenin zamanında yapıldığını anlatan Türk, şöyle konuştu 
     ''Bu kanun çıkmasa ne olur Anayasa Mahkemesi'nin iptalinden sonra yasanın ikinci bendinde boşluk çıkmıştır. Bu durumda ilgili bent yok sayılır ve buna göre işlem yapılır. Nitekim dün akşama kadar 1067'si hükümlü ve 3'ü tutuklu olmak üzere toplam 1070 kişi şartla tahliye edildi.'' 
     
     VETO YETKİSİ 
     Bakan Türk, 1961 Anayasası öncesinde de cumhurbaşkanlarının yasaları geri gönderme yetkisinin bulunduğunu, ancak Atatürk, İsmet İnönü ve Celal Bayar'ın bu hiç kullanmadıklarını söyledi. Türk, ''Cumhuriyet'in kurucusu olan bu Cumhurbaşkanları TBMM'ye saygıdan hiçbir yasayı geri göndermemiştir. Bu anayasa hukuku derslerinde okutulur'' dedi. Komisyon Başkanı Turhan Tayan ise Bakan Türk'ün verdiği örneği eleştirdi. Atatürk, İnönü ve Bayar'ın partileriyle bağının sürdüğünü anlatan Tayan, 1960 sonrasında görev yapan cumhurbaşkanlarının bazı yasaları TBMM'ye göndermesinin ''saygısızlık'' olmayacağını söyledi. 
     Bakan Türk ise kendisinin sadece 1960 öncesi cumhurbaşkanlarına yönelik bir değerlendirme yaptığını kaydetti. 
     
     GÖRÜŞMELER 
     Adalet Bakanı Türk, komisyon toplantısı öncesinde DSP'li üyelerle yaklaşık yarım saat süreyle görüştü. 
     Görüşmeler sırasında söz alan DYP, AK Parti, SP ve ANAP'lı üyeler düzenlemenin af niteliği taşıdığını savundular. DSP ve MHP'liler ise karşı görüşlerini dile getirdiler. 
     ANAP İzmir Milletvekili Işın Çelebi, siyasi partiler ve seçime ilişkin düzenlemeler dururken, üç yıldır af konusunda ısrar edilmesini anlamadığını söyledi. 
     DYP Amasya Milletvekili Ahmet İyimaya ise Başbakan Bülent Ecevit'in sözlerini eleştirerek, ''Sayın Başbakan'ın Meclis iradesinden çıkan bir düzenlemeyi içine sindirememesini yadırgıyorum'' dedi. 
     MHP Kilis Milletvekili Mehmet Nacar, yasanın belirli kişilere yönelik olmadığını ifade ederek, ''Bu ülkede 30 bin insanın katili bir kişinin idama mahkum olması nedeniyle idamın kaldırılmasını isteyenler var. 25 yıl önce işlenen suçunun cezası nedeniyle yıllardır içeride yatan bir kişinin de idamının istenmesini tasvip etmiyorum'' şeklinde konuştu. 
     AK Parti Manisa Milletvekili Bülent Arınç, yasanın son maddesinin ''Bu kanunu Bakanlar Kurulu yürütür'' hükmünü içerdiğini belirterek, ''Bakanlar Kurulu'nun başındaki bunu içine sindiremiyorsa nasıl uygulanacak '' diye sordu. 
     DSP Ankara Milletvekili Tayfun İçli, Cumhurbaşkanı Sezer'in geri gönderme gerekçesinin Anayasa'ya aykırı olduğunu savunarak, Sezer'in uygun bulmadığı madde yerine bir bendi veto ettiği görüşünü dile getirdi. 
     Şartla salıverilmeye ilişkin bugün Adalet Komisyonu'nda da görüşülecek. 
     





</TEXT>
</DOC>
