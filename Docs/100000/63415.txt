<DOC>
<DOCNO> 63415 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/21/son/soneko13.html </URL>
<DATE> 2002/01/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaş A.Ş. yeniden borsa yolunda... 
</HEADLINE>
<TEXT>

     Beşiktaş Jimnastik Kulübü Derneği'nin sahibi olduğu Beşiktaş Futbol Yatırımları Sanayi ve Ticaret A.Ş.'nin hisselerinin halka arzı için yeniden start verildi. 
     Halka açılma kararını, yaşanan kriz sonrası Borsa'daki büyük düşüşü dikkate alarak geçen yıl erteleyen Beşiktaş Futbol Yatırımları A.Ş., hisse ihracı için geçen hafta Sermaye Piyasası Kurulu'na başvurdu. 
     Şirketin nakit olarak artırılan 326.5 milyar liralık sermayesini temsil edecek hisse senetleri, ortakların rüçhan hakları kısıtlanarak halka arz edilecek. 
     Başvuru, SPK tarafından incelemeye alındı. 
     Beşiktaş Futbol Yatırımları şirketinin halka açılması geçen yıl Şubat ayı sonu Mart ayı başı gibi planlanıyordu. Proje, Beşiktaş futbol takımının tüm hakları, gelir ve giderlerinin iştirakleri olan söz konusu anonim şirkete devredilerek, şirket hisselerinin belirli bir bölümünün halka arzını kapsıyordu. 
     
     13.500 pualık endeks baz alınmıştı 
     Halka arz için bir aracı kurumla 6 Kasım 2000 tarihinde sözleşme imzalayan Beşiktaş Kulübü Başkanı Serdar Bilgili, halka arzdan 80 ile 100 milyon dolar arasında bir gelir beklediklerini bildirmişti. Borsa 
     Ulusal 100 Endeksi 13.500 puanın altında olmadığı sürece bu para miktarının garanti olduğuna işaret eden Bilgili, yaptığı çeşitli açıklamalarda şu görüşleri dile getirmişti 
     ''Amacımız, bu şekilde sağlanacak kaynak ile Beşiktaş'ın Avrupa'nın en kuvvetli 10 kulübü arasına girmesi ve dolaylı olarak da sportif başarının gelişmesi. BJK Derneği halk arz geliriyle borcu olmayan, büyük finansman kaynakları olan ve hisseleri borsada işlem gören çok değerli bir anonim şirketinin çoğunluk hisselerine sahip, gayrımenkulleriyle Avrupa'nın en zengin kulüplerinden biri haline gelecek. 
     Avrupa'da M. United, Lazio, Roma gibi birçok ünlü kulüp şirketleşme sayesinde bugünkü konumlarına ulaştı. Halka arzla Beşiktaş'ı Avrupa'nın piyasa değeri en yüksek ilk 5 şirketi arasına sokacağız.'' Şirketin yönetimi ile kontrolünü tamamen BJK Derneği'nin elinde tutacak halka açılma sırasında, 700-800 bin yatırımcıya Beşiktaş hissesi satışı hedeflenirken, elde edilecek gelirler borçların ödenmesi, Beşiktaş Futbol Akademisi'nin kurulması, futbolcuların bonservislerinin dernekten satın alınması ve yeni transferlerde kullanılması öngörülüyordu. 
     Genel Sekreter Hüsnü Güreli de, Şubat ayında dalgalı kura geçilmesiyle borsanın olağanüstü bir durum yaşadığına işaret ederek, ''Halka arza ilişkin anlaşma endeks 13.500 puan civarında imzalanmıştı. Eğer bu puanın altına inerse, illa halka arz şartı yok. 
     Piyasanın iyileşmesi beklenebilir'' demişti. 
     Hisselerini halka arz etmeye hazırlanan Beşiktaş Futbol Yatırımları Sanayi ve Ticaret A.Ş., geçen yıl Şubat ayında Sermaye Piyasası Kurulu'ndan SPK ön izni alırken, halka arz çalışmalarını yürütecek reklam ve halkla ilişkiler şirketleri bile belirlenmişti. 
     






</TEXT>
</DOC>
