<DOC>
<DOCNO> 98382 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/27/son/sontur09.html </URL>
<DATE> 2002/07/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye'nin tanıtım reklamı Almanya'da "en başarılı reklam" seçildi 
</HEADLINE>
<TEXT>

     Turizm Bakanlığı'nın ''Hiçbir rüya bundan daha güzel olamaz'' sloganıyla yürüttüğü tanıtım reklamı, Alman Spiegel Dergisi tarafından en başarılı reklam seçildi. 
     Turizm Bakanlığı'ndan yapılan açıklamaya göre, bakanlığın Almanya'da sürdürülen 2002 yılı reklam kampanyalarında kullanılan ve Spiegel Dergisi'nde yayınlanan Türkiye reklamı, derginin aynı nüshasında yayınlanan reklamlar arasında birinciliği elde etti. 
     Türkiye reklamı, derginin test sonuçlarına bakıldığında, kamuoyu oluşturucuları arasında yapıldığı anlaşılan kamuoyu yoklamasında, yüzde 67 izlenme ve yüzde 39 dikkat çekme oranına sahip. Buna göre Türkiye ülke olarak daha önceki sayılarda başarı kazanmış Avusturya ve İspanya'yı, firma olarak da Robinson TUI, Lufthansa ve Emirates'i geride bırakarak birinci sırada yer aldı. 
     Turizm Bakanı Mustafa Taşar konuya ilişkin açıklamasında, elde edilen başarının, Türkiye tanıtımında doğru projelere imza atıldığının göstergesi olduğunu belirtti. 
     Tanıtımda reklamın önemine değinen Taşar, daha önceki yıllarda dünya kamuoyunda yaratılmış olumlu Türkiye imajının pekiştirilmesi ve geliştirilerek, tarihi ve kültürel değerleri, doğal güzellikleri ve tüm çeşitliliği ile mevcut turizm potansiyelinin en iyi şekilde tanıtılmasının, etkin reklam kampanyaları ile mümkün olduğunu kaydetti. 
     Taşar, ''Doğruların biraraya gelmesi ve etkili bir dış tanıtıma dönüşmesi, 2002 sezonunda yine bütün zamanların rekorlarını kıracağımıza ve turizm sektöründe altın bir döneme imza atacağımıza olan inancımızı pekiştirmektedir'' dedi. 
     





</TEXT>
</DOC>
