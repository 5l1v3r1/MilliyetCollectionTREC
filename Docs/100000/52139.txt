<DOC>
<DOCNO> 52139 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/14/dunya/adun.html </URL>
<DATE> 2001/11/14/ </DATE>
<TIME>  </TIME>
<AUTHOR>  </AUTHOR>
<HEADLINE>
AB Kımılda biraz... 
</HEADLINE>
<TEXT>

Adayların performanslarının değerlendirildiği yıllık İlerleme Raporu’ndan Ankara’ya Artık eyleme geç’ mesajı çıktı. Türkiye adaylar arasında Kopenhag Kriterleri’ni yerine getirmeyen tek ülke durumunda 
     GÜVEN ÖZALP Brüksel 

     Avrupa Birliği Komisyonu aday ülkelerin performanslarını değerlendirdiği yıllık İlerleme Raporları’nı yayınladı. Türkiye, 13 aday ülke arasında Kopenhag kriterlerini tamamlayamayan tek ülke konumuna düştü. Geçtiğimiz hafta Milliyet’te yayınlanan raporun içeriğinde bir değişiklik yaşanmazken Komisyon, Ankara’ya "tatlı sert" uyarılarda bulundu. AB’nin genişlemeden sorumlu üyesi Gunther Verheugen’in ekibi tarafından hazırlanan raporda Türkiye’ye "Olumlu adımlar attınız ama daha yapılması gereken çok şey var" mesajı verildi. Öncelikli üç konu ise insan hakları, Kıbrıs ve Avrupa Güvenlik ve Savunma Politikası olarak şekillendi. AB Komisyonu’nun Türkiye’nin performansına ilişkin olarak çıkardığı sonuçlar şöyle 
     
Denktaş masaya dönsünKıbrıs 
     Taraflar müzakere süreci tamamlanmadan önce mevcut fırsat penceresinden yararlanmalı. Kıbrıs Türk liderliğinin Birleşmiş Milletler çatısı altında yürütülen görüşmelere dönmesi özel bir öneme sahip. Müzakereler tamamlanana kadar çözüm bulunamazsa Konsey, bunun üyelik için bir ön şart oluşturmadığının bilinciyle, kararını alacaktır. Türkiye’nin BM Genel Sekreteri’nin çabalarına yönelik olarak beyan ettiği desteği artık kendini çözümü kolaylaştırıcı somut adımlar olarak göstermeli. 
     
İşkence sürüyorİnsan hakları 
     Kopenhag kriterleri yerine getirilmedi. İşkence ve kötü muamele konusunda herhangi bir olumlu gelişme yok. Türkçe’den başka dillerin kullanımını yasaklayan kısıtlamaların kaldırılması olumlu bir yaklaşım. Kültürel haklar konusunda olumlu adım yok. İdam cezasının kısıtlanması pozitif ancak tamamen kaldırılmalı. Cezaevi sistemine ilişkin reform başlatıldı. Türkiye bu reformların uygulanmasını garanti altına almalı. Ölüm oruçlarında insanların hayatlarını kaybetmeye devam etmesi kabul edilemez. Yargının bağımsızlığı konusunda şüpheler var. 
     
Cesur adımlar attınızEkonomi 
     Ekonomik kriterlere uyum söz konusu değil. Krizler nedeniyle serbest piyasa ekonomisinin işletilmesinde ileri adım atılamadı. Bununla birlikte ekonominin büyük bir kısmı Avrupa pazarında rekabet içinde. Bir çok makroekonomik dengesizlik yeniden belirdi. Öncelik enflasyon karşıtı politika temelli kısa vadeli makroekonomik istikrara verilmeli. Krize rağmen ekonomi alanında atılan cesur adımlar önemli. Orta vadeli bir perspektif çerçevesinde bütçe öncelikleri yenilenmeli. Yatırımda öncelik eğitim, sağlık, sosyal hizmetler ve altyapıda olmalı. 
     
Uygulamaya bakalımAnayasal reformlar 
     İnsan hakları ve temel özgürlükler alanlarındaki garantilerin güçlendirilmesi ile ölüm cezasının sınırlandırılması konusunda belirgin bir adım oldu. Şimdi dikkatler bu önemli değişikliklerin etkili bir biçimde uygulanmasına çevrildi. Türkiye bu değişikliklerin insan hakları konusunda somut ilerlemelere dönüşmesi için gerekli önlemleri almalıdır. Türk hükümeti tarafından hazırlanmakta yeni yasa tasarısı paketi Katılım Ortaklığı Belgesi’ndeki önceliklerin yerine getirilmesini kolaylaştırabilir. Bu değişikliklere karşın temel hakların uygulanması konusunda bazı kısıtlamalar sürüyor. 
     
Reformlara hız verinAB’yle ilişkiler 
     Helsinki’de belirlenen Ön Katılım Stratejisi bu sene sonunda tam anlamıyla yürürlüğe girmiş olacak. Yeni aşamada dikkatler AB’nin daha detaylı isteklerinin yerine getirilmesinin üzerinde olacak. Bu aşamada Türkiye’den Katılım Ortaklığı Belgesi’ndeki öncelikler çerçevesinde siyasi ve ekonomik reformlara hız vermesi istenecek. Tarama süreci yerine bulunan formül çerçevesinde Türk yasal düzenlemelerinin detaylı bir incelemesi yapılacak. Avrupa Güvenlik ve Savunma Politikası konusunda Türkiye daha yapıcı olmalı. 
     



 DÜNYA 










</TEXT>
</DOC>
