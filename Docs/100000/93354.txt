<DOC>
<DOCNO> 93354 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/02/son/sontur18.html </URL>
<DATE> 2002/07/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Sosyete kulübü Reina'ya otopark soruşturması 
</HEADLINE>
<TEXT>

     Ortaköy'deki bir eğlence yerinin 7 otopark görevlisi ile bir ilköğretim okulunun 3 görevlisi gözaltına alındı. 
     Ortaköy'de yer alan Gaziosmanpaşa İlköğretim Okulu bahçesindeki 250 araç kapasiteli otoparkın, saat 22.00'den 03.00'e kadar ''Reina'' isimli eğlence yeri görevlilerince çalıştırıldığı, araç sahiplerinin otopark ücretlerini okul görevlisine değil Reina çalışanlarına ödedikleri ve otopark olarak kullanılan bahçe gelirinin okul idarecilerince suiistimal edildiği yolundaki ihbarlar üzerine, Mali Şube Müdürlüğü'ne bağlı ekiplerce operasyon başlatıldı. 
     Otoparkın izin belgesinin Beşiktaş İlçe Milli Eğitim Müdürlüğü'nde olduğunu belirleyen polis, otoparkta 5 gün boyunca yaptığı çalışma sonucu burayı 791 aracın kullandığını belirledi. 
     Polis, bu süre içinde de otoparkın kullanımı sırasında elde edilen gelirin eğlence yerinin görevlileri tarafından toplandığını, herhangi bir ödeme belgesi tanzim edilmediğini, gün sonlarında otoparka Reina tarafından toplam bir ücret ödendiğini, otoparkın karşısında bulunan Atabay İlaç Fabrikası'nın personeline ait araçların otoparka aylık aidat ödediğini, ancak bu ödemenin nasıl muhasebeleştirildiğinin belli olmadığını tespit etti. 
     Otoparka ait sahte gelir-gider defteri tanzim edildiğini öne süren Metin Özer adlı vatandaşın Beşiktaş Vergi Dairesi'ne gönderdiği gelir-gider defteri üzerinde de inceleme yapan polis, otopark gelirinden çeşitli şahıs ve şirketlere ödeme yapıldığını belirledi. 
     Bunun üzerine dün saat 22.00 sıralarında operasyon başlatan polis, okul görevlileri Gökmen Tokatlı, Fethi Şafak ve Selim Koç ile Reina'nın otopark görevlileri olan Sedat Yücetürk, Fatih Yusuf Karakaş, Recep Akbaş, Sefer Özkarlıoğlu, Mehmet Yıldırım, Fethi Ahmet Çakır ve Münir Yazıcı'yı gözlem altına aldı. 
     Operasyonda ayrıca, otopark girişinde kullanılan 1 adet yazar kasa ile 1 adet yasadışı tutulan defter ve kısmen kullanılmış otopark fişlerine el konuldu. 
     





</TEXT>
</DOC>
