<DOC>
<DOCNO> 79615 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/21/son/sondun14.html </URL>
<DATE> 2002/04/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Fİlipinlerdeki patlamada ölenlerin sayısı 12'ye yükseldi 
</HEADLINE>
<TEXT>

     Filipinleri'in güneyindeki Genaral Santos kentinde kalabalık bir alışveriş merkezinde meydana gelen patlamada ölenlerin sayısının 12'ye yükseldiği, 27 kişinin yaralı olduğu bildirildi. 
     Yetkililer, alışveriş merkezinde patlayan bombanın el yapımı olduğunu, kentteki Radyo Mindanao bürosu yakınlarında ve bir otobüs terminalinde iki bombanın daha patladığını bildirdiler. 800 bin kişinin yaşadığı kentte, polise 18 bomba ihbarı yapıldı. 
     Yerel yetkili Eduardo Leyson, bombanın bu sabah kentin ticaret merkezindeki Gensan Fitmart mağazasının 10 metre kadar önünde park edilen araçların arasında meydana geldiğini söyledi. 
     Bu arada, ilk patlamadan sonra oluşturulan kriz merkezinden yapılan açıklamada, ikinci patlamanın ilkinden 34 dakika sonra olduğu, ikinci patlamadan 7 dakika sonra da otobüs terminalinde bir patlamanın meydana geldiği belirtildi. 
     Mindanao Emniyet Müdürü Bartolome Baluyot, bir dükkanın önünde bir kamyonetin altına yerleştirilen iki bomba bulduklarını, bu bombaların etkisiz hale getirildiğini söyledi. 
     Yetkililer, başkent Manila'nın 1000 kilometre kadar güneydoğusundaki General Santos'ta meydana gelen patlamada yaralananların hastanelere kaldırıldıklarını ifade ettiler. 
     Bombalı saldırıların Müslüman azınlığın ayrılıkçı örgütlerinden Ebu Seyyaf ya da Moro İslamcı Kurtuluş Cephesi militanlarının düzenlediğinden şüphe edilirken, General Santos polis yetkilileri, saldırıyı adı ilk kez duyulan ''Yerli Halkın Federal Ordusu'' adlı bir örgütün düzenlediği yolunda istihbarat edindiklerini söylediler. 
     General Santos, Amerikalı misyoner çift ile Filipinli bir rahibeyi rehin tutan Ebu Seyyaf grubunun kalesi durumundaki Basilan Adası'na 220 kilometre mesafede bulunuyor. 
     





</TEXT>
</DOC>
