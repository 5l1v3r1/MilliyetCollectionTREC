<DOC>
<DOCNO> 53773 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/23/son/sontur03.html </URL>
<DATE> 2001/11/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Uyanık insan kaçakçıları tekneye ABD bayrağı çekti 
</HEADLINE>
<TEXT>

     İzmir'in Seferihisar İlçesi'nde, kaçak yollardan Yunanistan'a geçmek isteyen 98 yabancı uyruklu, uluslararası sularda kolaylık sağlaması için ABD bayrağı çekilen yatta yakalandı. 
     Gemi kaptanı ve yardımcısı gözaltına alındı. 
     İl Jandarma Komutanlığı yetkililerinden alınan bilgiye göre, operasyon, Sahil Güvenlik ekipleri tarafından gerçekleştirildi. Kaçak yollardan Yunanistan'a gitmek isteyenlerin olduğu ihbarını alan ekipler, gece harekete geçti. ABD bayrağı asılı ve Bodrum'dan kiralandığı öğrenilen 23 metre uzunluğundaki ''Melisa'' isimli yat, Seferihisar Doğanbey açıklarında durduruldu. 
     Kaptanlığını Muharrem Topal'ın 41 , yardımcılığını Mesemi Akdeniz'in 33 yaptığı yat, Sahil Güvenlik ekipleri tarafından Sığacık Limanı'na getirildi. Teknedeki 72 Iraklı, 23 Pakistanlı, 2 Afganistanlı ve 1 İranlı ile teknenin 2 mürettebatı, belediye otobüsüne bindirilerek Seferihisar İlçe Jandarma Komutanlığı'na götürüldü. 
     Aralarında 2 kadın, 3 çocuk bulunan kaçakların ilk ifadelerinde, İstanbul'dan getirildikten sonra 2 gün İzmir'de bekletildiklerini ve daha sonra Bodrum'dan kiralanan yatla Yunanistan'a gitmek üzere yola çıktıklarını fakat Yunan Sahil Güvenlik ekipleri tarafından yatın Türk karasularına geri dönmeye zorlandığını söyledikleri öğrenildi. 
     Yetkililer, yatın Abdurrahman Nakışçı'ya ait olduğunun, 20 Kasım 2001 tarihinde Kapa Yatçılık Şirketi'nden kiralandığının 
     belirlendiğini, yata uluslararası sularda kolaylık sağlanması için ABD Bayrağı asıldığını belirttiler. 
     






</TEXT>
</DOC>
