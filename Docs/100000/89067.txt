<DOC>
<DOCNO> 89067 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/10/son/sontur08.html </URL>
<DATE> 2002/06/10/ </DATE>
<TIME>  </TIME>
<AUTHOR>  </AUTHOR>
<HEADLINE>
"Yeşil'i en son 1996 yılında gördüm..." 
</HEADLINE>
<TEXT>

     Bursa Büyükşehir Belediyesi ve Bursaspor Kulübü Başkanı Erdoğan Bilenser'e yapılan silahlı saldırıyı azmettirdiği iddiasıyla, İstanbul'da yakalanarak Bursa'ya getirilen Zakir Selvi ile beraberindeki 4 kişi, adliyeye sevk edildi. 
     Bursa Emniyet Müdürlüğü Kaçakçılık ve Organize Suçlar Şube Müdürlüğü'nde 3 gündür ifadeleri alınan Zakir Selvi, sevgilisi Avusturya uyruklu Ayşe Reich, Sebahattin Kahraman, Muammer Çakır ve Bülent Baba sorgulamalarının tamamlanmasının ardından ''çıkar amaçlı organize suç örgütü oluşturmak'' iddiasıyla adliyeye çıkarıldılar. 
     Bu kişilerle birlikte İstanbul'da yakalanarak Bursa'ya getirilen Turgay Nadir ile Kamber Zehir'in olayla ilgilerinin olmadığı anlaşılarak serbest bırakıldığı, Sadık Seven'in ise uyuşturucu hap ve siyanür operasyonu ile ilgili sorgulanmak üzere İstanbul Emniyet Müdürlüğü'ne teslim edildiği bildirildi. 
     Zanlılardan Zakir Selvi'nin ifadesinde, Bilenser'e yapılan saldırıdan yaklaşık 1 ay önce haberinin olduğunu, ancak kendisinin azmettirici olmadığını söylediği öğrenildi. 
     Saldırgan Mahmut Bulut ile birlikte otoparkın ortağı olduğu tespit edilen Zakir Selvi'nin, Başkan Bilenser'e yönelik saldırıyı, oluşturduğu suç örgütünü ''Türkiye genelinde tanıtmak ve korku salmak'' amacıyla gerçekleştirdiği, otopark ile ilgili de Bursaspor yöneticilerini telefonla tehdit ettikleri belirlendi. 
     Zakir Selvi'nin, ''Yeşil'' kod adlı Mahmut Yıldırım ile de son olarak 1996 yılında Muş'ta görüştüğünü, o tarihten itibaren kendisini bir daha görmediğini söylediği de ifade edildi. 
     Olayla ilgili Zakir Selvi'nin kardeşi Emrullah Selvi de polis tarafından aranıyor. 
     
     OLAY 
     Bursaspor yönetim kurulu, Fomara Caddesi üzerindeki kulübe ait katlı otoparkın, eski yönetimce 45 yıllığına kiralanmasına ilişkin sözleşmeyi, ''usulsüz'' bularak fesh etmiş, otopark işletmecisi Mahmut Bulut da, 29 Mayıs tarihinde Bursa Büyükşehir Belediyesi ve Bursaspor Kulübü Başkanı Erdoğan Bilenser'e silahlı saldırıda bulunmuştu. 
     Saldırının ardından Mahmut Bulut olayı Zakir Selvi'nden aldığı talimat doğrultusunda gerçekleştirdiğini söylemesi üzerine, Selvi ve beraberindeki 7 kişi, İstanbul'da yakalanmıştı. 
     





</TEXT>
</DOC>
