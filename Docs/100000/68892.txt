<DOC>
<DOCNO> 68892 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/21/son/sontur22.html </URL>
<DATE> 2002/02/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Çivili kapkaççılar yakalandı 
</HEADLINE>
<TEXT>

     İstanbul'da, banka şubelerinin önlerinde park eden araçların lastiklerini çiviyle patlatıp, dikkati dağılan sürücülerin parasını kapkaç yöntemiyle çalan şebeke üyesi 9 kişi yakalandı. 
     Asayiş Şube Müdürlüğü Yankesicilik ve Dolandırıcılık Büro Amirliği ekipleri, özellikle Eminönü ve Beşiktaş ilçelerinde banka önlerini mesken tutan bir kapkaç şebekesi tespit etti. 
     Yapılan çalışmalar sonucu, şebeke üyesi 3'ü yabancı uyruklu kadın olmak üzere toplam 9 kişi yakalandı. 
     Şebekenin, banka önlerinde park eden araçların lastiklerinin altına çivi koyarak patlamasına neden oldukları, sürücülerin dikkatinin dağılmasından yararlanarak para ve çantalarını çaldıkları belirlendi. 
     Yetkililer, banka müşterilerini kendilerine hedef seçen şebekenin, bu yolla yaklaşık 500 bin ABD dolarını kapkaç yöntemiyle çaldığının tespit edildiğini bildirdiler. 
     






</TEXT>
</DOC>
