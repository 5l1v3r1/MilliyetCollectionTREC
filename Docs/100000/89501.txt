<DOC>
<DOCNO> 89501 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/12/son/sontur18.html </URL>
<DATE> 2002/06/12/ </DATE>
<TIME>  </TIME>
<AUTHOR>  </AUTHOR>
<HEADLINE>
İki soyguncunun öldürüldüğü soygunu tanıkları anlattı... 
</HEADLINE>
<TEXT>

     Kazasker'deki Finansbank Şubesi'ni soyan iki kişiyi öldürdüğü gerekçesiyle hakkında 8 yıldan az olmamak üzere ağır hapis cezası istemiyle dava açılan banka güvenlik görevlisi Engin Bozkurt'un yargılanmasına devam edildi. 
     Kadıköy 1. Ağır Ceza Mahkemesi'ndeki duruşmaya, tutuksuz sanık Engin Bozkurt ve soygunda ölen Suat Durmuş'un eşi Nigar Durmuş, babası Hayrettin Durmuş ile taraf avukatları katıldı. 
     Duruşmada, soygun sırasında ölen Mustafa Muratoğlu ile Suat Durmuş'a ait otopsi raporu okundu. 
     Her iki soyguncunun da bankanın dışında vurulduğu ifade edilen raporda, Muratoğlu'nun vücudunda 1, Durmuş'un 3 mermi deliği bulunduğu, her ikisinin de iç kanama sonucu öldüğü kaydedildi. 
     Tanık olarak dinlenen Murat Bölükbaş da, olay günü bankanın yanındaki oto yıkama işyerinde bulunduğunu, silah sesleri üzerine dışarıya çıktığını anlatarak, başı kanlı olan banka güvenlik görevlisi Engin Bozkurt'un, havaya 2 el ateş ederek yardım istediğini söyledi. 
     
     ''YÜZÜNÜ ÇEVİRDİĞİMDE...'' 
     Bölükbaş, Bozkurt'a, yardım edeceğini ve silahını beline koymasını istediğini kaydederek, şöyle devam etti 
     ''Bu arada bankanın önünde bir kişinin yerde yattığını gördüm. 
     Bozkurt onun yanına giderek kelepçe takmaya çalışmaktaydı. Bu kişinin yüzünü çevirdiğimizde arkadaşım Suat olduğunu gördüm. Bunun üzerine Bozkurt'un sokaktan geçen herhangi birini vurmuş olabileceğinden şüphelendim ancak daha sonra o kişinin olaya karıştığını öğrendim.'' Bölükbaş, sadece Suat Durmuş'un bulunduğu yerde kan izleri gördüğünü ve Durmuş'un üzerinde silah bulunmadığını söyledi. 
     Suat Durmuş'un babası müşteki Hayrettin Durmuş da, oğlunun soygun olayına karışıp karışmadığının belli olmadığını ileri sürerek, sanık Engin Bozkurt'dan şikayetçi olduğunu belirtti. 
     Duruşmada, Mustafa Muratoğlu'nun babası Ali Muratoğlu'nun Ankara 6. Ağır Ceza Mahkemesi aracılığıyla alınan ifadesi okundu. Muratoğlu 
     ifadesinde, kalp rahatsızlığı nedeniyle duruşmaya katılamadığını belirterek, ''sanık Engin Bozkurt'dan şikayetçi olmadığını'' kaydetti. Müdahil avukatı Macit Acar'ın, olay yerinde tekrar keşif yapılmasını istemesi üzerine, mahkeme heyeti keşif yapılıp yapılmayacağına bir sonraki duruşma karar verileceğini açıkladı. Duruşma, tanıkların dinlenmesi ve delillerin toplanması için ertelendi. 
     
     BOZKURT MORAL İZNİNDE 
     Duruşmanın ardından sanık Engin Bozkurt'un avukatı Ömer Yeşilyurt, basın mensuplarına yaptığı açıklamada, davanın devam ettiğini belirterek, ''Biz yargıya güveniyoruz, güvencemizi muhafaza edeceğiz'' dedi. 
     ''Bozkurt'un göreve başlayıp başlamadığının'' sorulması üzerine Yeşilyurt, müvekkilinin göreve başlamaması için bir neden bulunmadığını ancak şu an moral iznini kullandığını kaydederek, ''Kötü bir olay yaşadık. Bu olayın izleri kısa sürede atlatılacak değil. 
     Bankası onu moral iznine gönderdi. Herhalde ileride başlayacaktır'' diye konuştu. 
     





</TEXT>
</DOC>
