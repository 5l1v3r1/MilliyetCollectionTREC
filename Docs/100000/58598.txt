<DOC>
<DOCNO> 58598 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/23/son/sondun08.html </URL>
<DATE> 2001/12/23/ </DATE>
<TIME>  </TIME>
<AUTHOR>  </AUTHOR>
<HEADLINE>
İngiltere'de 15 yaşındaki kıza alışveriş merkezinde tecavüz ettiler 
</HEADLINE>
<TEXT>

     İngiltere'de, Surrey bölgesindeki Guilford kentinde 15 yaşındaki bir kız güpegündüz tecavüze uğradı. 
     Guilford'un en kalabalık alışveriş merkezinde meydana gelen olayda, yaşları 13-17 arasında değişen bir grup gencin, genç kızı kuşattıkları ve taciz etmeye başladıkları belirtildi. 
     Genç kızın çemberden kurtulup koşmaya başladığı, grubun genç kızı otoparka kadar kovaladığı ve burada kendisine defalarca tecavüz ettiği kaydedildi. 
     Olayı gören ve müdahale etmeyenler ise kendilerini, ''biz onları kovalamaca oynuyor sanıyorduk'' diye savundular. 
     Polisin, gençlerin bir bölümünü gözaltına aldığı ve sorgulamanın sürdüğü belirtildi. 
     Tecavüz olayına karıştıkları öne sürülen gençlerin sayısının 10 ile 15 arasında olduğunu duyuran İngiliz basını ise giderek artan bu tür saldırıların en önemli sebebinin, halkın umursamaz tavrı olduğunu yazdı. 
     Öğlen saat 11.30 civarında meydana gelen saldırı sırasında, Noel için hediye almak üzere alışveriş merkezinde yaklaşık 8000 kişinin bulunduğu tahmin ediliyor. 
     Bu arada polisin tanıklara yaptığı çağrılara da yanıt alınamadığına dikkat çekiliyor. 
     






</TEXT>
</DOC>
