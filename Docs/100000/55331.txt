<DOC>
<DOCNO> 55331 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/03/son/soneko10.html </URL>
<DATE> 2001/12/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Borsa bu hafta enflasyon sonuçları ve IMF heyetine kilitlendi 
</HEADLINE>
<TEXT>

     İstanbul Menkul Kıymetler Borsası'nda İMKB bu hafta piyasanın, enflasyon sonuçları ve IMF heyetinin temaslarından yansıyacak açıklamalarla yönünü belirlemesi bekleniyor. 
     Şeker Yatırım Menkul Değerler Kurumsal Finansman ve Araştırma Müdür Yardımcısı Aslı Yüksel, geçtiğimiz hafta Cuma gününden itibaren ardarda önemli gelişmeler yaşandığını hatırlattı. 
     Cuma günü S P'nin Türkiye'nin görünümünü negatiften durağana çevirmesiyle, piyasada birden yaşanan bahar esintileri ve alımın, endeksin sert şekilde yukarı hareket etmesini sağladığını dile getiren Yüksel, şunları söyledi 
     ''Perde arkasında ise ilk on aracı kurumun 6 trilyonda olan net rakamı son bir saattte 2,5 trilyon eksiye döndü. Bu da büyük oyuncuların alım yönünde isteksiz olduğunu, yukarı hareketlerin satış fırsatı olarak görüldüğünü gösterdi. Bu çekimserlikte en önemli etken enflasyon rakamları gibi geliyor bize.'' Enflasyonda iyimser beklentilerin piyasaya hakim olması ve orta vadeli beklentileri yönlendirecek kadar güçlenmesinin zaman alacağını kaydeden Yüksel, ''Merkez Bankası'nın kotasyon indirimini beklemenin bu dönemde aceleci bir tavır olacağını düşünüyoruz'' diye konuştu. 
     Yüksel, Toprakbank'a el konulmasının da bir diğer beklenen gelişme ve uzun vadeli mali sektörün geleceği için ertelenen bir adım olduğunu ve bu adımın atılmasının piyasada olumsuz bir hava yaratmayacağını bildirerek, şöyle konuştu 
     ''Orta vadeli olumlu beklentilerimizi koruduğumuz bu günlerde, kısa vadeli endekste Cuma günü yaşanan çıkışı çok sert bulduğumuzu tekrar belirtmek istiyoruz. 
     10,500 desteğinin gücünü koruyacağını hafta boyunca ise 12,400 
     seviyesinin dirençte kalacağını düşünüyoruz. Orta vadeli pozisyon önerimizi koruyoruz. 30 endeksten seçilmiş senetlerde, geri çekilmeler pozisyon artışı için takip edilmeli. Riski sevmeyen yatırımcılara yüzde 20-30 aralığında hisse senedi pozisyonu öneriyoruz. Riski seven yatırımcılara ise yüzde 50 üzerini tehlikeli bulduğumuzu belirtiyoruz. Unutulmamalı ki hala stand-by ve bütçe ayrıntıları bilinmiyor. Irak konusunda soru işaretleri kafaları karıştırıyor. Güvenli sığınağımız ise her zamanki gibi B tipi fonlar.'' 
     






</TEXT>
</DOC>
