<DOC>
<DOCNO> 90446 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/18/spor/aspo.html </URL>
<DATE> 2002/06/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Güneş ufuktan bugün doğsun 
</HEADLINE>
<TEXT>
Yürüyelim arkadaşlar 
Türkiye nefesini tuttu, Japonya maçının sonucunu beklemeye koyuldu. A Milli Takım bugün kazanırsa bir ilki daha başaracak, Kupa’da çeyrek finale çıkacak. Yolumuz açık olsun... 
     Tarihi gün geldi 
     DÜNYA Kupası macerasına sıkıntılı başladık, rahat çıkacağımız bir gruptan vizeyi son anda kaptık. Ancak o gergin günleri geride bıraktık, tüm ülke olarak Japonya’ya odaklandık. Türkiye bugün tarihi günlerinden birini daha yaşayacak. Eve dönmek istemiyoruz, önce çeyrek, ardından yarı finale ulaşarak yeni bir ilki daha yaşamayı arzuluyoruz. Artık nefeslerimizi tuttuk, maçın sonucunu beklemeye koyulduk. 
     
     Üç eksiğimiz var 
     A Milli Takım’da kart cezalısı olan Emre Belözoğlu ile Emre Aşık, Japonya karşısında forma giyemeyecekler. Hafif sakatlıkları bulunan kaleci Rüştü ile Hakan Şükür’ün oynaması bekleniyor. Okan bu karşılaşmada da görev alamayacak. Japonya’da ise sakat ve cezalı futbolcu bulunmuyor. 49 bin kişilik kapasiteli Miyagi Stadı’nda TSİ 09.30’da başlayacak karşılaşmayı ünlü İtalyan hakem Pierluigi Collina yönetecek. 
     
Adımızı tarihe altın harflerle kazıyacaklar’Teknik Direktör Şenol Güneş, zirveye adım adım ulaşacaklarını söyledi 
     TEKNİK Direktör Şenol Güneş, Japonya karşısında işi penaltılara bırakmayacaklarını belirtti, "Yolumuz açık" dedi. Tecrübeli teknik adam, yakaladıkları büyük fırsatı iyi değerlendireceklerini söyledi, "Adımızı tarihe altın harflerle kazıyacaklar. Yeteneğimiz, birikimimiz var. Bunları en iyi şekilde sahaya yansıtacağız. Gerçek kimliğimizi ortaya koyarsak önümüzde duramazlar" diye konuştu. 
     TÜRKİYE’NİN yükselen bir trende sahip olduğunu ifade eden Güneş, "Uzun bir yoldan geldik. Basamakları tek tek çıktık. Başarıyı yakalamak için ülkece el ele verdik. Şimdi zirveye adım adım ilerliyoruz" açıklamasını yaptı. A Milli Takım’ın hocası, maçlarına verilen hakem Collina’nın kendilerine güven aşıladığını, hata yapsa bile art niyetli davranmayacaklarını bildiklerini söyledi. 



 SPOR 


































</TEXT>
</DOC>
