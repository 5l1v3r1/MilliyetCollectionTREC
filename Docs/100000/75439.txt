<DOC>
<DOCNO> 75439 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/30/spor/spo05.html </URL>
<DATE> 2002/03/30/ </DATE>
<TIME>  </TIME>
<AUTHOR>  </AUTHOR>
<HEADLINE>
"Üç rakip yeter" 
</HEADLINE>
<TEXT>

Şenol Güneş, Güney Kore maçından sonra yapılan eleştirilerin ağır olduğunu savundu, "Dünya Kupası’nda zaten üç rakibimiz var. Buna Türkiye’den de eklenmesin" diye konuştu 
     MİLLİ Takım Teknik Direktörü Şenol Güneş, Güney Kore maçından sonra Ay - Yıldızlı ekip için yapılan eleştirilerin ağırlığından yakındı, "Bizim 3 rakibimiz var, başka rakip istemiyoruz. Hele Türkiye’den hiç" diye konuştu. Güneş, dün düzenlediği basın toplantısında yine sitemde bulundu ve "Eleştiri doğaldır. Yapıcı eleştirileri her zaman dikkate alıp kendimize ona göre çeki düzen veriyoruz. Ancak bu eleştiriler kaosa ve güvensizliğe dönüşmemeli" dedi. 
     TÜRKİYE’DE anlaşılamamaktan şikayetçi olan Şenol Güneş, "Çinliler bile bizi daha iyi tanıyor. Bize kendi ülkemizde kimse gelmezken, onlar röportaj yapmak için Türkiye’de geliyorlar" ifadesini kullandı. Çin’in, arkasına devlet ve medya desteğini aldığını kaydeden tecrübeli hoca, "Eğer bize ekonomik gücümüz az, yeterli desteği veremiyoruz’ denirse, o zaman da ne kadar ekmek, o kadar köfte’ denir. Yapacak başka bir şey yok" diye konuştu. 
     ELEŞTİRİLERİN, oyuncuların kendilerine olan güvenini yitirmeye yönelik olmaması gerektiğini vurgulayan Şenol Güneş, "Üzümü yerken bağcıyı dövmeyelim" dedi. Güneş, takımda sıkıntıların her zaman olabileceğini, ancak, bunları çözmenin de kendilerinin görevi olduğunu dile getirirken, Dünya Kupası finallerinde tam olarak hazır olacaklarını belirtti. Ay - Yıldızlı ekibin teknik patronu, kesin kadronun mayıs ayında netleşeceğini de ifade etti. 
     
İngilizler keyifsiz      PORTEKİZ 2004 Avrupa Futbol Şampiyonası’nın eleme grubu kurası sonucu, son maçı İstanbul’da Türkiye ile oynamak zorunda kalan İngilizler’in keyfi kaçtı. 11 Eylül’de İstanbul’daki toplantıda uzlaşamayan ve UEFA’nın kurasına razı olan İngiltere, "son maç" stresine girdi. 
     EURO 2000 grubunda Polonya ile berabere kalınca play - off oynayan, 1998 Dünya Kupası grubundan kılpayı çıkan, 2002 Dünya Kupası’na ise Beckham’ın son dakika frikiğiyle katılabilen İngiltere’de, medya şimdiden "İstanbul cehennemi" edebiyatına başladı. 
     



 SPOR 






























</TEXT>
</DOC>
