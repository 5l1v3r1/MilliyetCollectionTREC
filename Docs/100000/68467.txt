<DOC>
<DOCNO> 68467 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/19/son/sondun27.html </URL>
<DATE> 2002/02/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Ünlü Yunanlı işadamı Kokkalis hakkında suç duyurusu 
</HEADLINE>
<TEXT>

     Yunanistan'ın ünlü işadamlarından İntracom grubunun sahibi Sokrates Kokkalis hakkında casusluk yaptığı, kara para akladığı, zimmetine para geçirdiği ve rüşvet verdiği gerekçesiyle suç duyurusunda bulunulduğu bildirildi. 
     Atina Haber Ajansı ANA , Atina Savcısı Dimitri Papangelapulos'un, anamuhalefet Yeni Demokrasi Partisi YDP milletvekili Panos Kommenos'un Kokkalis'in geçmişte Doğu Alman gizli servisi Stasi hesabına çalıştığı suçlamasının ardından başlatılan ve 11 ay süren soruşturmanın sonuçlarını içeren suç duyurusu dosyasını, Yunanistan'daki sistem gereği, soruşturma yargıçlığına devrettiğini duyurdu. 
     Ajans, Kokkalis'e yönelik suçlamalar arasında Stasi'ye sanayi ve yüksek teknoloji istihbaratı sağlamak ve Rusya Ulusal Olimpik Komitesi üyelerine ''Rus lotosu'' ihalesini almak için rüşvet vermenin bulunduğunu belirtti. 
     İnşaat, iletişim ve elektronik başta olmak üzere değişik alanlarda faaliyet gösteren birçok şirketin sahibi ya da ortağı olan Sokrates Kokkalis, aynı zamanda Olimpiyakos spor kulübünün de başkanlığını yürütüyor. 
     






</TEXT>
</DOC>
