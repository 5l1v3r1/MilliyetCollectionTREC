<DOC>
<DOCNO> 59267 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/27/son/sondun08.html </URL>
<DATE> 2001/12/27/ </DATE>
<TIME>  </TIME>
<AUTHOR>  </AUTHOR>
<HEADLINE>
CIA, Dışişleri Bakanlığı ve ordu Irak'a operasyona karşı... 
</HEADLINE>
<TEXT>

     ABD Ulusal Güvenlik Danışmanı yardımcısı Stephen Hadley, Amerikan yönetiminin 11 Eylül'den bu yana Irak konusunda adım atmak üzere sistematik hiçbir çalışma gerçekleştirmediğini bildirdi. 
     ABD Başkanı George Bush'un Ulusal Güvenlik Danışmanı Condoleezza Rice'ın yardımcısı Hadley, Amerikan The Washington Post gazetesine açıklamasında, Başkan Bush ve ulusal güvenlik danışmanlarının, sadece terörist Usame bin Ladin'in yakalanmasına odaklandıklarını kaydetti. 
     Hadley, Amerikan yönetiminin, Irak hakkında ilkbahar ve yaz başında bazı ''planlama ve düşünme'' egzersizi gerçekleştirdiğini ancak bu faaliyetlerin 11 Eylül terörist saldırılarıyla durduğunu söyledi. 
     Hadley, ABD'nin, Bin Ladin'i yakalama çabalarına işaret ederek, ''11 Eylül'den bu yana Irak'a yönelik sistematik hiçbir çalışma yok. 
     Önümüzde yapacak çok iş var'' dedi. 
     Aynı haberde Washington Post gazetesi, şu anda Beyaz Saray terörle mücadele şefi olarak görev yapan emekli General Wayne Downing'in, Irak lideri Saddam Hüseyin'i devirmek için 3 yıl önce hazırladığı planın bugün yeniden tartışıldığını da yazdı. 
     Washington Post, eski ABD Başkanı Bill Clinton döneminde planın reddedildiğini, ancak 11 Eylül'den bu yana uygulanabilirliğini savunanların seslerinin yükseldiğini kaydetti. ABD Savunma Bakan yardımcısı Paul Wolfowitz ve diğer önemli siyasi atamaların, Afgan modelinin Irak'a da uygulanmasına destek verdiği belirtildi. 
     Orijinal Downing planı, 5-6 bin civarında Amerikan askerinin, havadan bombardımanla ''morali bozulmuş'' yarım milyonluk Irak ordusunu alt etmesini ve ABD desteğiyle Irak muhalefetinin isyan başlatmasını öngörüyor. Ancak Washington Post, ABD Savunma Bakanlığı Pentagon'un son değerlendirmelerine göre, Saddam Hüseyin'i devirmek için gereken unsurların arttığını düşünüyor. 
     
     Dışişleri, CİA ve Ordu karşı 

     Gazete, Irak'a harekat düzenlenmesine karşı olanlar arasında ABD Dışişleri Bakanlığı, Merkezi İstihbarat Teşkilatı CIA ve Amerikan ordusunun bulunduğuna dikkati çekti. Washington Post, bu kuruluşların, Saddam muhalifi olan Irak Ulusal Kongresi'nin INC gücünün fazla abartıldığına inandığını kaydetti. 
     ABD Dışişleri Bakanı Colin Powell da, Afgan modelinin Irak'ta işlemeyeceğini söylemişti. Powell, ''iki farklı ülke, iki farklı rejim, iki farklı askeri kapasite. İkisi o kadar farklı ki Afgan modelini alıp Irak'a uygulayamazsınız'' demişti. 
     Askeri gözlemciler, Irak ordusunun, Taliban kuvvetlerinin neredeyse 20 katı olduğunu ve Taliban'dan 10 kat fazla tankı bulunduğunu belirtiyorlar. Irak muhalefetinin ise Afganistan'daki Kuzey İttifakı'na göre mücadele için daha yetersiz olduğu düşünülüyor. 
     En endişe verici unsur ise Taliban'ın aksine, Saddam Hüseyin'in kimyasal, biyolojik hatta nükleer silahlara sahip olması olarak gösteriliyor. 
     
     Türkiye'ye ihtiyacımız var, Avrupa'ya yok 

     Washington Post, Downing planı savunucularının, Türkiye, İran ve Suudi Arabistan'ın ''el altından'', Saddam Hüseyin'i devirme planlarına destek vereceklerine inandıklarını da kaydetti. 
     Öte yandan gazeteye röportaj veren eski CIA Başkanlarından ve Irak'a müdahalenin en ateşli savunucularından James Woolsey de, ''Türkiye'nin desteğine üs sağlaması için ihtiyacımız var, ancak Avrupalılar'a gerçekten ihtiyacımız yok'' dedi. 
     Woolsey, ''Saddam Hüseyin'in ABD için beslediği nefret ve buna karşı eyleme geçme kapasitesi, ona karşı askeri eylemi haklı çıkarıyor. Bununla yaşamak büyük risk demek'' dedi. 
     






</TEXT>
</DOC>
