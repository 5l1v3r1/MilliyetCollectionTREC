<DOC>
<DOCNO> 52749 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/17/spor/ysenay.html </URL>
<DATE> 2001/11/17/ </DATE>
<TIME>  </TIME>
<AUTHOR> ERDOĞAN ŞENAY  </AUTHOR>
<HEADLINE>
Sabırlar taştı 
</HEADLINE>
<TEXT>

     Milli Takım’ın zafer sarhoşluğundan sıyrılınca, hemen lig maçlarının haftalık maceraları ve takımların form grafikleri gelip takılıyor insanın aklına... Fenerbahçe’de neler oluyor .. Cezalılar ve sakatlardan bunalan Denizli, ileri uçta kimlerle çıkacak Ankara’nın korkulu takımı Gençlerbirliği’nin önüne .. Bence sezon başından beri Fenerbahçe’de futbolu çok büyük, ancak sporcu kişiliği beş para etmez bir Rapaic havailiği dolaşıyor ortalarda... Nedir, ne ister, kaprislerine Mustafa Denizli gibi otoritesiyle övünen bir hoca niçin bu kadar tahammül gösterir, kimseler bilmez... Bence Fenerbahçe, bu futbol züppesi adamı derhal göndermeli ve çok acil bir hareketle herkesin üstünde birleştiği tek isim olan Gaziantepli Batista’yı olabilirse transfer etmelidir... Oktay, Serhat ve tekleyerek oynayan Andersson ile bu ligin sonundan şampiyonluk kolay kolay çıkmaz... Fenerbahçe’nin gol bölgelerinde rahat olmadığı açıkça ortadadır... Evet ön liberoda Yusuf, Hakan Bayraktar, Ceyhun gibi patlamaya hazır silahları vardır Fenerbahçe’nin... Ama yine de Batista’yı kadroya kazandırmak hem bu sene takıma apayrı renkler getirecek, hem de gelecek yıllarda büyük düşünmeyi hedeflemiş Fenerbahçe soyunma odasında doğru bir isim yer alacaktır. 
     



 SPOR 


























</TEXT>
</DOC>
