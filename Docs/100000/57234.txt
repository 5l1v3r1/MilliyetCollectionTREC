<DOC>
<DOCNO> 57234 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/14/son/sontur05.html </URL>
<DATE> 2001/12/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Faciadan döndüler... Kaş'ta insan kaçıran gemi batıyordu... 
</HEADLINE>
<TEXT>

     Antalya'nın Kaş İlçesi açıklarında seyrederken, su almaya başlayan bir yük gemisi tarafından Kalkan Limanı'na bırakılan, 129 kaçak yakalandı. 
     İtalya'ya gidecekleri umuduyla, bir yük gemisiyle geçen hafta Alanya'dan yola çıktıkları sanılan kaçaklar, geminin su almaya başlaması üzerine, gemi personeli tarafından Kalkan Limanı'na bırakıldılar. 
     Gemiden indirilenlerden 61'i kaçmak isterlerken dağlık arazide, sahil güvenlik ve jandarma ekipleri tarafından yakalandı. Liman çevresinde ve karayollarında arama çalışmalarını sürdüren ve önlemlerini artıran güvenlik güçleri, sabaha kadar süren operasyonda 68 kaçak daha yakaladı ve yakalananların sayısı 129'a yükseldi. 
     Kaş Kaymakamı Halil İbrahim Kayapınar, kaçak yolcuların bindiği geminin su almaya başladığını ve batma tehlikesi nedeniyle, gemi personelinin yolcuları Kalkan Limanı'na bıraktığının anlaşıldığını söyledi. 
     Güvenlik güçlerinin Kalkan ve Kaş çevresinde çalışmalarını sürdürdüklerini kaydeden Kaymakam Kayapınar, kaçak yolcu sayısının artabileceğine işaret etti. 
     Kayapınar, geminin, kaçakları yaklaşık 1 hafta önce Alanya'dan aldığının tahmin edildiğini de ifade ederek, muhtemelen İtalya'ya gitmekte olan gemiden indirilen yolculardan 'ünün Türk, 4'ünün Afgan, 10'unun Filistinli, 47'sinin Iraklı, 12'sinin İranlı, 2'sinin Faslı, 1'inin Romanyalı olduğunun belirlendiğini açıkladı. 
     Kayapınar, geminin Kalkan Limanı'nda tutulduğunu, yolcular arasında gemi kaptanı ile mürettebatın bulunup bulunmadığının ise henüz belli olmadığını söyledi. 
     






</TEXT>
</DOC>
