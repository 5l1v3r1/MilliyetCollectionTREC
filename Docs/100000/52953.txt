<DOC>
<DOCNO> 52953 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/18/son/sontur02.html </URL>
<DATE> 2001/11/18/ </DATE>
<TIME>  </TIME>
<AUTHOR>  </AUTHOR>
<HEADLINE>
ÖSS'ye başvurular yarın sona eriyor... 
</HEADLINE>
<TEXT>

     2002-Öğrenci Seçme Sınavı'na ÖSS 
     başvurular, yarın sona erecek. 
     Başvuru süresi içinde T.C kimlik numaralarını öğrenemeyen adaylar, belgelerini teslim ettikten sonra dilekçe ile ÖSYM'ye numaralarını bildirebilecek. Bu adaylar, başvuru belgelerinde T.C kimlik numarası alanını boş bırakarak, süresi içinde okullarına veya ÖSYM Sınav Merkezi yöneticiliklerine teslim edecekler. 2002-ÖSS'ye başvuru süresi kesinlikle uzatılmayacak. 
     ÖSS'ye katılmak isteyen adaylardan lise son sınıf öğrencileri, başvuru belgelerini kayıtlı bulundukları okul müdürlüklerinden, mezun durumdakiler, herhangi bir liseden veya Öğrenci Seçme ve Yerleştirme Merkezi ÖSYM sınav merkezi yöneticiliklerinden, açıköğretim lisesi öğrencileri de Açıköğretim Lisesi İl İrtibat bürolarından 2.5 milyon lira ödeyerek alabilecekler. Adaylara, başvuru belgesinin yanı sıra 2002-ÖSS kılavuzu ve 2002-ÖSS Aday Anket Formu da verilecek. 
     Adaylar, başvuru belgesini, kılavuzda belirtilen ve örneklerle açıklanan kurallara göre dolduracaklar. Adaylar başvuru belgesindeki eksiklik veya yanlışlıktan sorumlu tutulacakları için, belgeyi kendilerinin doldurarak, imzalamaları gerekiyor. 
     Kayıt Kartı'na başı örtülü ve belirlenen kurallara uymayan fotoğraf yapıştıran adayların başvurusu kabul edilmeyecek. 
     
     Sınav ücreti 
     Başvuru belgelerini dolduran adaylar, ÖSS ücreti olarak 20 milyon lirayı, İş Bankası, Akbank, Yapı ve Kredi Bankası veya Vakıflar Bankası'ndan birine yatıracaklar ve karşılığında 2 adet banka dekontu alacaklar. Adaylar, başvuru belgesi ile dekontlardan birini, başvuru belgesini aldıkları yerlere onaylatarak, teslim edecekler. Postayla yapılacak başvurular, hiçbir şekilde kabul edilmeyecek. 
     
     Yabancı dil sınavı 
     Bu arada üniversitelerin yabancı dil ile ilgili bölümlerinde okumak isteyen adaylar, 2002-ÖSS'nin yanı sıra Yabancı Dil Sınavı'na YDS da girecekler. Bu sınava katılacak adaylar, 8-19 Nisan 2002 tarihleri arasında YDS ücreti olan 22.5 milyon lirayı bankaya yatıracaklar. 
     YDS'ye başvurmak için sınav ücretini yatırmak yeterli olacak. 
     Anket formu ÖSS'ye bu yıl başvuracak adaylar, başvuru belgeleriyle birlikte verilen ve çeşitli soruların yer aldığı anket formunu da dolduracaklar. Adaylar bu soruları yanıtladıktan sonra başvuru belgeleriyle birlikte teslim edecekler. 
     
     Geçersizlik koşulları 
     Adayların başvuruları şu durumlarda geçersiz sayılacak 
     - Aday Bilgi Formu kısmında istenen bilgiler tam olarak ve kurşunkalemle yazılıp kodlanmamışsa, - Başvurma belgesinin çeşitli kısımlarına yazılan kimlikle ilgili bilgilerde eksiklik ya da tutarsızlık varsa, - Başvurma belgeleri aday tarafından imzalanmamışsa, - Kayıt kartına, son 6 ay içinde başı açık, adayı kolaylıkla tanıtabilecek şekilde çekilmiş bir fotoğraf yapıştırılmamışsa veya yapıştırılan fotoğraf kılavuzda açıklanan nitelikleri taşımıyorsa, - Sınav ücretinin yatırıldığına dair banka dekontu eksikse, - Kayıt kartı üzerinde belirtilen ''onay'' yaptırılmamışsa, - Kılavuzda belirtilen özel durumlar dışında, başvuru belgesi bir lise veya dengi okulu müdürlüğüne ya da ÖSYM Sınav Merkezi Yöneticiliğine teslim edilmeyip yurtiçinden postayla gönderilmişse, - Başvuru belgesi, belirlenen süre içinde teslim edilmemişse, - Birden fazla başvuru belgesi teslim edilmişse, - 1983 veya sonraki sınav dönemlerinden birinde ÖSYM numarası alındığı halde bu numara kullanılmayıp yeni bir ÖSYM numarasıyla başvurulmuşsa, - Aday Bilgi Formu'nun ''uyruğunuz'' bölümünde, TC ya da KKTC için ayrılan kutucuk işaretlenmemişse. 
     
     Sınav 
     2002-ÖSS Türkiye'deki tüm il ve bazı ilçe merkezleriyle Kuzey 
     Kıbrıs Türk Cumhuriyeti'nin başkenti Lefkoşa'da 16 Haziran 2002 Pazar günü yapılacak. 
     YDS ise 23 Haziran 2002 Pazar günü, devlet üniversitesi rektörlüklerinin bulunduğu kentler ile Lefkoşa'da gerçekleştirilecek. 
     ÖSS'yi kazanmak için sözel, sayısal, eşit ağırlıklı ve dil puan türlerinin en az birinden 105 puan almak gerekiyor. Üniversitelerin lisans programlarını tercih edebilmek için ise en az 120 puan alma koşulu bulunuyor. 
     






</TEXT>
</DOC>
