<DOC>
<DOCNO> 76745 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/06/spor/spo02.html </URL>
<DATE> 2002/04/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Ceza vız geldi 
</HEADLINE>
<TEXT>

Başkan Aziz Yıldırım ve yöneticiler Mahmut Uslu ile Murat Özaydınlı cezalarına rağmen dün Şeref Tribünü’ndeki yerlerini aldılar, hiçbir engelle de karşılaşmadılar 
     FUTBOL Federasyonu dün sabah Aydın Torunoğlu imzasıyla daha önce geri gönderilen başvurusunu tekrarladı ve GSGM’den Aziz Yıldırım, yönetici Mahmut Uslu ile Murat Özaydınlı’nın protokole alınmamasını istedi. Disiplin Kurulu tarafından cezalandırılan Yıldırım ve yönetici arkadaşları buna rağmen hiçbir engelle karşılaşmadan Göztepe maçını Şeref Tribünü’nde izlediler. 
     KARŞILAŞMANIN başlamasına dakikalar kala tribündeki yerine oturan Aziz Yıldırım’ı gören Sarı - Lacivertli taraftarlar müthiş bir tezahürat yaptılar. Gençlik ve Spor İl Müdür Yardımcısı Adnan Kuzu ise, genel müdürlükten henüz cezanın uygulanmasına ilişkin tebligat yapılmadığını, bu nedenle de ceza alan yöneticilerin protokole girmelerinde sakınca görmediklerini söyledi. 
     
"Sabredince oluyor"      FENERBAHÇE Teknik Direktörü Werner Lorant, basın toplantısına elinde tespihle katıldı. Alman teknik adam, "Sabretmek için tespih çekiliyormuş. Bu alışkanlığı Türkiye’de edindim. Sabrımı Andersson’a gösterdim. Sabredince kazanıyorsunuz. Lazetic için üzgünüm ama fazla geliyor. Yusuf’un yerine Ceyhun’u kadroya aldım. Bugün Oğuz, Ümit, Johnson ve Ogün başta olmak üzere çoğu oyuncum çok iyiydi" diye konuştu. 
     
Denizli beklemeye çekildi      NİJERYA Milli Takımı’ndan teklif alan Fenerbahçe’nin eski teknik direktörü Mustafa Denizli, Futbol Federasyonu ile pazarlık masasına oturdu. Bir hafta önce Nijerya’ya giden Mustafa Denizli, burada federasyon yetkilileriyle bir araya gelip, şartlarını yazılı olarak iletti. 
     İKİ tarafın da konuya sıcak baktığının altını çizen Denizli, "Oturduk, şartları konuştuk. İsteklerimi yazılı olarak yönetime verdim. Şartlarımın kabul edilmesi halinde görevi kabul ederim" diye konuştu. Tecrübeli hoca, Nijerya Federasyonu’ndan haber beklediğini sözlerine ekledi. 
     
Fenerli Çinliler      Hüseyin Yavuz 

     TÜRKİYE futbolunu incelemek ve bilgi toplamak için İstanbul’a gelen bir grup Çinli gazeteci, Fenerbahçe’nin Göztepe ile oynadığı maçı basın tribününden izledi. Çinli gazeteciler karşılaşma öncesi Fenerbahçe forması giyerek de sahada boy gösterdiler, tribünlerden alkış topladılar. Çinliler, sabah da Saracoğlu Stadı’nda inceleme yaptı, Fenerium mağazasını gezdi. 
     



 SPOR 




























</TEXT>
</DOC>
