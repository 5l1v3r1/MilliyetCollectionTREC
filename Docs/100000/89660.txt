<DOC>
<DOCNO> 89660 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/13/son/sonspo08.html </URL>
<DATE> 2002/06/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Üç büyüklerden zafer yorumu... 
</HEADLINE>
<TEXT>

     Fenerbahçe Kulübü Asbaşkanı ve Basın Sözcüsü Atilla Kıyat, milli takımın 17. Dünya Kupası finallerinde, gruptaki son maçında Çin'i iyi bir futbol ve 3-0'lık net bir skorla geçip bir üst tura çıkmasından dolayı çok mutlu olduklarını söyledi. 
     Atilla Kıyat, her 2 maçı da büyük bir heyecanla izlediklerini kaydederek, ''Milli takımızın maçını izlerken zaman zaman da Brezilya-Kosta Rika maçını izledim. Brezilya-Kosta Rika maçı 3-2 olunca heycanlanıp endişelenmedim, dersem yalan olur. Ama milli takımımız sahadan başarılı bir futbol ve net bir skorla ayrılıp bir üst tura çıktığımız için çok mutluyum'' dedi. 
     Millli takımın, bundan sonraki maçlarda, ilk 2 maçta yaptığı hataları yinelememesini umduğunu belirten Kıyat, ''Önemli olan bu turu geçmekti bunu da başardık. Milli takımımız bundan sonra gidebileceği yere kadar gidecektir'' diye konuştu. 
     
     Beşiktaş Yöneticisi Altınsay "Herkesi yeneriz" 
     Beşiktaş Yönetim Kurulu Üyesi İbrahim Altınsay, Türk Milli Takımı'nın Dünya Kupası'nda her takımı yenecek kapasiteye sahip olduğunu söyledi. 
     İbrahim Altınsay, A Milli Futbol Takımı'nın Çin Halk Cumhuriyeti karşısındaki 3-0'lük galibiyetini doğal bir sonuç olarak değerlendirdi. Altınsay, şöyle dedi 
     ''Milli takımın oyuncu kalitesi ve potansiyeli düşünüldüğünde bu sonuç çok doğal. Önce zora soktuk, sonra başardık. Bunda da başka bir heyecan var. Takım bundan sonra rakibin zayıf taraflarını düşünerek kazanmaya yönelik oynamak zorunda. Bugün de kazanmaya yönelik bir maç oynandı.'' Türk Milli Takımı'nın kazanmayı düşündüğü zaman ilk 10 dakikada 2 gol atabildiğini ifade eden Altınsay, ''Türk Milli Takımı bu kupada her takımı yenecek kapasiteye sahip. Bu turnuvanın en tecrübeli takımların biri'' dedi. 
     
     Dürüst "Gurur duyduk" 
     A Milli Futbol Takımı'nın 2002 Dünya Kupası Finalleri'nde 2. tura çıkmasını değerlendiren Galatasaray Kulübü 2. Başkanı ve Basın Sözcüsü Ali Dürüst, ''Güzel bir başarı, gurur duyduk'' dedi. 
     Milli Takım'a başından beri güvendiklerini anlatan Dürüst, ''Zaten biz takımımıza sonuna kadar güveniyorduk. Onlar da bizim güvenimizi boşa çıkarmadılar. Güzel bir başarı, çok mutluyuz'' diye konuştu. 
     Dürüst, Milli Takım futbolcularının kulüp takımlarından sıyrıldıklarını belirterek, sözlerini şöyle tamamladı 
     ''Onlar hepsi Milli Takımın oyuncusu. Takımlarının kimliğinde değiller, ancak gollerin bizim oyuncularımızdan gelmesi de beni ayrıca sevindirdi. Türkiye'nin önü açık, başarılarımızın devam edeceğine inanıyorum.'' 
     





</TEXT>
</DOC>
