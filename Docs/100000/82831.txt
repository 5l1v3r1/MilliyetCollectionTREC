<DOC>
<DOCNO> 82831 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/08/son/soneko20.html </URL>
<DATE> 2002/05/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Toskay "Küreselleşmeyi yönlendirme şansımız yok.." 
</HEADLINE>
<TEXT>

     Devlet Bakanı Tunca Toskay, küreselleşme olgusunu, Türkiye büyüklüğündeki bir ekonominin büyük ölçüde kontrol etme ve yönlendirme şansının pek olmadığını söyledi. 
     Toskay, Türkiye İhracatçılar Meclisi ile Güneydoğu Anadolu İhracatçılar Birliği'nce düzenlenen, ''Süreçlerle Yönetim'' konulu panele katıldı. 
     Türkiye gerçeklerinin ortada durduğunu, bu gerçeklerden alınmamak gerektiğini, dünya gerçeklerine çabuk şekilde adapte olunması gerektiğini anlatan Toskay, ''Dünya ticaretindeki yerimiz belli. 
     Yapmamız gereken tek şey bu cereyan eden olaya çok kısa sürede intibak etmek, toplumumuzu ve çıkarlarımızı azami şekilde yükseltmek. 
     En fazla çıkarı bu eğilim sırasında nasıl elde ederiz ona bakmak'' dedi. 
     ''Olayı iyi teşhis etmeli ve iyi tanımlamamız gerekir. Ancak iyi teşhis eder, iyi tanım yaparsak çözümlerimizi ve tedbirlerimizi isabetli alırız'' diyen Toskay, şöyle devam etti 
     ''Bugün şunu kabul etmemiz lazım. Dünyada ekonominin oyun kuralları belli bir noktaya geldi ve belli özellikler kazandı. Bu oyunu oynamak zorundasınız. 1,3 milyar nüfusu olan Çin, Dünya Ticaret Örgütü'nün dışında kalmayı göze alamadı ve geçen yıl bu ögütün üyesi oldu. Yani oyunun kurallarını kabul etmek zorunda kaldı. 
     O zaman biz de, oyunu kurallarına göre oynayacağız. 
     Verimliliğimizi yükselteceğiz, katma değeri yüksek olan ürünlere doğru geçeceğiz. Dünya piyasalarında talebin bütün özelliklerini, değişikliklere anında cevap verebilecek çok esnek yapıya sahip olmak zorundayız.'' Gecikmiş olan bir takım tedbirleri şimdi alarak, can yakarak, Türkiye'de yapısal değişiklikleri gerçekleştirmek istediklerini anlatan Toskay, ''Bu değişim gerçekleşirken, gerçekten çok can yakıyor, can yaktığı zaman tepkiler doğuyor, derdinizi anlatamıyorsunuz'' diye konuştu. 
     ''Siz çok beceriksizsiniz, bu işi yapamıyorsunuz'' denildiğini anlatan Toskay, devamla şöyle dedi 
     ''Evet, gerçekten can yakıyoruz. Siyasetçiler çok akılsız insanlar değil. Onlar akılsız olsa zaten sizler, sizi yönetmeleri için seçip Meclis'e göndermezsiniz. Verimli çalışan, kaynakları verimli kullanan, küreselleşemin konuşulduğu ortamda, dünya pazarında rekabet eden, ayakta durabilen güçlü bir ekonomi yaratmak hedefindeyiz. Böyle bir ekonomi yarattığımız, çilesini çektiğimiz zaman problemlerden orta ve uzun vadede kurtuluruz. 
     Verimlilik kazanan, rekabet gücü yüksek ekonomiye ulaşmak için, hep beraber yapılması gereken çok şey var. Bazı şeyleri gerçekleştirdiğimiz zaman, artık bize ekonominiz hasta diye hatırlatılmaz veya ima edilmez.'' Davranış biçimlerinin kökten değiştirilmesi gereken alanlar olduğuna işaret eden Toskay, ''günlük yaşantımızda aktör olarak toplumdaki yerimizi yeniden tanımlamamız, davranış ve yaklaşım biçimimizin kökten değişmesi gereken önemli alanlar var'' dedi. 
     





</TEXT>
</DOC>
