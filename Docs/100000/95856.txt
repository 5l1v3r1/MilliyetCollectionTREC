<DOC>
<DOCNO> 95856 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/15/son/sonspo09.html </URL>
<DATE> 2002/07/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Ödül boğayı paylaşamadılar... 
</HEADLINE>
<TEXT>

     Zonguldak'ın Çaycuma İlçesi'nde düzenlenen ''Karapınar Belediyesi Futbol Turnuvası''nda, final maçına ödül olarak konulan boğayı kazanamayan takımın oyuncuları ve taraftarlarının başlattığı kavgada, jandarmanın müdahalesine rağmen çok sayıda kişi yaralandı. 
     Karapınar Belediyesi'nce, 8 Haziran-14 Temmuz tarihleri arasında gerçekleştirilen ve 16 takımın katıldığı turnuvanın final maçında, Saltukovaspor ile Karapınar Esnafspor karşılaştı. Çok sayıda seyircinin de izlediği maçın normal süresi 1-1 berabere bitmesinin ardından, direkt penaltı atışlarına geçildi. Karapınar Esnafspor'un rakibini 6-5 yenerek şampiyon olmasını kabullenemeyen Saltukovaspor futbolcuları ile taraftarlarının sahaya girmesi sonucu kavga çıktı. 
     Kadınların da karıştığı kavgaya müdahale eden jandarma, olayları yatıştırmaya çalışmasına rağmen birçok kişi yaralandı. Bu arada, bazı kişiler sert müdahalede bulunduğu gerekçesiyle jandarma ile tartıştı. 
     Gergin anların yaşandığı sırada, sahanın içinde kazanan takıma verilmek üzere bekletilen boğa ürkerek ipini kopartıp kaçtı. Sahanın çevresi tellerle çevrili olduğundan, kazanan takımın taraftarlarınca yakalanan boğa, tören düzenlenmeden futbolcular tarafından alınarak götürüldü. 
     





</TEXT>
</DOC>
