<DOC>
<DOCNO> 66699 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/09/guncel/gun03.html </URL>
<DATE> 2002/02/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Uyuşmazlığı Yargıtay çözecek 
</HEADLINE>
<TEXT>
İşgalciler için mahkeme aranıyor 
İstanbul 1. Ağır Ceza Mahkemesi, DGM’nin yolladığı Swissotel’i işgal eden Muhammed Emin Tokcan ve 12 kişi hakkında açılan davada görevsizlik kararı verdi 
     NEZİH GÜROL İstanbul 

     İstanbul DGM’den sonra İstanbul 1. Ağır Ceza Mahkemesi de Swissotel’in işgaliyle ilgili 13 sanıklı davada görevsizlik kararı verdi. Dava dosyası, uyuşmazlığın giderilmesi amacıyla Yargıtay’a gönderildi. 
     İstanbul 1. Ağır Ceza Mahkemesi, İstanbul 5 No’lu DGM’nin, DGM Yasası’ndaki değişikliğin ardından gönderdiği dava dosyasıyla ilgili görevsizlik kararı verdi. Kararda, sanıkların eylemlerinin davanın açıldığı tarihte yürürlükte olan Çıkar Amaçlı Suç Örgütleriyle Mücadele Kanunu’nda tarifini bulan "Doğrudan veya dolaylı bir biçimde bir kurumun yönetim ve denetimini ele geçirmek amacıyla tehdit, baskı, cebir ve şiddet uygulamak suretiyle suç işlemek için örgüt kurmak" olduğunun anlaşıldığı belirtildi. 
     Rusya’yı protesto amacıyla Swissotel’i işgal ederek içerideki müşterileri rehin tutan Muhammed Emin Tokcan ile diğer 12 kişi hakkında İstanbul DGM’nin açtığı davanın iddianamesinde, sanıklardan Tokcan ve Emin Taş’ın, 26’şar yıla kadar, diğer sanıkların ise 19’ar yıla kadar ağır hapis cezasına çarptırılmaları talep ediliyordu. 
     



 GÜNCEL 























</TEXT>
</DOC>
