<DOC>
<DOCNO> 77120 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/08/son/sondun43.html </URL>
<DATE> 2002/04/08/ </DATE>
<TIME>  </TIME>
<AUTHOR>  </AUTHOR>
<HEADLINE>
İranlı Bakanlar yarı maaşlarını Filistin İntifada'sına bağışladı 
</HEADLINE>
<TEXT>

     İranlı bakanlar, 15 günlük ücretlerini Filistin İntifada'sına bağışladı. 
     İRNA'nın haberine göre bakanlar, dün Cumhurbaşkanı Muhammed Hatemi başkanlığında yapılan kabine toplantısından sonra yayımlanan açıklamalarında, "pratik destek" için maaşlarının 15 günlük tutarını Filistin İntifada'sına İran Kızılayı aracılığıyla göndermeyi kararlaştırdıklarını belirttiler. 
     İsrail'in Filistinlilere saldırılarını kınayan İranlı 170 milletvekili, dün birer günlük maaşlarını Filistin'e yardım olarak bağışladıklarını açıklamışlardı. 
     İran Kızılay'ı, İsrail'in Filistinlilere yönelik saldırılarının şiddetini artırmasından sonra Filistin halkına yardım kampanyası açmıştı. 
     Bu arada, eski Cumhurbaşkanı Haşimi Rafsancani, ABD ve İsrail'in işgal altındaki topraklardan çekilmek ve Filistinlilerin haklarını tanımaktan başka çareleri olmadığını söyledi. 
     Rafsancani, Filistin Büyükelçisi Salih El Zavavi ile bugün yaptığı görüşmede, "Filistin'in kaderi dünyanın ilerici ve özgürlükten yana uluslarına bağlıdır. İslam ülkeleri siyonist rejim İsrail ve destekçilerinin savunmasız Filistin halkına yönelik tehditlerine karşı durmak için bütün imkanlarını kullanmalıdır" dedi. 
     Batı Şeria, Gazze Şeridi ve Güney Lübnan'ın siyonistlerle Müslüman dünyası arasındaki çatışmada "ön cephe" haline geldiğini ileri süren Rafsancani, İran'ın Filistinlilere hiçbir yardımdan kaçınmayacağını kaydetti. 
     İşgal altındaki topraklardaki son durum konusunda Rafsancani'ye bilgi veren Filistin Büyükelçisi Zavavi ise İsrail'in "Müslüman dünyası ile savaş peşinde olduğunu, bu nedenle Filistinlilerin hem kendilerini, hem de bütün İslam dünyasını savunduklarını" söyledi. 
     






</TEXT>
</DOC>
