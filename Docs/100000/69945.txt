<DOC>
<DOCNO> 69945 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/28/yasam/yas02.html </URL>
<DATE> 2002/02/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Telefon olmasa ölmüştü 
</HEADLINE>
<TEXT>
Maganda mermisi cep’ten sekti 
Yol tartışmasında silahına davranan polis, tetiği çekti.. Mermi, işadamının kalbine yöneldi. Ve oradaki cep telefonu, hayat kurtardı... 
     ERGÜN AYAZ İzmit DHA 

     Kocaeli’nin Körfez İlçesi’nde araca yol verme anlaşmazlığından çıkan silahlı tartışma’, mucize eseri can alamadı. Olay önceki gün öğle saatlerinde Tütünçiftlik mevkiindeki tali yolda meydana geldi. Temizlik firması sahibi Taner Cimşit 29 , kendisine ait 41 LD 254 plakalı otomobiliyle, Bingöl’de askerlik yapan ve izinli olarak yanına gelen kardeşi Caner Cimşit ve eşi Leyla, 4 yaşındaki oğlu Serdar ve annesi Suna Cimşit de olduğu halde yol alıyordu. 
     Ne olduysa, Taner Cimşit’in aracıyla, tali yolda seyreden sivil polis memuru Ali Ağca yönetimindeki aracın karşılaşması ile oldu. İddialara göre yol verme yüzünden anlaşmazlık çıktı ve Ağca arabadan inerek Cimşit ile tartışmaya başladı. 
     
     Kalbe niyet, dize kısmet 
     Tartışmanın büyümesi üzerine Kocaeli Emniyet Müdürlüğü Terörle Mücadele Şubesi’nde görev yapan polis memuru Ağca, tabancasına davrandı. Ve Cimşit daha ne olduğunu anlayamadan tetiğe bastı. Namludan çıkan mermi, hedefteki Cimşit’in kalbine yöneldi. Ve ceketinin sol iç cebinde, kalbinin hemen üzerinde bulunan cep telefonuna isabet etti. Telefonu parçalayan mermi yön değiştirip, Cimşit’in cebindeki paraları deldi. Ardından da sol ayağına girip dizinden çıktı. 
     
     Maganda polis gözaltında 
     Silah sesi üzerine çevrede bulunan diğer polis memurları olay yerine gelerek, yaralanan Taner Cimşit’i Kocaeli Üniversitesi Tıp Fakültesi Hastanesi’ne götürdü. Polis memuru Ali Ağca da gözaltına alındı. 
     
     
     



 YAŞAM 
















</TEXT>
</DOC>
