<DOC>
<DOCNO> 75357 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/29/son/sontur06.html </URL>
<DATE> 2002/03/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Olmadı Konyalılar ... Kadınların iç çamaşırı üretmesine kızdılar 
</HEADLINE>
<TEXT>

     Konya'nın Akşehir İlçesi Halk Eğitim Merkezi'nde iç giyim kursuna katılan ve ürettikleri fantezi iç çamaşırlar ABD'ye ihraç edilen kursiyerlerle ilgili haber, bazı gazetelerde iç çamaşırlı manken fotoğrafları ile birlikte yayınlanınca, olaya tepki gösteren Akşehirliler eş ve kızlarını kursa göndermedi. 
     , Akşehir Halk Eğitim Merkezi'nde ipek halıdan iç çamaşırına kadar açılan birçok kursta üretilen ürünler pazarlanarak ilçe ekonomisine katkı sağlanıyor, özellikle işsiz gençler meslek sahibi oluyor. El işçiliğinin ön plana çıktığı kurslardaki üretimin genellikle yabancı ülkelere ihraç edilmesi aynı zamanda döviz de getiriyor. 
     Halk Eğitim Merkezi'ndeki kurslar arasında en gözde olanı ise yıllık 100 milyar lira tutarında döviz girdisi sağlayan iç çamaşırı kursu... Ancak, 45 bayan kursiyerin katıldığı bu kursta üretilen fantezi iç çamaşırlarının ABD'ye ihracıyla ilgili haber, bazı ulusal gazetelerde yayınlanınca, verilen binlerce sipariş için yoğun bir çalışma temposu içinde olan bu kursta üretim bir anda durma noktasına geldi. 
     Çünkü, bu çalışma ile ilgili haberin iç çamaşırı giyen manken fotoğrafları ile birlikte yayınlanmasına kızan Akşehirliler, eş ve kızlarını kursa göndermedi. Haberden sonra 45 olan kursiyer sayısı bir anda 20'ye kadar geriledi. 
     Halk Eğitim Merkezi yetkilileri, söz konusu fotoğraflar nedeniyle kursiyer sayısının yarı yarıya düşmesinin üretimi olumsuz yönde etkilediğini, daha önce aldıkları siparişleri yetiştiremeyecek olmanın sıkıntısını yaşadıklarını belirttiler. 
     






</TEXT>
</DOC>
