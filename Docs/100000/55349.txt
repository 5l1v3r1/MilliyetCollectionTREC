<DOC>
<DOCNO> 55349 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/03/son/soneko28.html </URL>
<DATE> 2001/12/03/ </DATE>
<TIME>  </TIME>
<AUTHOR>  </AUTHOR>
<HEADLINE>
İhracatta Kasım sevinci...İhracat yüzde 17.6 arttı 
</HEADLINE>
<TEXT>

     Türkiye'nin Kasım ayı sonu itibariyle yıllık ihracatı yüzde 13.1 artışla 30 milyar 921 milyon 888 bin dolara yükseldi. 
     Kasım ayındaki ihracat da yüzde 17.6 artışla 2 milyar 856 milyon 931 bin dolara, 11 aylık ihracat da yüzde 15 artışla 28 milyar 597 
     milyon 235 bin dolara çıktı. 
     Türkiye İhracatçılar Meclisi TİM verilerine göre, Kasım ayı ihracatında sektörlere bakıldığında tarım ürünleri ihracatı ortalama yüzde 3.7 artış gösterdi. Tarım ürünleri arasında zeytin ve zeytinyağı ihracatı yüzde 105.9 ile en yüksek artış gösteren kalem oldu. 
     Hayvansal ürünlerde ihracat yüzde 66.6, ağaç ve orman ürünlerinde ise yüzde 44.6 büyüdü. 
     Sanayi ürünleri ihracatı ortalama yüzde 20.6 artışla 2 milyar 318 milyon 872 bin dolara yükseldi. Tarıma dayalı işlenmiş ürünlerde ihracat yüzde 18.8, işlenmiş petrol ürünlerinde yüzde 32.8 artarken, sanayi mamulleri ihracatı ortalama yüzde 19.6 yükseliş kaydetti. 
     Taşıt araçları ve yan sanayinin Kasım ihracatı da yüzde 23.8 artışla 321 milyon 513 bin dolar oldu. 
     Bu arada, kuru meyve ve mamullerinde yüzde 13.8, fındık ve mamullerinde yüzde 12.4, tütünde yüzde 42.4 ve diğer sanayi ürünlerinde de yüzde 7.3 gerileme yaşandı. 
     
     TİM Başkanı 'Artış sevindirici' 

     TİM Başkanı Oğuz Satıcı, yaptığı değerlendirmede artış oranlarının memnuniyet verici olduğunu bildirdi. 
     Sanayi alanında istikrarlı bir artış gözlendiğini belirten Satıcı, ''Türkiye hala pazarlarını kaybetmemiştir. Ancak, değer bazındaki artış ile miktar bazındaki artış oranının dengeli olmadığı gerçeği de unutulmamalıdır'' dedi. Satıcı, devamla şunları söyledi 
     ''Bu noktadan yola çıkarak, dış satıma yönelik imalat sanayinin gerçekçi kur politikaları ile desteklenmesinin, dolaylı vergilerin azaltılarak üretimin canlandırılmasının gereğini bir kere daha belirterek, ülkenin çıkışının sadece mali piyasaların düzelmesine yönelik önlemlerle çözülemeyeceği gerçeğinin altını çizmek istiyor, ülkemizin ekonomik kriz çıkmazından kurtuluşunun üretmek ve dış satım yapmaktan geçtiğini belirtmek istiyoruz.'' 
     






</TEXT>
</DOC>
