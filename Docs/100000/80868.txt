<DOC>
<DOCNO> 80868 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/28/son/sondun11.html </URL>
<DATE> 2002/04/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Bild am Sonntag gazetesi Türkiye'yi tanıttı 
</HEADLINE>
<TEXT>

     Almanya'da yayımlanan Bild am Sonntag gazetesi, 12 sayfalık seyahat ekinde Türkiye'yi tanıttı. 
     ''Güncel Türkiye'' başlığıyla yayımlanan ekte, Türkiye'de termal sağlık ve güzellik merkezleri wellness , macera, golf, spor, turlar, 5 yıldızlı oteller, eğlence ve alışveriş olanaklarına geniş yer 
     verildi. 
     Gazetenin ekinde, Turizm Bakanı Mustafa Taşar ile yapılan bir röportaja da yer verildi. 
     Taşar, 11 Eylül'den sonra kısa vadede 100 bin turistin Türkiye'ye seyahatlerini iptal ettiklerini, bunun de tüm sezon için turistlerin sayısında yüzde 1'lik bir azalma anlamına geldiğini söyledi. 
     11 Eylül saldırılarının Türkiye'ye önemli ölçüde olumsuz bir etki 
     yapmayacağını ifade eden Bakan Taşar, Türkiye'nin İslam ülkeleri arasında AB yolundaki tek demokratik ülke olduğuna dikkat çekti. Taşar, Türkiye'nin her zaman barışsever bir ülke olduğunu ve güvenlik önlemlerini sıkılaştırdığını söyledi. Türkiye'ye geçen yıl gelen Alman turistlerin yüzde 30 oranında artış gösterdiğini, bu yıl Türkiye'ye 3 milyon 500 bin turistin gitmesini beklediklerini kaydeden Taşar, Ege sahillerini ziyaret eden turistlerin sayısında da artış gözlendiğini belirtti. Taşar, bunun bölgede yeni açılan 4 ve 5 yıldızlı oteller, wellness olanakları, ayrıca Efes ve Truva'ya yapılan kültür turlarından kaynaklandığını belirtti. Bu yıl da Kapadokya turlarının ilgi göreceğini ifade eden Taşar, Türkiye'nin turizm alanındaki en büyük rakibinin İspanya olduğunu, ancak uzun vadede Türkiye'nin birinci sıraya yükseleceğini kaydetti. Türklerin ''çocuk sever ve misafirperver'' olduklarını vurgulayan Taşar, ayrıca kültürler arasındaki uzlaşıyı teşvik etmek açısından, Urfa'da İslamiyet, Hıristiyanlık ve Museviliği simgeleyecek 3 kapılı bir kilisenin kurulmasını istediğini söyledi. Taşar, röportajı yapan Anna Meissner'in, ''Turistlerin Türkiye'de tatil yapması için bana 3 neden söyleyin'' demesi üzerine, ''Birincisi, İstanbul'dan Adana'ya kadar 3 bin yıllık bir kültürün izlerini görebilirsiniz. İkincisi, Kleopatra'nın bile eğlendiği en güzel kumsallar var. Üçüncüsü de, halkımızın içten misafirperverliği'' dedi. Çeşitli wellness olanaklarına yer verilen haberde, Türk hamamı hakkında da, fotoğraflarla ayrıntılı bilgi verildi. Kapadokya ve İpek Yolu hakkında da bilgi verilen seyahat ekinde, Belek ve çevresindeki golf olanakları tanıtıldı. ''Hiç bir hayal daha güzel olamaz'' başlıklı Türkiye reklamına da geniş yer verilen ekte, Türkiye'nin çeşitli yörelerinde sualtı sporu ve rafting yapılabileceğine işaret edildi. İstanbul, Pamukkale ve sahil yörelerinden fotoğrafların yer aldığı seyahat ekinde, 5 yıldızlı oteller de tanıtıldı. Ekin eğlence bölümünde ise ''Parti başkenti Bodrum'' başlığıyla Bodrum'daki eğlence yerlerine ve alışveriş olanaklarına yer verildi. 
     





</TEXT>
</DOC>
