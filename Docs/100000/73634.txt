<DOC>
<DOCNO> 73634 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/20/son/sonspo05.html </URL>
<DATE> 2002/03/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Gaziantepspor, Fenerbahçe maçında iddialı... 
</HEADLINE>
<TEXT>

     Gaziantepspor Teknik Direktörü Samet Aybaba, deplasmanda Fenerbahçe ile yapacakları karşılaşmada bir teknik adam olarak kendisine fazla bir görev düşmeyeceğini, oyuncuların kendilerini böyle önemli bir maça zaten motive ettiklerini söyledi. 
     Samet Aybaba, yaptığı açıklamada, İstanbulspor ile 2-2 berabere kaldıkları karşılaşma sonrasında UEFA Kupası'na katılma şansını azaltıklarını, bundan böyle alacakları her yenilgi veya beraberliğin takımını biraz daha hedeften uzaklaştıracağını kaydetti. 
     Altyapıdan aldıkları gençlerle yeni takım oluşturduklarını, ancak bu değişiklikler sonrası inişli çıkışlı grafik çizmeye başladıklarına dikkati çeken Aybaba, şöyle devam etti 
     ''Takımın aldığı sonuçlar ve konumumuz eleştirilirken, takımdaki yüzde 90'lık değişiklik gözönünde bulundurulmuyor. İstikrarsız sonuçlar, iniş-çıkış grafiği çok normal. Bu hafta yapacağımız Fenerbahçe maçı bizim için şans. İddia ediyorum bu takım, son haftaların en iyi oyununu oynayacak. 
     Bana teknik adam olarak taktik verme dışında fazla görev düşmeyecek. Çünkü oyuncular zaten kendilerini bu maça konsantre ettiler. Rakibin gücü ve konumunu çok iyi biliyoruz ama hiçbir takım yenilmez değildir. Puan veya puanlarla dönmeyi hedefliyoruz.'' Takımda oyunu yönlendirecek lider oyuncusu olmadığını anlatan Aybaba, ''7-8 hafta oynayan oyuncum şimdi formsuz ve isteksiz. Sakat ve cezalılar olunca zaten dar olan kadro güç duruma düştü. Yabancı oyunculardan Maxim ve Parreria verimli, Santos ve Viola uyum sorununu çözemedi, Cesar'daki düşüş ise sürüyor' dedi. 
     Kalan 7 haftada birçok değişiklik ve süprriz sonuç alınacağını, en zorlu ve çekişmeli sezonlardan birine takım olduklarını vurgulayan Aybaba, şu değerlendirmeyi yaptı 
     ''Birinci Süper Lig, adına layık şekilde gerçekten çok çekişmeli ve sürpriz sonuçlarla geçiyor. Alt sıralarda düşmeme, ortalarda UEFA Kupası'na katılma, zirvede ise şampiyonluk mücadelesi veren takımlar, bu didişmeyi sezon sonuna kadar sürdürecekler. Kondisyonu iyi olan, hedefe varmayı çok isteyen başarır. Ligin son haftasına kadar UEFA Kupası'na katılmak için mücadelemizi sürdüreceğiz. Sezonu 49-50 puanla bitiririz.'' Bu arada Antalyaspor maçında gördüğü kırmızı kart sonrası 3 maçla cezalandırılan takım kaptanı Fatih Tekke, Fenerbahçe karşılaşmasını, geçen sezon aldıkları 4-3'lük yenilginin rövanşı olarak tanımladı. 
     Cezası nedeniyle oynayamayacağı için üzüldüğünü, ancak arkadaşlarının puan veya puanlarla döneceğine inandığını ifade eden Fatih, karşılaşma için kenetlendiklerini bildirdi. 
     






</TEXT>
</DOC>
