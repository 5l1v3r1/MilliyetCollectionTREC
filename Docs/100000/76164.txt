<DOC>
<DOCNO> 76164 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/03/son/sondun16.html </URL>
<DATE> 2002/04/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Amerikan pasaportları dijital oluyor 
</HEADLINE>
<TEXT>

     ABD, terörizme karşı etkili bir önlem olarak, pasaportları ''dijital'' hale getiriyor. 8 Nisan'dan itibaren yeni pasaportlar sadece ülke sınırları içinde verilecek. 
     Dışişleri Bakanlığı sözcüsü Phil Reeker, konuyla ilgili açıklamasında, pasaportlarda ek güvenlik özelliklerinin bulunacağını, yeni teknolojinin yurtdışındaki temsilciliklerde henüz uygulanamadığını kaydetti. 
     Reeker, ''Yeni pasaport, dünyada herhangi bir yerde verilen seyahat belgelerinin en güvenlilerinden biri olmasını sağlayacak pek çok özelliğe sahip. Bu güvenli pasaportlardan almak, Amerikan pasaportlarının suçlular, teröristler ve diğerleri tarafından kullanılması olasılığını azaltacak'' dedi. 
     Ülke dışında bulunduğu halde yeni dijital pasaportları almak ya da pasaportlarını yenilemek isteyenlerin, daha erken bir zamanda başvuruda bulunmaları tavsiye edildi. 
     Reeker, yeni pasaportlara geçiş döneminde, acil seyahat ihtiyaçları için dış temsilciliklerin pasaport vermeye devam edeceklerini, ancak bunların geçerlilik süresinin kısıtlı olacağını ve sürenin uzatılamayacağını kaydetti. 
     






</TEXT>
</DOC>
