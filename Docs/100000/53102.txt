<DOC>
<DOCNO> 53102 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/19/son/sontur11.html </URL>
<DATE> 2001/11/19/ </DATE>
<TIME>  </TIME>
<AUTHOR>  </AUTHOR>
<HEADLINE>
ANAP Erkan Mumcu'yu yalnız bırakıyor... 
</HEADLINE>
<TEXT>

     Çalışma ve Sosyal Güvenlik Bakanı Yaşar Okuyan, ANAP Genel Başkan Yardımcısı Erkan Mumcu'nun, Başbakan Bülent Ecevit'e yönelik eleştirilerinin, ANAP'ı bağlamadığını söyledi. 
     Okuyan, Keçiören'de yeni binasında hizmete giren, SSK Meslek Hastalıkları Hastanesi'nin açılış törenine gelişinde gazetecilerin sorularını yanıtladı. 
     ANAP Genel Başkan Yardımcısı Erkan Mumcu'nun, Başbakan Bülent Ecevit hakkındaki sözlerinin hatırlatılması üzerine, Okuyan, şunları söyledi 
     ''Sayın Mumcu'nun sözlerinde, Köy Hizmetleri'nin yerel yönetimlere devredilmesinden söz ediliyorsa tabii ki bu görüş ANAP'ın görüşüdür. 
     Ama Sayın Mumcu'nun tartışma konusu olan sözleri, Köy Hizmetleri'nin yerel yönetimlere devredilmesindeki ANAP'ın görüşünü paylaşması değildir. Orada tartışılan, Sayın Mumcu'nun, kendisinin de 28 ay süreyle aynı kabinede görev yaptığı Sayın Başbakan'a karşı kullandığı üsluptur.'' 
     
     ANAP Mumcu'dan ibaret değil 
     ''Mumcu ne yapmaya çalışıyor '' şeklindeki bir soru üzerine Okuyan, bu soruya en iyi cevabı Erkan Mumcu'nun vereceğini belirterek, ''Onu Sayın Mumcu'ya soracaksınız, ama ANAP Mumcu'dan ibaret değildir. 
     Mumcu'nun takındığı üslup, doğru bir üslup değildir'' dedi. 
     Yaşar Okuyan, Mumcu'nun istifasının söz konusu olup olmayacağı yönündeki soruya, ''ANAP'ın görüşleriyle bağdaşmayan bir üslup, Mumcu tarafından ortaya konuyorsa ve bu da partiye zarar veriyorsa onunla ilgili değerlendirmeyi ve gerekeni yapmak Sayın Mumcu'ya düşer'' karşılığını verdi. 
     Bir başka soru üzerine, Erkan Mumcu'nun açıklamalarının parti tarafından hoş karşılanmadığını ve partiyi sıkıntıya soktuğunu tekrarlayan Okuyan, ''28 ay, Sayın Ecevit'in hükümetinde bakanlık yapan bir arkadaşımızın, Ecevit'i, bu tarzda, hoş olmayan tanımlamalarla suçlamasını doğru bir davranış olarak görmüyoruz. Bu ANAP'ı bağlamaz, Sayın Mumcu'nun kendi şahsi değerlendirmesidir'' diye konuştu. 
     Erkan Mumcu'nun, diğer bakanlara yönelik, ''Kendi işlerine baksınlar'' yönünde açıklaması bulunduğunu söyleyen bir gazeteciye de Okuyan, ''Anlaşılıyor ki, bu üslup Sayın Mumcu'nun başını çok ağrıtacak'' dedi. 
     Okuyan, ''Başbakan Bülent Ecevit, ANAP içinde sorunlar var dedi. 
     Ne gibi sorunlar var '' şeklindeki soru üzerine de bütün partilerin içinde sorunlar olduğunu kaydetti. 
     






</TEXT>
</DOC>
