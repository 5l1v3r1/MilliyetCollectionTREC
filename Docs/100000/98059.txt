<DOC>
<DOCNO> 98059 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/26/guncel/gun08.html </URL>
<DATE> 2002/07/26/ </DATE>
<TIME>  </TIME>
<AUTHOR>  </AUTHOR>
<HEADLINE>
İdam oylaması gizli mi olmalı 
</HEADLINE>
<TEXT>

ÇAPRAZ ATEŞ 
     BELMA AKÇURA 

     İdam cezasının kaldırılmasına ilişkin çözüm arayışları sürerken, oylamanın gizli yapılması önerisi tartışma yarattı. Yeni Türkiye Grup Başkanvekili Gaffar Yakın’ın, "Afyon’da 174 şehidimiz var. İdamı kaldırırsak Afyon’a gidemem, idam oylaması gizli olmalı" yönündeki sözleri, "Halk, seçtiği vekilin ne yönde oy verdiğini bilme hakkına sahip değil mi ", "Oylama gizli mi yapılmalı " sorularını gündeme getirdi. 
     
Gizli oylama yararlıHikmet Çetin Eski TBMM Başkanı 
     Bence gizli oylama olmalı. Çünkü bazı ulusal konularda gizli oylamanın yararı olduğuna inanıyorum. Gizli oylama milletvekillerinin alınacak kararlarda daha özgür hareket etmelerine olanak sağlar, parti disiplininden de kurtulursunuz. Yani ülkeyi ilgilendiren bazı konularda milletvekillerinin parti dışına çıkarak karar verme olanağına sahip olması, halkın vekilin ne yönde oy verdiğini bilme hakkından çok daha önemlidir. Milletvekilleri parti bir karar almışsa, parti disiplinine uymak zorunda bırakılıyor. Oysa ulusal yarar söz konusu olduğunda parti disiplininin dışına çıkmak için milletvekilleri gerektiğinde özgür iradelerini kullanabilmeliler. 
     
Seçmen küçümseniyorProf. Dr. İlter Turan Siyaset Bilimci 
     Bu yaklaşımın altında "Seçtiğimiz insanları temsilci olarak mı seçiyoruz, yoksa bizi yönetmeleri için yetki mi veriyoruz " sorusu yatıyor. İkincisi tam temsil hiçbir zaman söz konusu olamaz. Dolayısıyla seçilenler kendi takdirlerini kullanarak yönetmek zorundadırlar. İdam konusunda gizli oylama bazı milletvekillerini rahatlatabilir ama böylece milletvekilleri aslında idamın kaldırılması lehinde oy vermekle birlikte, seçmene "Ben öyle yapmadım mı " diyeceklerdir Vicdani kanaatlerin serbest ifadesi açısından gizli oyun iyi bir yol olduğunu düşünürüm ama bizde vekiller seçmeni küçümsüyor ve saygı göstermiyor. Eğer idamın kaldırılmasına vicdanen inanıyorlarsa seçmeni de ikna etmeliler. 
     
"Vekil kaygısında haklı"Ali Çarkoğlu Siyaset Bilimci 
     Milletvekillerinin kaygısını anlıyorum. İdam konusu yeterince tartışılıp kamuoyu önünde parti pozisyonları savunulmadı. Bu nedenle milletvekilleri bu konudaki kaygılarında öyle zannediyorum ki haklıdır. Gizli oyla yapılırsa kendi fikirlerine göre hareket etme özgürlükleri olacaktır. Aksi takdirde hem kamuoyunun hem de partilerinin baskısı altında kalacaklar. Temsilciler halkın mesajını yansıtmakla mı yükümlüler, yoksa halkın çıkarlarını maksimize etmekle mi yükümlüler Bu ikisi her zaman aynı sonuca varmayabilir. Bilhassa uzun dönemde. Kısa dönemde halkın mesajını yorumlama özgürlüğünü milletvekiline tanımak istiyor muyuz istemiyor muyuz Önemli olan bu. 
     
Milletvekili korkmamalı Ali Arabacı DSP Milletvekili 
     Bir milletvekilinin inandığı, doğru bulduğu iradesini parlamentoya ve seçmene açıkça yansıtması gerekir. İdam, ulusu ilgilendiren bir konu, bundan korkmanın da anlamı yok. Grup kararlarına aykırı davranmak disiplin suçudur ama idam konusunda grup kararı alınacağını da sanmıyorum. Çünkü insanın yaşam hakkıyla doğrudan ilgili bir konu. Grup kararı olsa dahi milletvekilleri özgür iradelerini kullanmalı. Onun bir bedeli olur, bu bedeli de ödemek zorunda kalabilir. Bu nedenle gizli oylamalara gerek yok. Yüreklice çıkıp mücadelesini vermelidir. Niye bu yönde oy kullandığını halkına anlatması gerekir. Halk da aptal değil, ondan daha iyi anlar. 
     



 GÜNCEL 

















</TEXT>
</DOC>
