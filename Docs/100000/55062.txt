<DOC>
<DOCNO> 55062 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/01/son/soneko11.html </URL>
<DATE> 2001/12/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Sabancı "Kalkınma treninden indik, fukaralık trenine bindik" 
</HEADLINE>
<TEXT>

     Sabancı Holding Yönetim Kurulu Başkanı Sakıp Sabancı, Türkiye'nin giderek fukaralaştığını belirterek, "Kalkınma treninden indik, fukaralık trenine bindik" dedi. 
     Sabancı, Türkan Sabancı Görme Engelliler Okulu'nda düzenlenen beyaz baston dağıtım töreninin ardından basın mensuplarının sorularını yanıtladı. 
     İşadamı Halis Toprak'ın bugün bazı basın yayın organlarında çıkan beyanatlarıyla ilgili bir soru üzerine Sabancı, Halis Toprak'ın açıklamalarında önemli mesajların bulunduğunu ve bunların mutlaka dikkate alınması gerektiğini kaydetti. 
     Ülkedeki birçok müteşebbisin fabrika yapmak için Romanya'ya, Bulgaristan'a gittiğine dikkat çeken Sabancı, "Sen burada Halis'i kaçırırsan, Ahmet, Mehmet memleketten kaçıyorsa, George gelir mi yahu" dedi. 
     Sabancı, yabancı sermayenin Türkiye'ye gelmesiyle birlikte ülkeye yeni kaynakların da geleceğini vurgulayarak, şöyle dedi 
     "Biz nereye gidiyoruz Daha fukaralığa... Kalkınma treninden indik, fukaralık trenine indik. Fukaralıktan kurtulmanın yolu müteşebbisleri yüreklendirmek, hayırlı iş yapanların yanında olmaktır." Sabancı, bir ülkede müteşebbisin moralsiz, yaptığına pişman durumda olması halinde, bunun altında kocaman sorunların saklı olduğunu da belirterek, müteşebbislerin ülke için önemini vurguladı. 
     Berlin Belediye Başkanı'nın, Arjantin Cumhurbaşkanı'nın kendisine ülkelerinde fabrika ve işyeri açması için ricalarda bulunduklarını ifade eden Sabancı, şunları kaydetti 
     "Onlar bunu derken, benim memleketimde Ahmetler, Mehmetler, Meraller üniversiteyi bitirmiş iş istiyor. Devlette de, özel sektörde de iş yok. Memlekette iş yok borusu çalıyor. Bu, felaketlerin en büyüğüdür. Nereye gitsin bu insanlar. Bunun da kaptanı yol açanı hayırlı müteşebbislerin yanında olacak, onları yüreklendirecek. Onlar da koşarak fabrika ve işyerleri açacak." 
     






</TEXT>
</DOC>
