<DOC>
<DOCNO> 52740 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/17/spor/spo04.html </URL>
<DATE> 2001/11/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Briegel Savaşmalıyız 
</HEADLINE>
<TEXT>

Trabzonspor Teknik Direktörü, başarılı olmak için tüm takımın mücadele etmesi gerektiğini söyledi, "Sadece yetenekli futbolcular yetmez" dedi 
     TRABZONSPOR Teknik Direktörü Hans Peter Briegel, Rizespor maçının kendileri için dönüm noktası olduğunu söyledi, "Galip gelerek birçok şeyi kanıtlama zorunluluğumuz var" diye konuştu. Alman hoca, başarılı olmak için savaşmak gerektiğini savundu, "Sadece üstün yetenekli futbolcular bir takıma sezon boyunca yetmeyebilir. 12 günlük çalışmalarımız sahada farkedilecek" dedi. 
     TAKIMIN kondisyon düzeyinin yüzde 85’lere ulaştığını kaydeden Briegel, "Ancak bu kadar düzeltebildik. Futbolcular önemli bir güç kazandı" ifadelerini kullandı. Bordo - Mavili futbolcular ise Rize’de galibiyete yakın taraf olduklarını belirttiler. Kaptan Metin, "Briegel ilk kez başımızda bir maça çıkacak. Ona galibiyetle Hoşgeldin’ demek istiyoruz" dedi. 
     
     Murat’tan vazgeçildi 
     BURSASPOR’UN kadro dışı bıraktığı Murat Sözkesen için Trabzonspor’un yaptığı transfer pazarlıklarından sonuç çıkmadı. Bursaspor’un bonservis için peşin 1.5 milyon dolarda diretmesi üzerine Başkan Yardımcısı Ahmet Ağaoğlu, "Murat defterini kapattık" dedi. Öte yandan Başkan Yardımcılarından Ahmet Kul’un dün akşam yanında 1 milyon dolar getirdiği, affedilen Perulu Salazar’ın da bugün Trabzon’a geleceği bildirildi. 
     



 SPOR 


























</TEXT>
</DOC>
