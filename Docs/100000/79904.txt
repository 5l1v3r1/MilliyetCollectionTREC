<DOC>
<DOCNO> 79904 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/23/spor/spo03.html </URL>
<DATE> 2002/04/23/ </DATE>
<TIME>  </TIME>
<AUTHOR>  </AUTHOR>
<HEADLINE>
CİM-BOM ÖZGÜR 
</HEADLINE>
<TEXT>

Lucescu, Canaydın yönetimine, Mehmet Cansun ile yaptığı iki yıllık sözleşmeyi yok sayacağını bildirdi. Ayrıca Rumen hoca, "Bana mecbur değilsiniz" mesajını da yolladı 
     ERHAN TELLİ 

     GALATASARAY Teknik Direktörü Lucescu, Özhan Canaydın yönetimini, hoca konusunda rahat karar vermesi için özgür bıraktı. Rumen çalıştırıcı, Sarı - Kırmızılı yöneticilere haber yollayarak, Mehmet Cansun ile yaptığı iki yıllık sözleşmeyi yok sayacağını bildirdi. Lucescu ayrıca, bu sözleşmeyle ilgili hiçbir hak talep etmeyeceğini, kendisi hakkında olumsuz karar verilse bile UEFA veya FIFA’ya şikayete gitmeyeceğini de söyledi. 
     LUCESCU’DAN "Bana mecbur değilsiniz. Her kararınıza saygılıyım" mesajını alan yönetim de rahatladı. Rumen hocanın davranışını "büyük olgunluk" olarak niteleyen yöneticiler, teknik direktör konusunu Kocaelispor maçından sonra gündemine alacak. Bu arada camiadan "Fatih Terim" seslerinin giderek yükseldiği de bildirildi. Başkan Canaydın’ın, Terim ismini ciddi şekilde düşündüğü, ancak diğer yöneticilere henüz açmadığı da ifade edildi. 
     SARI - Kırmızılı takımda, şampiyonluğun garantilenmesi için hedef maç haline gelen Kocaelispor sınavı yüzünden hoca konusundaki gelişmelerin su yüzüne çıkarılmadığı bildirildi. Yönetimde birçok ismin olumlu gözle baktığı Lucescu’nun, 6 Mayıs’ta kesin yanıtı almak istediği, şampiyonluk nedeniyle kalma şansının çok yüksek olduğu da ileri sürüldü. Cim - Bom’un söz konusu tarihe kadar kararını netleştirmesi bekleniyor. 
     
Effenberg hazır kıta      GALATASARAY’IN transfer etmek istediği Bayern Münih’in yıldızı Effenberg, Sarı - Kırmızılı yönetimi aradı. Futbol Şubesi Sorumlusu Burak Elmas ile temas kuran Alman futbolcu, hakkında çıkan transfer haberlerinin doğru olup olmadığını sordu. Elmas, lig bitmeden kimseyle konuşmayacaklarını belirtti. 
     EFFENBERG Elmas’a, Galatasaray gibi bir takıma gelmekten büyük mutluluk duyacağını söyledi. Bu arada Alman oyuncunun fiyatının, yıllık 3 milyon dolar olduğu öğrenildi. Başkan Özhan Canaydın’ın bu ücreti çok bulduğu, fiyatın indirilmesi için çalışmalar yapılmasını istediği bildirildi. n HALİL ÖZER 
     
Jancker askıda      CİM-BOM’DA, Effenberg ile birlikte gündeme gelen Alman Jancker’in transferi askıya alındı. Yönetim, 7 milyon Euro tutan fiyatı şaşırtıcı bulurken, bu rakamlarla kesinlikle transfer yapılmayacağını açıkladı. İstanbulsporlu Murat ile imza atmaya hazırlanan Galatasaray, Gençlerbirliğili Okan’a da talip oldu. 
     
Karanka iddiası      İSPANYOL basını, Galatasaray’ın, bonservisi elinde bulunan Real Madrili Karanka ile temasa geçtiğini iddia etti. Gazeteler 26 yaşındaki oyuncuyu yakın takibe alan Sarı - Kırmızılı ekibin, mayısta transferi bitireceğini ileri sürdüler. Galatasaray yönetimi ise, iki sezondur Real Madrid’de forma şansı bulamayan ve Popescu’ya benzetilen Karanka ile ilgili iddiayı doğrulamadı. 
     
Tercih Mehmet      SARI-KIRMIZILI taraftarlar, www.galatasaray.com’da yapılan ankette, Mehmet Scholl’u, Effenberg’e tercih ettiler. 6883 taraftardan, 3784’ü yüzde 55 Mehmet Scholl’u isterken, 1972’si yüzde 28.7 Effenberg’in alınmasını talep etti. 
     
İtalya korkusu      YÖNETİM, lig biter bitmez çıkılmasını düşündüğü kampın, İtalya bölümünü iptal etti. Roma olayları yüzünden İtalyan polisi tarafından mahkemeye verilen bazı oyuncuların zor durumda kalacağını düşünen yöneticiler, bu ülkeye gidişi erken buldular. 10 gün Almanya’da kalacak Cim - Bom, St. Pauli ve Hannover ile maç yapacak. 
     
Stat beğenildi      GALATASARAY Yönetimi, dün yeni stadın yapımı sırasında maçlarını oynamayı düşündüğü Olimpiyat Stadı’nda toplantı yaptı. Yönetim kurulu girişine Galatasaray bayrağı asılan stadı soyunma odalarına kadar gezerken yıldız takımı da bir gösteri maçı yaptı. İkinci Başkan Ali Dürüst tüm üyelerin stadı beğendiğini belirtirken, konuyla ilgili olarak kararlarını kısa bir süre içinde vereceklerini ifade etti. 
     



 SPOR 





























</TEXT>
</DOC>
