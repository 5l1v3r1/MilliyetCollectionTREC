<DOC>
<DOCNO> 68187 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/18/ekonomi/eko04.html </URL>
<DATE> 2002/02/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Müfettiş Linn’ 
</HEADLINE>
<TEXT>

Dünya Bankası Başkan Yardımcısı Johannes Linn, yardım ettikleri 38 bin çiftçinin kayıtlarını ve tapularını inceledi 
     GÖKSEL YAPAR Antalya DHA 

     Antalya Tarım İl Müdürlüğü’nü ziyaret eden Dünya Bankası Başkan Yardımcısı Johannes Linn, müfettiş edasıyla çiftçi kayıtlarını inceledi. Bilgisayardaki dosyaları kontrol eden Linn, Serik ilçesine geçerek çiftçilerle görüştü. 
     Antalya’da Tarım İl Müdürlüğü’nü ziyaret eden Linn, Dünya Bankası’ndan yardım alan çiftçilerin dosyalarını inceledi. Dekar başına 10 milyon lira hibe edilen Antalyalı 38 bin 600 çiftçinin dosyasını kontrol eden Johannes Linn, gönderdikleri paranın doğru kişilerin eline geçip geçmediğini denetledi. 
     Tarım İl Müdür Yardımcısı Sefer Aydın eşliğinde, yardım alan çiftçi kayıtlarının tutulduğu odaya giren Linn, bilgisayardaki listelere gözattı. Daha sonra çiftçilerin evraklarının saklandığı odaya giren Dünya Bankası Başkan Yardımcısı, tarla ve seraların tapularının yardım alan çiftçilere ait olup olmadığını inceledi. Linn, Sefer Aydın’a, 107 bin çiftçiden neden 38 bin 600’ünün yardıma başvurduğunu sordu. Aydın da, duyurunun çiftçilerin yaylaya çıktığı döneme rastladığını ve bu nedenle bütün üreticilerin haberdar edilemediğini söyledi. 
     



 EKONOMİ 















</TEXT>
</DOC>
