<DOC>
<DOCNO> 86556 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/28/son/sondun41.html </URL>
<DATE> 2002/05/28/ </DATE>
<TIME>  </TIME>
<AUTHOR>  </AUTHOR>
<HEADLINE>
AİHM Abdullah Öcalan hakkında kararını sonbaharda verecek 
</HEADLINE>
<TEXT>

     Avrupa İnsan Hakları Mahkemesi AİHM , terör örgütü başının avukatlarının yaptığı başvuruyla ilgili kararını sonbahar aylarında verecek. AİHM Sözcüsü Roderick Liddell, kararın yaz aylarından önce verilmesinin beklenmediğini belirtti. 
     Liddell, AİHM kararının büyük ihtimalle sonbahar aylarında verilmesinin beklendiğini söyledi. 
     AİHM, 21 Kasım 2000 tarihinde yapılan duruşmada, terör örgütü başı ve Türk hükümetinin başvuruyla ilgili görüşlerini dinlemisti. 
     Mahkeme, 14 Aralık 2000 tarihinde verdiği kararda, Avrupa İnsan Hakları Sözleşmesi'nin 2, 3, 5, 6, 7, 8, 9, 10, 13, 14, 18'inci maddelerinin ihlali ile ilgili yapılan başvurunun incelenmeye alınmasını kabul etmiş ve taraflardan bu 10 madde ile ilgili yazılı görüşlerini bildirmelerini istemişti. 
     AİHM, kabul edilebilirlik kararında esasa ilişkin görüşlerini açıklamayı, davanın karışık olması ve Türk hükümetinin iç hukuk yollarının henüz bitmediği yolundaki itirazı üzerine saklı tutma görüşünü benimsemişti. 
     Mahkeme, terör örgütü başının Türkiye'de yargılanmasından sonra aldığı ihtiyati tedbir kararında ise Ankara'dan, AİHM'ye yapılan başvuru sonuçlanana kadar idam cezasının ertelenmesini istemişti. 
     





</TEXT>
</DOC>
