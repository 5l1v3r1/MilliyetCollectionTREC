<DOC>
<DOCNO> 60065 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/31/son/sontur25.html </URL>
<DATE> 2002/12/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan "Irak konusunda hükümet TBMM'nin dışında karar almaz" 
</HEADLINE>
<TEXT>

     AK Parti Genel Başkanı Recep Tayyip Erdoğan, Irak konusunda hükümetin, TBMM'nin vereceği kararın dışında bir karar almasından yana olamayacaklarını bildirdi. 
     Memleketi olan Rize'nin Güneysu İlçesi'nde ailesiyle birlikte dinlenen Erdoğan, basın mensuplarına yaptığı açıklamada, 2002 yılının sıkıntılarla geçtiğini belirterek, şunları söyledi 
     ''Gerek ülkemizde gerekse dünyada 2002 olumsuzluklarla dolu bir yıl oldu. 2002 yılının bir güven ve istikrara temel oluşturması arzusu, 3 Kasım seçimlerinde milletimiz tarafından teyit edildi. Milletimiz, 2003'te bu istikrar ve güveni kurmayı arzuladığı bir anlayışla AK Parti iktidarı milletimiz tarafından seçildi.'' Erdoğan, yeni yılın, sorunların çözümüne cevap vereceği temennisi içerisinde, ülkede barışa, insanca yaşama, temel hak ve hürriyetler açısından yeni bir sürecin başlamasına vesile olmasını diledi ve ''2003 yılının, dünyada insanlığın susamış olduğu barışı getirmesine vesile olmasını diliyorum. Küreselleşmeyi konuşuyoruz. Barışın küreselleştiği bir dünyayı hep birlikte kucaklayalım istiyoruz'' dedi. 
     Savaşın küreselleştiği bir dünya istemediklerini de dile getiren Erdoğan, şöyle devam etti 
     ''İnsanların, ülkelerin, devletlerin savaşlar için korkunç paralar harcadığı dünyamızda, bu paraların, bu imkanların insanların mutluluğu için harcanmasının en ideal yol olduğu düşüncesinden hareketle, eğitimin, öğrenimin ileri olduğu, cehaletin, yoksullukların, yoklukların olmadığı bir dünya, inanıyorum ki savaşın da olmadığı bir dünya olacaktır.'' 
     
     OLASI IRAK SAVAŞI 
     Bir gazetecinin olası Irak harekatı ile ilgili sorusuna ise Erdoğan, şu yanıtı verdi 
     ''Türkiye olarak barış için gayret gösteriyoruz. Eğer kitle imha silahları bugün Irak'ta varsa bunun ilk tehdit ettiği veya edeceği ülke de herhalde Türkiye'dir. Dolayısıyla Türkiye, burada daha hassas olmalıdır. Biz de bu hassasiyetin içerisindeyiz ve bunun için de bir doğal müttefikimiz olan ABD'ye, gerekenleri parti olarak söyledik. Hükümetimiz aynı şekilde söyledi. Şu ana kadar barış için elimizden gelen gayreti gösteriyoruz. Barışçı yollarla bu işin çözümünden yana olduğumuzu söylüyoruz. Temennimiz odur ki, barışçı yollarla bu iş çözülür. 
     Önümüzdeki 26 Ocak'a kadar Birleşmiş Milletler silah denetçilerinin çalışmaları var. Bu denetçilerin raporlarını görmemiz lazım. Bu süreçte tabi ki olayların daha netleştiğini göreceğiz ve olaylar netleştikçe zannediyorum hükümetimiz de bu süreci en iyi şekilde değerlendirecek. Zaten şu anda çalışmalarını en geniş şekilde tabana yayarak devam ettiriyor.'' 
     
     ANKARA'DA TOPLANTI 
     Erdoğan, konuya ilişkin TBMM tarafından kapalı bir oturumun gerçekleştirileceğine de işaret ederek, şöyle konuştu 
     ''Sivil toplum örgütleri ile görüşmeler olacak. Bunların hepsi bir yol haritası içerisinde, en geniş manada gerçekleşip, nihai karar da TBMM tarafından verilecek. TBMM'nin vereceği bir kararın dışında, hükümetin bir karar almasından yana olamayız. Niye Demokrasilerde olması gereken budur da onun için. Eğer biz de demokratik bir ülkeysek -ki böyle inanıyoruz- demokratik hayatın vazgeçilmez unsurları olan siyasi partiler olarak biz de en geniş manada tabanımızla, Merkez Karar Yönetim Kurulumuz'la, il başkanlarımızla, ilçelere varıncaya kadar bilgilerini almak için hafta sonu Ankara'da bir toplantımız var. Toplantılar yapacağız ve partimizin bu konudaki nihai kararını hükümete bildirmiş olacağız.'' 
     





</TEXT>
</DOC>
