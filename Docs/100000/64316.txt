<DOC>
<DOCNO> 64316 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/26/son/sonspo10.html </URL>
<DATE> 2002/01/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Karan ''İngiltere karşısındaki kara lekeyi temizleyeceğiz'' 
</HEADLINE>
<TEXT>

     Galatasaray'ın milli futbolcusu Ümit Karan, 12. Avrupa Şampiyonası elemelerinde Türkiye ile aynı gruba düşen İngiltere hakkında, ''Alnımızdaki kara lekeyi temizlemek, biz futbolcuların en büyük hedefi olacaktır'' dedi. 
     Milli futbolcu, kendisine ait ''umitkaran.org'' adlı internet sitesinde yaptığı açıklamada, İngiltere'nin Türk futbol tarihinde başka bir yeri olduğunu vurgulayarak, şunları kaydetti 
     ''Şerefli mağlubiyetler aldığımız ve Yenildik ama ezilmedik 
     edebiyatlarının yapıldığı bir dönemde, İngiltere'ye karşı ardı ardına yaşadığımız mağlubiyetler, bir anda Türk Milli Takımı'nın prestijini zedelemişti. Basketbol skoru gibi biten maçlarla İngilizler'e rezil olmuştuk. Hele ki yaptığımız 8 maçtan 7'sini kaybettiğimizi ve bu maçlarda 1 gol bile atamadığımızı düşünürsek, İngiltere maçlarının bizim için ne denli önemli olduğunu anlayabilirsiniz. Alnımızdaki bu kara lekeyi temizlemek, biz futbolcuların en büyük hedefi olacaktır. Milli Takımımızın çok büyük hedefleri var. Elbette öncelikli hedefi yaklaşan Dünya Kupası'nda gruptan çıkarak en azından çeyrek final oynamak. Ama onun dışındaki en büyük hedefi ise üçüncü kez üst üste Avrupa Şampiyonası'na katılmak ve bu kupayı devlerin arasından sıyrılarak müzesine götürmek. Türk futbolseveri böyle bir başarıyı hak ediyor. Bunun için de önümüzdeki tek engel İngiltere maçları olacaktır. Eğer futbolun beşiği olarak kabul edilen İngiltere maçlarını kazasız belasız geçersek, Avrupa Şampiyonluğu için büyük bir adım atmış oluruz. Ben buna canı yürekten inanıyorum ve herkesin de inanmasını istiyorum.'' Açıklamasında Galatasaray ile ilgili görüşlerini de belirten Ümit Karan, Denizli deplasmanında hiç ummadıkları altın değerinde 2 puan bıraktıklarını vurgulayarak, şunları ifade etti ''Bunu açıkçası hiç beklemiyorduk. Bizim çok iyi oynadığımız söylenemez. Ancak, bir gerçek var ki, maçın hakemi sahada karate yapılmasına göz yumdu ve verdiği hatalı kararlarla bir anlamda maçı katletti. Ancak lig uzun bir maraton ve bu maratonda zaman zaman telafisi mümkün olan puan kayıpları yaşanacaktır. Taraftarlarımız şunu kesinlikle akıllarından çıkarmasınlar, sene sonunda ipi göğüsleyen takım kesinlikle Galatasaray olacaktır. Hedefimiz üçüncü yıldızı formamıza takmak. Bunun içinde ne gerekiyorsa yapacağız.'' 
     






</TEXT>
</DOC>
