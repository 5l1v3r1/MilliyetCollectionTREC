<DOC>
<DOCNO> 72694 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/15/spor/spo01.html </URL>
<DATE> 2002/03/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Fulya’da Engin terapi 
</HEADLINE>
<TEXT>

Beşiktaş Menajeri Sinan Engin dün tesislerde oyuncularla bir saat özel olarak görüştü, "Tüm sorunlar rafa kalkacak. Camia bizden şampiyonluk bekliyor" dedi 
     BİLAL MEŞE 

     BEŞİKTAŞ Menajeri Sinan Engin dün Fulya’da sürpriz bir toplantı yaptı ve kalan sekiz maç için Siyah - Beyazlı futbolcuları uyardı. Yaklaşık bir saat süren görüşmede Engin, "Önümüzde kazanılması gereken sekiz maç, diğer bir anlamda savaşımız var. Bu işten yüzümüzün akıyla çıkmak zorundayız. Herkes tüm sorunları rafa kaldıracak. Camia bizden şampiyonluk bekliyor. Onları iki kupayla mutlu etmek zorundayız" dedi. 
     ENGİN’İN sözlerini dikkatle dinleyen Beşiktaşlı oyuncular, kalan maçlarda puan kaybetmeyecekleri konusunda söz verdiler. Takım adına konuşan tecrübeli kaptan Tayfur, "Camianın bize olan güvenini asla boş çıkarmayacağız. Çok sürpriz puanlar kaybettik. Kredimiz tamamen bitti. Kimse merak etmesin, sonuna kadar savaşacağız, verdiğimiz sözü tutacağız. İki kupayı da kaldıracağız" ifadelerini kullandı. 
     
Bayram kulübeye      BEŞİKTAŞ Teknik Direktörü Christoph Daum, Denizlispor karşısına ideal onbirle çıkacak. Alman hoca, kardeşi vefat eden ve bu akşam geç saatlerde İstanbul’da olması beklenen kaleci Myhre’nin yerine zorunlu olarak Asper’e görev verecek. Alman hoca ayrıca, cezalı Ahmet Yıldırım’ın yerine savunmaya Erman’ı çekecek, sağ kulvara yeniden Tamer’i monte edecek. 
     SON haftaların formsuz oyuncularından Bayram’ı de yedeğe çekecek olan Daum, sol kulvarda İbrahim’e şans tanıyacak. Ahmet Dursun ve İlhan Mansız forvette yan yana oynayacak. Bu arada Ronaldo’nun sakatlığının ciddi olmadığı ve Denizlispor karşısında takımdaki yerini alacağı vurgulandı. Beşiktaş, dün yaptığı antrenmanla hazırlıklarını tamamladı. 
     

</TEXT>
</DOC>
