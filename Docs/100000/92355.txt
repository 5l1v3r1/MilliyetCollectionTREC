<DOC>
<DOCNO> 92355 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/27/spor/ydenizli.html </URL>
<DATE> 2002/06/27/ </DATE>
<TIME>  </TIME>
<AUTHOR> MUSTAFA DENİZLİ  </AUTHOR>
<HEADLINE>
Finali kaybettik, 
</HEADLINE>
<TEXT>

     Turnuvanın en başarılı, en sempatik iki takımı, maalesef finalde değil üçüncülük maçında buluyor. İki bölümde devam ettiğimiz üçerli maçlarda grupta istediğimiz futbolu tam manası ile ortaya koyamadık ama bu dahi üst tura geçmemize yetti. 
     İkinci üç maçlık hedefte ise Japonya, Senegal ve Brezilya karşısında sahada Türk Milli Takımı vardı. Her şeyi ile bizi tatmin eden, içimizi ferahlatan bu üç maçlık bölüm, bir üst tura çıkmamıza, yani finale gitmemize yetmedi. 
     Final hiçbir zaman bize uzak değildi. Yediğimiz golden sonra bile beraberliği sağlayacak inancımız ve gücümüz vardı. Ama olmadı. Futbolun özelliği bu. Milli Takım oyunu dengeye getirmek, hatta öne geçmek için elinden gelen herşeyi yaptı. Fakat ne defansı aşmak mümkün oldu, ne de elde ettiğimiz pozisyonları değerlendirmek. 
     Teknik heyetimizi ve oyuncularımızı öncelikle kutlamak gerekir. Böylesine zorlu bir şampiyonada tüm Türkiye’yi sokaklara döküp, tüm Dünya’ya Türk’ü öğrettiler. Bir zamanlar hayal gibi görünenlerin, aslında istenildiğinde yapılabilecek gerçekler olduğunu hatırlattılar. 
     Çalışmak ve inanmak bize gereken iki şey. Gözümüzde büyüttüğümüz, bizden çok farklı gördüğümüz takımların ve oyuncuların aslında öyle olmadıklarını da anladık. 
     Dünya Kupası bizim için büyük tecrübe oldu. Bu futbolcular gelecek turnuvalarda karşılaşacakları rakiplerini her zaman tedirgin edecekler. Artık onlar bizden korkacak, sahada bizim istediğimiz olacak. 
     Kendi kendimize propaganda yapma devri de bitti artık. Ne olduğumuzu hem biz gördük, hem de onlar. Tüm Dünya’nın arenası olan sahada Türkiye gücünü dosta düşmana gösteriyorsa, bunu başkaları da yapacaktır. Siyasetçilerimiz, sanatçılarımız, edebiyatçılarımız veya ekonomistlerimiz artık Dünya’da farklı görüleceklerdir. 
     Biz Türkiye’yiz. 
     Turnuva başladığında "yolumuz uzun" demiştim. Hiç bitmeyecek olan bu yolculuğumuzda, finale çıkamamamız sadece kısa bir moladır. 
     Galip sayılır, bu yolda mağlup. Çok fazla teknik konulara girmek gereksiz. Brezilya’nın da, bizim de gol yapabileceğimiz pozisyonlar vardı. Özellikle Rüştü, Ergün, Tugay, Yıldıray ve Hakan başarılı bir grafik içindeydiler. 
     Hepsine helal olsun. 
     



 SPOR 





































</TEXT>
</DOC>
