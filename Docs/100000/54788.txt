<DOC>
<DOCNO> 54788 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/29/son/sontur22.html </URL>
<DATE> 2001/11/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Irak'ın Ankara Büyükelçisi Bağdat'a geri dönüyor 
</HEADLINE>
<TEXT>

     Irak'ın Ankara Büyükelçisi Faruk Abdullah Yahya el Hicazi'nin Bağdat'a geri döneceği öğrenildi. 
     Edinilen bilgiye göre, görev süresi dolan Hicazi, merkeze döneceğini Dışişleri Bakanlığı'na bildirdi. 
     Ankara'da 3 yıl önce göreve başlayan büyükelçinin veda ziyaretlerini tamamlayarak, yarın başkentten ayrılması bekleniyor. Irak'ın Ankara Büyükelçiliği ile ilişkiler bir süre maslahatgüzar düzeyinde sürdürülecek. 
     Büyükelçi Hicazi, 11 Eylül saldırılarının ardından, bu saldırıların sorumlularıyla görüştüğü yönünde iddialarla karşı karşıya kalmıştı. 
     Amerikan Newsweek dergisi, ABD'de 11 Eylül'deki saldırıları düzenleyen teröristlerden Muhammed Atta'nın, Nisan ayında, Hicazi ile Çek Cumhuriyeti'nin başkenti Prag'da görüştüğünü ileri sürmüştü. 
     The Wall Street gazetesi ve Amerikan Associated Press haber ajansı da, Hicazi'nin, 1998'in Aralık ayında Afganistan'da Kandahar'da, Suudi terörist Usame Bin Ladin ile görüştüğünü iddia etmişti. 
     






</TEXT>
</DOC>
