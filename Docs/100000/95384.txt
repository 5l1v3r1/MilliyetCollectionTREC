<DOC>
<DOCNO> 95384 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/12/son/sontur27.html </URL>
<DATE> 2002/07/12/ </DATE>
<TIME>  </TIME>
<AUTHOR>  </AUTHOR>
<HEADLINE>
İsmail Cem "Yakında fotoğraf karesine sığmayacağız" 
</HEADLINE>
<TEXT>

     DSP'den istifa edenlerin başlattığı yeni oluşum hareketinin, yapılacak ilk seçimlere katılmayı hedeflediği bildirildi. 
     Bugün düzenlediği basın toplantısında Dışişleri Bakanlığı ve DSP'den istifa nedenlerini açıklayan Kayseri Milletvekili İsmail Cem, öğleden sonra istifa eden milletvekilleriyle TBMM'de biraraya geldi. 
     Gaziantep Milletvekili Ali Ilıksoy'un TBMM Başkanvekili iken kullandığı odada gerçekleşen toplantı, yaklaşık 1 saat sürdü. 
     TBMM'ye gelişinde olduğu gibi ayrılışında da gazetecilerin sorularını yanıtlamayan Cem, milletvekillerinin alkışlarıyla uğurlandı. Cem, milletvekilleriyle ayrılırken kendisini görüntülemek isteyen foto muhabiri ve kameramanlara dönerek, ''Yakında bu karelere sığmayacağız'' dedi. 
     Edinilen bilgiye göre, toplantıda, yeni oluşumun partileşme çalışmaları ele alındı. Parti kurma çalışmalarına hız verilmesi kararlaştırılırken, yapılacak ilk seçimlere katılmanın hedeflendiği öğrenildi. 
     TBMM'DE olduğu halde toplantıya katılmayan Mersin Milletvekili İstemihan Talay, gazetecilerin sorularını yanıtlarken, parti program ve tüzüğünün hazırlama çalışmalarını önümüzdeki hafta tamamlayabileceklerini bildirdi. 
     Talay, kendisinin yanı sıra Antalya Milletvekili Metin Şahin, Sinop Milletvekili Metin Bostancıoğlu, Bursa Milletvekili Recep Önal, Gaziantep Milletvekili Ali Ilıksoy'dan oluşan çalışma grubunun parti program ve tüzüğünü hazırladığını kaydetti. 
     Talay, ''Parti kurma dilekçesini önümüzdeki hafta İçişleri Bakanlığı'na verebilecek misiniz '' sorusuna, ''Hayır, önümüzdeki haftaya yetişmeyebilir. Ama mümkün olan en kısa zamanda bunu yapacağız'' dedi. 
     Partinin isminin henüz belli olmadığını ifade eden Talay, DSP'den istifalar konusunda ise ''Biz kimseye istifa edin demiyoruz ama kendiliğinden gelişiyor. Örneğin, DSP Mersin Teşkilatı kendiliğinden istifa etti. İstifalar böyle gelişiyor'' dedi. 
     Talay, bir soru üzerine teşkilatlanma çalışmalarının henüz sözkonusu olmadığını ifade ederek, ''Devlet Bakanı Kemal Derviş, toplantılarınıza katılacak mı'' sorusunu ise yanıtsız bıraktı. 
     





</TEXT>
</DOC>
