<DOC>
<DOCNO> 81352 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/01/guncel/gun04.html </URL>
<DATE> 2002/05/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Ölüme pedal çevirdi 
</HEADLINE>
<TEXT>
İhmal var üstlenen yok 
Yalova’da bisiklet yarışmasında, başını trafik levhasına çarpan bir genç, beyin kanamasından öldü. Liseli genci, kasksız’ yarıştıranlar ise topu birbirine atıyor 
     SÜHEYLA GÖZDERELİLER DHA 

     Yalova’da önceki gün Yalova Bisiklet İhtisas Kulübü’nce organize edilen yarışmada kasksız yarışan liseli bir genç, ihmal’ sonucu öldü. Kazayla ilgili kimsenin sorumluluk üstlenmemesi ise şaşkınlık yarattı. 
     Arkadaşından emanet aldığı bisikletle yarışmaya katılan Yalova Endüstri Meslek Lisesi 3. sınıf öğrencisi Ahmet Şükrü Günay, bitime 10 metre kala yapılan bir uyarı üzerine arkasını döndüğü sırada başını trafik levhasına çarparak, yere düştü. Kasksız yarışan Günay, kaldırım taşına kafasını vurunca, ağır yaralandı. Boynu kırılan ve beyin kanaması geçiren Günay, hastaneye kaldırılırken yolda öldü. 
     17 Ağustos depreminde yıkılan evinin enkazından anne, babası ve kız kardeşiyle birlikte kurtarılan Günay’ın cenazesi, ailesinin maddi durumunun yetersiz olması üzerine, arkadaşları ve öğretmenlerinin topladığı 500 milyon lirayla toprağa verildi. 
     Çocuklarının yarışmaya katılacağından haberleri olmadığını belirten Filiz-Ergün Günay çifti, "Doktorlar, kask takılsaydı, kesinlikle ölüm olmazdı’ diyorlar. Bu yarışmayı organize edenler ve güvenlik önlemi almayanlar hakkında dava açacağız" dedi. 
     Günay’ın okuduğu okulun müdürü Ahmet Aktürk ise, yarışmayı Yalova Belediyesi Bisiklet İhtisas Kulübü’nün organize ettiğini, kulübün başvurusu üzerine de milli eğitim müdürlüğünün okullara duyuru yaptığını belirterek, "8 öğrencinin adını bildirdik. Ancak Günay için izin vermedik" diye konuştu. 
     Yalova Belediye Başkan Yardımcısı Numan Özkan ise adlarını taşıyan organizasyon ile hiçbir ilgilerinin bulunmadığını savundu. 
     



 GÜNCEL 
















</TEXT>
</DOC>
