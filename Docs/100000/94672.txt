<DOC>
<DOCNO> 94672 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/09/son/soneko18.html </URL>
<DATE> 2002/07/09/ </DATE>
<TIME>  </TIME>
<AUTHOR>  </AUTHOR>
<HEADLINE>
TESK "Erken seçim değil, puslu havayı dağıtacak yönetim lazım" 
</HEADLINE>
<TEXT>

     Türkiye Esnaf ve Sanatkarları Konfederasyonu TESK , Avrupa Birliği'ni AB destekleyen siyasi parti ve grupların acilen yeni bir koalisyon hükümeti oluşturarak, TBMM'yi göreve çağırmasını istedi. 
     TESK'ten yapılan açıklamaya göre, dün TESK Genel Merkezi'nde Genel Başkan Derviş Günday başkanlığında toplanan TESK Yürütme Kurulu, son gelişmeleri değerlendirdi ve konuyla ilgili bir bildiri yayınladı. 
     TESK Genel Başkanı Derviş Günday imzasıyla yayınlanan bildiride, Türkiye'nin, AB trenini kaçırmasının faturasının çok ağır olacağı ve uzun süredir yaşanan ekonomik, siyasi belirsizliğin Türkiye için bir şansa dönüştürülebileceği belirtilerek, şu görüşlere yer verildi 
     ''Biz 4 milyon üyesi bulunan TESK olarak, sahipsiz bırakılan ve dahası yok farz edilen küçük esnaf ve sanatkarlar olarak 'AB, Türkiye için önemli hedeftir' diyoruz. Ve bu hedefi ülkemizin demokratik, çağdaş, modern ve şeffaf bir hukuk devleti, güçlü ve istikrarlı bir ekonomi, bir refah toplumu olma arzusu ile örtüştüğü için seçiyor ve destekliyoruz. Tam üyelik yükümlülüklerini, ekonomik siyasi ve sosyal tüm alanlarda ülkemizin ihtiyaç duyduğu reformların gerekleri olarak algılıyoruz. AB üyesi bir Türkiye'nin daha iyi yaşam kalitesi, eğitim, istihdam, sağlık, güvenlik ve de istikrar demek olduğunun bilincindeyiz. Kaldı ki, Asya ülkeleri daha kendi birliklerini oluştururken ve bunların yanına yakında Afrika Birliği de eklenecekken, ülkemizi AB dışında tutma çabaları benimsenemez.'' Bildiride, uzun süredir çaba gösterilen tam üyelik konusunun mutlu biçimde tamamlanması doğrultusunda en büyük görevin siyasi iradede olduğu vurgulanırken, siyasilerin ülke çıkarlarını göz önüne alarak gereken adımları atması gerektiği kaydedildi. 
     Birkaç gündür yaşanan depremin Türkiye için bir şansa dönüştürülebileceğinin vurgulandığı bildiride, ''Bunun için AB'den yana olan siyasi partiler ve gruplar yeni bir koalisyon hükümetini acilen kurabilir, Kopenhag Kriterleri'ne uyum için gerekli yasaların çıkarılması amacıyla TBMM'yi göreve çağırabilirler. Ülkemizin erken veya acil seçime değil, bu puslu havayı dağıtacak yeni bir hükümete ihtiyacı vardır'' denildi. 
     





</TEXT>
</DOC>
