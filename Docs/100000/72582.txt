<DOC>
<DOCNO> 72582 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/14/son/sonspo15.html </URL>
<DATE> 2002/03/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Hasan Arat, yönetime alacağı Mehmet Kazancı'yı tanıttı 
</HEADLINE>
<TEXT>

     Beşiktaş Kulübü'nün 31 Mart'ta yapılacak olağan seçim genel kurul toplantısı öncesi başkan adaylarından Hasan Arat, kulüp başkanı seçilmesi durumunda yönetim kuruluna alacağı adayları tanıtmayı sürdürüyor. 
     Hasan Arat, düzenlediği basın toplantısında, siyah-beyazlı kulübün bundan öncesi seçim genel kurulunda kendisiyle birlikte başkan adayları arasında yer alan, 1965 Beşiktaşlılar Cemiyeti Başkanı Mehmet Kazancı'yı medyaya tanıttı. 
     Mehmet Kazancı'nın Beşiktaş camiası içinde sevilen bir isim olduğunu vurgulayan Hasan Arat, ''Geçtiğimiz günlerde önemli bir kaza geçirmesine rağmen bizimle çalışmayı kabul etmesi memnuniyet verici. 
     Projelerimizin gerçekleşmesinde tecrübesiyle bize yol arkadaşı olacaktır'' dedi. 
     Kazancı ile son seçimlerde başkanlık seçimi için yarıştıklarını anlatan Arat, ''Geç de olsa birlikte çalışacak olmanın memnuniyetini yaşıyoruz'' diye konuştu. 
     Geçen günlerde geçirdiği trafik kazası sonrası kolu halen askıda olarak toplantıya katılan Mehmet Kazancı ise Hasan Arat'la Beşiktaş ile ilgili fikirlerinin uyuştuğunu belirterek, ''Bizim mücadelemiz kişisel değil, Beşiktaş'ın menfaatleri için. Beşiktaş'a faydalı olabilmek için birlikte çalışmaya karar verdik'' dedi. 
     Kendisinin başkanlığa aday olduğu dönemdeki projelerini yeni dönemde Hasan Arat ile birlikte gerçekleştireceklerini anlatan Kazancı, öncelikli hedeflerinin BJK İnönü Stadı'nı yenilemek ve Ümraniye Tesisleri'ni tamamlamak olduğunu söyledi. Kazancı, ''Transferde de bugüne dek getirilmeyen dünya markası futbolcuları Beşiktaş'a kazandırarak, taraftarlarımızı memnun edeceğimize inanıyorum'' şeklinde konuştu. 
     






</TEXT>
</DOC>
