<DOC>
<DOCNO> 95148 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/11/son/sontur03.html </URL>
<DATE> 2002/07/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Rafet El Roman konseri seyirci olmayınca iptal edildi... 
</HEADLINE>
<TEXT>

     Muğla'nın Fethiye İlçesi'nde düzenlenen, pop sanatçısı Rafet El Roman'ın konseri, yeterli izleyici olmaması nedeniyle yapılamadı. Konserin organizatörü, bilet paralarının tamamını ödeyemediği için gözaltına alındı. 
     Fethiye Lisesi bahçesinde yapılacak etkinliğe az sayıda kişinin bilet aldığını öğrenen sanatçı Rafet El Roman, konsere gelmedi. 
     Roman'ın sahneye çıkmayacağını öğrenen ve aralarında yabancı turistlerin de bulunduğu yaklaşık 200 izleyici, konserin yapılamamasını protesto ettiler ve kendilerine yapılanın ''saygısızlık'' olduğunu söylediler. 
     Organizatörler, 5 milyon lira ile 7,5 milyon liradan satılan biletlerin bir bölümünün ücretini vatandaşlara iade ettiler. 
     Konserin organizatörü Selim Yarar, 75 konser bileti satıldığını ancak 180 iade talebinin geldiğini belirterek, ''Maliye görevlileri girişte vergi kontrolü yapmak için biletleri toplamış. O nedenle içeridekilerin elinde bilet yok. Konser iptal edilince, biletli-biletsiz herkes ücretini geri istedi. O nedenle bilet satışından topladığımız para yetmedi'' açıklamasını yaptı. 
     Yaklaşık 50 kişiye bilet parasının ödenememesi üzerine, Selim Yarar, bilet ücretlerinin, bankadan para çektikten sonra iade edileceğini söyledi. 
     Organizatör Yarar, şikayet üzerine, İlçe Emniyet Müdürlüğü ekiplerince gözaltına alındı. 
     





</TEXT>
</DOC>
