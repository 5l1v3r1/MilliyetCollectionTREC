<DOC>
<DOCNO> 87401 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/01/son/soneko15.html </URL>
<DATE> 2002/06/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Mayıs ayında hangi yatırım aracı ne kadar kazandırdı 
</HEADLINE>
<TEXT>

     Liderler zirvesi, İstanbul Yaklaşımı ve en önemlisi de Başbakan Bülent Ecevit'in sağlığı ile ilgili gelişmeler Mayıs ayında piyasaların seyrini belirledi. 
     Mayıs ayının ilk günlerinde beklentisizliğin etkisiyle genelde yatay seyir içinde olan piyasa daha sonraki günlerde sanayi üretim verileriyle gelen bir yükseliş trendi yaşadı. Bu trend kar satışları ve Başbakan Ecevit'in hastalığına ilişkin haberler ve seçim söylentileriyle kesildi. 
     Daha sonraki haftalarda ise liderler zirvesi, İstanbul Yaklaşımı ve AB üyelik süreci ile ilgili gelişmeler piyasaların seyrinde etkili oldu. Bunlarla birlikte Başbakan Ecevit'in sağlık durumu yakından takip edildi. 
     Sıkışık bir seyirle ana destek ve direnç noktaları arasında gidip gelen Borsa endeksi ayın son günlerinde yılın en düşük düzeylerine geriledi. Mayıs ayı boyunca endeks 1,027.80 puanlık düşüşle 10,413.70 puana geriledi. Hisse senetleri Mayıs ayında ortalama yüzde 8.98 oranında değer yitirdi. 
     Borsadaki gerilemeye karşın altın ve dövizde geçen ay önemli artışlar gerçekleşti. 
     ABD Doları'nın Türk Lirası satış fiyatı yüzde 7.06 oranında artarak Mayıs ayını bir milyon 440 bin liradan tamamladı. Euro ise aylık bazda yüzde 11.05'e ulaşan oranda artarak Mayıs sonunda 1 milyon 347 bin lira oldu. İngiliz Sterlini yüzde 7.51'lik artışla 2 milyon 110 bin 500 liraya ve İsviçre Frangı da yüzde 10.80'lik artışla 918 bin 500 liraya ulaştı. 
     Mayıs ayında 24 ayar külçe altının satış fiyatı yüzde 12.59 oranında artarak 15 milyon 200 bin liraya, Cumhuriyet altınının satış fiyatı da yüzde 14.44 artarak 103 milyon liraya çıktı. 
     Yatırım fonlarına katılma belgeleri geçen ay ortalama yüzde 1.15 oranında artış kaydetti. A Tipi fonlardaki aylık düşüş yüzde 3.80 olurken, B tipi fonlar ortalama yüzde 2.69 oranında değer kazandı. 
     İMKB Tahvil ve Bono Piyasası'nda, Nisan sonundaki ağırlıklı ortalamalara göre çeşitli vadelerdeki bonoların Mayıs ayındaki net getirileri yüzde 2.75 ile yüzde 3.67 arasında gerçekleşti. 
     Banka faizleri ay içinde 2-3 puan dolayında düşüş gösterdi. Önde gelen ve değerlendirmeye alınan 10 kamu ve özel bankanın Nisan sonundaki faiz oranlarının ortalamaları dikkate alınarak yapılan hesaplamalara göre, 1 ay vadeli mevduat faizinin aylık net getirisi yüzde 3.34 oldu. 
     Nisan sonunda ortalama yüzde 49 düzeyindeki oranlardan parasını repoda değerlendiren yatırımcılar Mayıs ayında yüzde 3.36 dolayında kazanç elde ettiler. 
     





</TEXT>
</DOC>
