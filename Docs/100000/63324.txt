<DOC>
<DOCNO> 63324 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/21/ekonomi/eko01.html </URL>
<DATE> 2002/01/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Enron, Bush’tan sonra yardımcısını da sıkıştırıyor 
</HEADLINE>
<TEXT>

ABD tarihinin en büyük şirket batışı olarak adlandırılan enerji şirketi Enron’un çöküşünün ardından ortaya çıkan skandallar, ABD Başkanı George W. Bush’un Yardımcısı Dick Cheney’e kadar dayandı 
     SEMA EMİROĞLU New York 

     ABD, tarihindeki en büyük şirket batma skandalı ile çalkalanırken, skandalın siyasi boyutları, Başkan Yardımcısı Dick Cheney’i de şaibe altında bırakacak kadar büyüdü. Cheney’nin geçen yıl Enron yöneticileriyle bir değil, altı kez buluştuğunu kabul etmesinin ardından, Kongre soruşturma komisyonu, bu görüşmelerin içeriğini açıklamayı reddeden Cheney aleyhine dava açmaya hazırlanıyor. 
     
     Cheney, sessizliğini koruyor 
     Cheney’nin, Enron’un Hindistan’daki bir enerji projesinden 64 milyon dolarlık alacağını tahsil etmesini sağlamak için Sonia Gandhi ile yaptığı görüşmenin de Bush’un Ulusal Güvenlik Konseyi ile koordine edildiği meydana çıktı. Demokrat Kongre üyeleri Henry Waxman ve John Dingell, Cheney’nin Enron Başkanı Kenneth Lay’le yaptığı ve Amerikan enerji politikasını görüştüğü toplantıların içeriğini öğrenmek için hukuki yollara başvuracaklarını açıkladılar. 
     Cheney, idari ayrıcalık hakkını kullanarak, görüşmelerin içeriği hakkında bilgi vermeyi reddederken, Beyaz Saray’da Cheney’nin sessiz mi kalması, yoksa "Washington skandallarının ana kuralı olan" tüm gerçekleri hızlı bir şekilde açıklaması mı gerektiği konusunda hararetli bir tartışma başladı. 
     
     E - mail’ler ele verdi 
     Gözlemciler, Cheney’nin baba Bush’un yönetiminden ayrıldıktan sonra dünyanın en büyük petrol arama teçhizatı üreticisi olan Halliburton’un başkanlığına getirildiğine ve oğul Bush yönetimine, "on milyonlarca dolar" kişisel servetle döndüğüne dikkat çekiyorlar. 
     Cheney’nin, Enron’un Hindistan’daki bir enerji projesinden 64 milyon dolarlık alacağını kurtarmak için muhalefet lideri Sonia Gandhi ile 27 Haziran’da Beyaz Saray’daki görüşmesi de Bush yönetimini zor durumda bıraktı. Ayrıca e - mail yazışmaları, aynı gün Enron Başkanı’nın da Washington’da olmasının beklendiğini gösteriyor. İncelenen e - mail ve diğer belgeler, Cheney’nin Enron’la temasının ticaret bakanlığı boyutunun ötesine geçtiğini ortaya koydu. 28 Haziran’da Konsey’in bir yetkilisince yazılan e - mail’de, "İyi haber. Başkan Yardımcısı, Enron’u dün Sonia Ganhi ile yaptığı görüşmede dile getirdi" denildi. Bir e - mail’de, "Başkan Enron’dan söz edemez" denilirken, Enron’un, görüşmenin yapıldığı gün 586 milyon dolarlık zararını bildirdiği ortaya çıktı. 
     
Enron’un batışı sistem değiştiriyor      Enron’un batışı ve ardından yaşanan skandallar, ABD’de, uygulanan muhasebe takip sisteminin değişikliği ve denetim komitelerinde köklü bir reforma gidilmesi tartışmalarını gündeme getirdi. 
     Uzmanlar, Enron skandalının, ABD’deki muhasebe sisteminin karışıklığını ve yeniliklere cevap veremiyor olmasını ortaya çıkardığını bildirdiler. 
     ABD’de şirketler neredeyse 20 yıldır aynı muhasebe denetim sistemini uyguluyor ve bu sistemde, finansal raporları ve muhasebe kayıtlarını açıklarken zorluk çıkarıyorlardı. Gelişmelerin ardından ABD’de Sermaye Piyasaları Kurulu şirketler için yeni bir izleme sistemini hayata geçirmeye hazırlandığını açıkladı. Yeni sistem, teknolojik bir izleme sisteminden oluşan ve tüm ihtiyaçları karşılayacak düzenlemelerin bulunduğu bir yapıya sahip olacak. 
     



 EKONOMİ 


















</TEXT>
</DOC>
