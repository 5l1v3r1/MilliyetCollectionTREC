<DOC>
<DOCNO> 58634 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/23/son/sontur09.html </URL>
<DATE> 2001/12/23/ </DATE>
<TIME>  </TIME>
<AUTHOR>  </AUTHOR>
<HEADLINE>
İzmir'de yine sel felaketi...15 evi su bastı 
</HEADLINE>
<TEXT>

     İzmir'in Foça İlçesi'nde etkili olan sağanak yağış ve yağan karların erimesi sonucu, kent merkezindeki 15 evi su bastı. 
     Foça Belediye Başkanı Ali İlcan, A.A muhabirine yaptığı açıklamada, ilçedeki altyapı çalışmalarının 1992 yılından beri devam ettiğini ve çalışmaların sık sık SİT engeline takıldığını belirterek, bu durumun vatandaşı mağdur ettiğini söyledi. İlcan, altyapı eksikliği nedeniyle Atatürk ve Fevzipaşa mahallelerindeki evleri basan suyun, vidanjörler yardımıyla boşatılmasına çalışıldığını bildirdi. 
     Öte yandan, Atatürk Mahallesi'nde, marangoz atölyesi bulunan, aynı zamanda Türkiye Tabiatını Koruma Derneği Başkanı olan Hamdi Dinçmen, bütün makinelerinin su altında kaldığını ve zararının büyük olduğunu belirterek, ''Zararımı bilirkişiye tespit ettirip, sorumlular hakkında Cumhuriyet Savcılığı'na başvuracağım'' dedi. 
     Bu arada, şiddetli yağış nedeniyle Aliağa'da heyelan, Seferihisar'ın Ürkmez Beldesi'nde de sel baskını oldu. 
     Aliağa'ya bağlı Yenişakran Beldesi'nde, aşırı yağmur nedeniyle meydana gelen heyelanda, karayoluna uçurumdan taşların düştüğü belirtildi. 
     Öte yandan, Seferihisar'ın Ürkmez Beldesi'nde 4 ev ve işyerini şiddetli yağış nedeniyle su bastığı, maddi hasarın 50 milyar lira civarında olduğu bildirildi. 
     






</TEXT>
</DOC>
