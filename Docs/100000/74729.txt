<DOC>
<DOCNO> 74729 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/26/son/sonspo19.html </URL>
<DATE> 2002/03/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaş'ta Tümer, uzun bir aradan sonra takımla çalıştı 
</HEADLINE>
<TEXT>

     Beşiktaş, Antalyaspor ile yapacağı lig maçının hazırlıklarını, bugün yaptığı antrenmanla sürdürdü. 
     Ümraniye Tesisleri'nde yapılacağı açıklanan, ancak kötü hava koşulları nedeniyle Fulya Tesisleri'nde gerçekleştirilen antrenmanda, mahkemesi nedeniyle Almanya'da bulunan teknik direktör Christoph Daum yer almadı. Antrenör Roland Koch yönetiminde yapılan ve yaklaşık 1.5 saat süren antrenmanda, önce kondisyon çalışan futbolcular, daha sonra sahanın 3'te 2'lik bölümünü kullanarak prese dayalı tek kale maç oynadı. Koch, maç sırasında çalışmayı sık sık keserek hata yapan futbolcuları uyardı. Antrenmanın son bölümünde, futbolcular dar alanda çift kale maç yaptı. Oyuncuların son derece hırslı ve istekli oldukları gözlendi. 
     Bu arada antrenör Koch, antrenman bitiminde Stavrum'u tesislere göndermedi ve bir süre gol çalışması yaptırdı. 
     Beşiktaş'ın, Denizlispor ile yaptığı lig maçında sakatlanan Tümer Metin, uzun bir aradan sonra bugün takımla birlikte çalıştı. 
     Antrenmanda oldukça istekli görünen Tümer'in, Antalyaspor karşısında forma giyebileceği bildirildi. 
     Öte yandan milli takım kamplarında bulunan İlhan Mansız, Tunç, Baya, Khlestov ve Myhre'nin yanı sıra sakat olan İlhan Şahin da antrenmana katılmadı. 
     Siyah-beyazlılar, yarın basına kapalı yapacakları antrenmanla Antalyaspor maçı hazırlıklarını sürdürecek. 
     






</TEXT>
</DOC>
