<DOC>
<DOCNO> 71483 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/08/son/sondun27.html </URL>
<DATE> 2002/03/08/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD Filistin'e temsilci gönderiyor 
</HEADLINE>
<TEXT>

     ABD Başkanı Goerge Bush'un dün akşam sürpriz bir şekilde bölgeye özel temsilci Anthony Zinni'yi göndereceğini açıklaması, İsrail Başbakanı Ariel Şaron'a ağır bir darbe olarak yorumlandı. 
     Şaron'un giriştiği askeri kampanya halkına güvenlik yerine daha çok şiddet getirirken, bu durumun Filistin lideri Yaser Arafat'a Washington nezdinde güç kazandırdığı belirtildi. 
     Washington'ın daha önce ''ancak Arafat'ın şiddeti önlemesi halinde'' bölgeye göndereceğini açıkladığı Zinni'nin Tenet ve Michael belgelerinin uygulanabilmesi için Şaron'u önce ''7 günlük mutlak ateşkes'' koşulundan vazgeçirmek ve İsrail'in sert askeri kampanyasını durdurmak için geleceği ifade ediliyor. 
     Şaron, derin bir ikilem içinde bulunuyor. Washington'a karşı direnebilecek halk desteğini yitirirken, yumuşaması halinde kalan desteğini daha sağa kaptırmasından endişe ediyor. 
     Yediot Ahronot Gazetesi'nde yayımlanan kamuoyu yoklamasına göre, İsrallilerin yüzde 45'i Şaron'a destek verirken, yüzde 41'i erken seçimlere gidilmesini, yüzde 30'u ise hükümetin istifa etmesini istiyor. 
     Şaron'un Zinni'nin gelişini ''memnuniyetle karşıladığını'' açıklamakla birlikte Washington'ın bu sürpriz kararından büyük endişe duyduğu belirtiliyor. 
     Maariv Gazetesi, Şaron'un buna hazırlıksız yakalandığını belirterek, daha dün danışmanlarının ABD Dışişleri Bakanı Colin Powell'ın sert eleştirilerine dudak büküp ''Powell ekstrem bir figür. 
     Yönetim bizi destekliyor'' dediklerini yazdı. 
     İsrail Radyosu, Zinni'nin Tenet ve Michael belgelerinin uygulanması için ''7 günlük mutlak ateşkes'' koşulundan Şaron'u vazgeçirmek için bölgeye geldiğini belirtirken, İsrailli yetkililerin, ''Bu belgeleri uygulamak istiyoruz, ama terör devam ettikçe İsrail'in operasyonları da devam edecek'' dediklerini duyurdu. 
     ''Şaron'u gözden çıkardığı'' ileri sürülen Washington'ın nasıl bir taktik izleyeceği merakla bekleniyor. 
     -''WASHINGTON ŞERİT DEĞİŞTİRİYOR''- Bush'un dünkü sürpriz açıklaması, geleneksel olarak İsrail'e yakın olan Washington'ın Ortadoğu politikasında stratejik bir değişiklikten çok, Irak'a yapılacak muhtemel bir operasyon öncesinde, bir taktik değişikliğine gittiğini, bir anlamda ''şerit değiştirdiğini'' gösteriyor. 
     Haaretz Gazetesi, Amerikan diplomatik kaynaklarının, ''ABD İsrail'e karşı politika değiştirmedi. Ancak İsrail'in Filistin Yönetimi'ne karşı politikasını değiştirdiği endişesine düştü'' dediklerini yazdı. 
     Gazete, yorumunda, Şaron ''kurallara göre oynadıkça'', yani Filistin Yönetimi'ni devirmeye kalkmadıkça, Washington'ın sert askeri operasyonlarına itirazı olmadığını yazdı. 
     Ancak sert operasyonlardan çok Şaron'un ''Filistinlilere merhamet isteyinceye kadar vurmak gerekli'' gibi sözlerinin Washington'da alarm zillerini çaldırarak, ''İsrail yön değiştiriyor. Topyekun savaşa gidecek ve Filistin Yönetimi'ni devirecek'' korkusu uyandırdığı ifade edildi. 
     Yediot Ahronot Gazetesi, Washington'da Şaron'un ''topyekun bir savaşa gittiği'' endişesinin doğması üzerine Zinni'nin gönderildiğini yazdı. Gazete, Washington'ın Irak operasyonu öncesinde İsrail-Filistin gerginliğinin yatıştırılması gerektiğine inandığını belirtti. 
     Maariv, Zinni'nin geliş amacının ABD'nin topyekun bir savaş başlangıcı olarak gördüğü İsrail saldırılarını durdurmak olduğunu belirtti. Gazete, son operasyonlarda çok sayıda Filistinlinin ölmesinin ve Şaron'un sert ifadelerinin Washington'da Şaron'un ''kırmızı ışıkta durmayacağı'' endişesini uyandırdığını yazdı. 
     Haaretz, ABD'nin başlattığı yeni girişim uyarınca önce Zinni'nin denetiminde Tenet ve Michael belgelerinin şiddetin durması beklenmeden uygulanacağını ve ardından Suudi barış planının devreye sokulacağını yazdı. 
     Bush'un Suudi barış planını öven sözleri ile de bu yönde işaret verdiği belirtildi. 
     Haaretz, dünkü yorumunda, Suudi Arabistan'ın ''Irak'a operasyonuna ses çıkarmayacağız, ama barış süreci yeniden başlasın ve Şaron gitsin'' önerisinde bulunduğunu ve Washington'ın bunu kabul ettiğini yazmıştı. 
     






</TEXT>
</DOC>
