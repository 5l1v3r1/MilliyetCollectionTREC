<DOC>
<DOCNO> 55646 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/05/son/sondun05.html </URL>
<DATE> 2001/12/05/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD'den İsrail'e kınama yok... 
</HEADLINE>
<TEXT>

     İsrail ile Filistin arasındaki kanlı çatışmalarda daima ''her iki tarafa da'' şiddeti durdurmaları telkininde bulunan ABD, bu kez açıkça İsrail'in yanında yer alırken, yeni dalga şiddetin faturasını Filistin lideri Yaser Arafat'a çıkardı. 
     Hafta sonunda İsrail'de düzenlenen intihar saldırılarının sonucunda 26 kişi hayatını kaybetmişti. 
     ABD Başkanı George Bush yönetimi, Arafat'ın karargahının İsrail tarafından bombalanmasının ardından alışılan uygulamaların aksine, taziye ifadeleri yerine Arafat'ın daha fazla çaba sarf etmesi gerektiği öğüdünü verdi. 
     Beyaz Saray Sözcüsü Ari Fleischer, güvenlik içinde yaşamanın, İsrail'in hakkı olduğunu kaydetti. ABD Dışişleri Bakanı Colin Powell da Arafat'ın, elinden gelen bütün çabayı göstermediğini, şiddeti önlemek için daha fazlasını yapabileceğini söyledi. 
     ABD Dışişleri Bakanlığı Sözcüsü Phil Reeker, düzenlediği basın toplantısında gazetecilerin ''İsrail'in, Arafat'ın karargahını bombalamasının neden kınanmadığı '' yönündeki ısrarlı sorularına karşılık, ''İsrail'in bombalamasının uygun bir davranış olup olmadığına karar verecek olan biz değiliz. Ancak Arafat, şiddeti durdurmak için daha fazlasını yapabilir. Şiddet durmadan, iki taraf biraraya gelmeden hiçbir şey kazanılamaz'' demekle yetindi. 
     ABD Dışişleri Bakanlığı'nın bir yetkilisi de ''İsrail gerekli olduğuna inandığı adımları atmak zorunda. Biz, kimseye yeşil veya kırmızı ışık yakmadık. İsrail'e Arafat'ı yok etmesi telkininde bulunmadık. Arafat, 1996 yılında kendi bölgesinde çok etkili önlemler almıştı. Şimdi yine benzer önlemleri alabilir. Bir güvenlik diyalogu işlemeli'' dedi. 
     Arafat, CNN televizyonuna verdiği mülakatta, şiddeti durdurmak için yüzde 100 çaba sarf ettiğini söylemişti. 
     Şiddetin her iki taraf için de trajedi olduğunu belirten Amerikalı yetkili, İsrail ve Filistin'in, ''davranışlarının karşılığını'' iyi hesaba katmak zorunda olduğunu da hatırlattı. 
     






</TEXT>
</DOC>
