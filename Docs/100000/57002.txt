<DOC>
<DOCNO> 57002 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/13/son/sondun20.html </URL>
<DATE> 2001/12/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Erbakan'ın Fransız avukatı AİHM kararından memnun 
</HEADLINE>
<TEXT>

     Anayasa Mahkemesi tarafından kapatılan Refah Partisi'nin RP son Genel Başkanı Necmettin Erbakan'ın Fransız avukatı Laurent Hincker, temyiz vazifesi gören Büyük Daire'nin, parti kapatılması konusunda Avrupa İnsan Hakları Mahkemesi'nin AİHM pozisyonuna tam açıklık kazandıracağını söyledi. 
     Kapatılan RP'nin son lideri Erbakan ve diğer parti yöneticilerinin Strasbourg'daki avukatı Hincker, AİHM'de bugün çıkan karar ile ilgili olarak yazılı bir açıklama yaptı. 
     Hincker, karışık davalara, Büyük Daire'nin baktığını hatırlattı. 
     AİHM'nin 3. dairesinin Refah Partisi ile ilgili Temmuz ayında aldığı kararı anlamakta güçlük çektiğini belirten avukat, AİHM'nin konu ile ilgili pozisyonunun tam açıklığa kavuşması açısından başvurunun Büyük Daire'ye gönderilmesinin önemli olduğunu vurguladı. 
     Avukat, 17 yargıçtan oluşan Büyük Daire'nin, davanın genelini tekrar gözden geçireceğini hatırlattı ve daha önce incelemeye alınması kabul edilmeyen maddelerin de, tekrar değerlendirileceğine işaret etti. 
     AİHM'nin Türkiye ile ilgili olarak daha önce parti kapatılması konusunda 3 kez Avrupa İnsan Hakları Sözleşmesi'nin 11. maddesinin ihlal edildiği yolunda karar aldığını söyleyen avukat, ''Büyük Daire, Refah Partisi, laiklik karşıtı faaliyetlerin merkezi mi değil mi, demokrasinin korunması ve demokratik toplum için bu partinin kapatılması gerekli miydi sorularına yanıt verecek'' diye konuştu. 
     






</TEXT>
</DOC>
