<DOC>
<DOCNO> 98406 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/27/son/sontur33.html </URL>
<DATE> 2002/07/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Bahçeli ''Siyasi manevra arayışları ön plana çıkmıştır'' 
</HEADLINE>
<TEXT>

     MHP Genel Başkanı, Devlet Bakanı ve Başbakan Yardımcısı Devlet Bahçeli, 3 Kasım seçim sürecinin başlaması ile uyum yasalarının bir an önce ele alınması için siyasi partilerin "görünürde bir yarış" içine girdiğini söyledi. Bahçeli, "Bu çerçevede AB uyum yasalarının, 3 Kasım erken seçim kararının önüne çekilmesi için siyasi manevra arayışlarının ön plana çıktığı görülmüştür" dedi. 
     Bahçeli, Gümüşhane MHP İl Başkanlığı'nda düzenlediği basın toplantısında, TBMM'nin, partisinin girişimiyle 29 Temmuz Pazartesi günü olağanüstü toplanacağını anımsattı. 
     Avrupa Birliği AB uyum yasaları paketini bütün yönleriyle değerlendirdiklerini belirten Bahçeli, Türkiye'nin AB üyeliği siyasi hedefini "samimiyetle desteklediklerini" söyledi. Bahçeli, "Bu konuda yanlış bir zeminde sürdürülen karalama kampanyaları, bu temel gerçeği değiştiremeyecektir" diye konuştu. 
     Türkiye'nin AB'ye onurlu bir üyelik süreci ile ve onurlu bir üye olarak katılmasını istediklerini belirten Devlet Bahçeli, diğer partilerden ayrıldıkları noktanın böyle bir onurlu üyelik süreci ile ilgili izlenecek yöntem ve yaklaşımla ilgili olduğunu kaydetti. 
     





</TEXT>
</DOC>
