<DOC>
<DOCNO> 95291 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/12/son/sondun20.html </URL>
<DATE> 2002/07/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye'deki gelişmeler dünya basınında nasıl değerlendiriliyor 
</HEADLINE>
<TEXT>

     Türkiye'deki son siyasi gelişmeler dünya basınında yankı bulmaya devam ediyor. 
     İsmail Cem'in Dışişleri Bakanlığı'ndan istifa ettiğini, Kemal Derviş'in de Devlet Bakanlığı'ndan istifa girişiminde bulunduğunu yazan İngiliz Financial Times gazetesi, ''Türkiye'deki IMF destekli ekonomik programın bıçak sırtında'' olduğu yorumunu yaptı. 
     ABD'nin Türkiye'den Irak'a karşı muhtemel bir operasyon için destek istediğini, Kıbrıs görüşmelerinde sona yaklaşıldığını ve AB ile üyelik müzakerelerinin başlaması için gerekli reformların meclisten onay beklediğini belirten gazete, '' Türkiye'nin bugün, güçlü ve istikrarlı bir hükümete her zamankinden çok ihtiyaç duyduğunu'' yazdı. 
     Başbakan ve DSP Başkanı Bülent Ecevit'in, istifa edenlere son anda ''geri dönün'' çağrısı yaptığını kaydeden gazete, ''Ancak çok az kişi, artık takip edilecek kişinin o olduğuna inanıyor'' yorumunda bulundu. 
     Gazete, Cem, Derviş ve eski Başbakan Yardımcısı Hüsamettin Özkan'ın bir ''rüya takımı'' kurabileceklerini, Cem'in bu oluşumda kilit rol üstlenebileceğini de belirtti. 
     Yeni oluşumun ''siyasetin diğer ağır toplarını'' da arasına alması halinde iktidara gelme şansı yakalayacağını yazan gazete, ''eğer güçlü bir AB yanlısı hükümet kurulabilirse bu yeni hareket sadece Türk siyasi hayatındaki boşluğu doldurmakla kalmayıp, Türk halkına da tarihi hizmetler sunacak'' ifadesini kullandı. Gazete ayrıca, Derviş, Özkan ve Cem'i tanıtan bir yazı yayınladı. 
     Telegraph gazetesi de, ''Ankara'da, üst düzey askeri yetkili ve Cumhurbaşkanı Ahmet Necdet Sezer'in, Başbakan Ecevit'i çekilmeye ikna etmek için kolları sıvayacağına dair söylentiler bulunduğunu'' yazdı. 
     
     BELÇİKA BASINI 
     Belçika'nın yüksek tirajlı muhafazakar gazetesi La Libre Belgique, Türkiye'deki siyasi gelişmeleri değerlendirdiği, ''Siyasi karmaşa büyüyor'' başlıklı haberinde, Cem'in istifası ile Başbakan Ecevit'in ''manevra alanının iyice daraldığını'' yazdı. 
     Gazete, İsmail Cem, Hüsamettin Özkan ve Kemal Derviş'in, ''AB yandaşı olan ve ABD ile geleneksel müttefiklik bağlarını koruyacak yeni bir orta-sol parti kuracaklarını'' belirterek, bu partinin, IMF programına uyarak, Türkiye'yi tarihinin en büyük ekonomik krizinden çıkarmayı ve TBMM'den, AB reformlarını geçirmeyi hedefleyeceğini belirtti. 
     ''Son aylarda, hastalığı nedeniyle siyasi sahnelerden uzak kalan Ecevit'in, ayrılan milletvekillerine geri dönüş çağrısı yaparak son kozunu oynadığını'' yazan La Derniere Heure gazetesi, ''ulusal ve uluslararası alanda tanınan isimler olan Cem, Derviş ve Özkan üçlüsünün oluşturacağı merkez hareketinin, hasta ve zaman aşımına uğramış bir Ecevit karşısında, sağlıklı bir şekilde geleceğe açılacağını'' yazdı. 
     
     İTALYAN BASINI 
     Türkiye'deki gelişmeleri yakından izleyen İtalya'nın yüksek tirajlı ekonomi gazetesi İl Sole 24 Ore, ''Ecevit düşmüyor ama kuşatma altında'' başlığıyla verdiği haberinde, Ecevit'in, eşi Rahşan Hanım'ın desteğiyle direnmeye devam ettiğini yazdı. 
     Sol görüşlü La Repubblica gazetesi de, Ecevit'in en önemli adamları tarafından terk edildiğini belirtip, ''Partiler erken seçim tarihi için kavga ediyor. Yeni parti hemen hemen hazır, ama İslamcıların kazanacağı kesin, sol bölündü'' yorumunda bulundu. 
     Yüksek tirajlı gazetelerden Corriere della Sera ise ''Ankara'yı Avrupa'ya yakınlaştıran adam İsmail Cem'in istifasından sonra siyasi kriz daha da derinleşiyor'' ifadesini kullandı. 
     Başbakan Ecevit'i Roma İmparatorluğu'nun komploya kurban giden kralı ''Sezar''a benzeten gazete, ''Sezar gibi sağlığı yüzünden kendini eve hapsedilmiş, gücünü elinden almak için komplolar hazırlayan Brütüslerin kuşatması altında hissediyor'' diye yazdı. 
     Özkan ve Cem ile Ecevit'in ''iki hazinesini'' kaybettiğini savunan gazete, ''Özkan, Cem ve Derviş'in Avrupa yanlısı parti kurma projesi çizdikleri, ancak yaşlı aslanın kükremeye karar verip, Derviş'in istifasını durduğu'' yorumunda bulundu. 
     İsmail Cem'in Avrupa'daki olumlu imajına dikkat çeken gazete, Cem'in istifasıyla Ecevit'in büyük darbe aldığını öne sürdü. 
     İl Messaggero gazetesi de, ''Ecevit'in dümeni bırakmadığını, ancak geminin çok önceden battığını'' yazdı. 
     
     HOLLANDA BASINI 
     Hollanda'nın en büyük gazetesi De Telegraaf, ''Bakan Cem kabineden ayrıldı'' başlığıyla aktardığı haberinde, Cem'in istifasıyla Ecevit hükümetinin iyice zayıfladığını yazdı. 
     Cem'in ardından Devlet Bakanı Kemal Derviş'in de istifa etmek istediğini belirten gazete, ''ancak Cumhurbaşkanı Sezer'in ricasıyla Ecevit'in ikinci bir tokattan şimdilik kurtulduğu'' yorumunu yaptı. 
     Diğer gazetelerin haberlerinde de, Derviş ve Cem'in Avrupalıların gözünde Avrupalı politikacı olarak kabul edildikleri, Türkiye de ise ''Ecevit ne zaman ayrılacak'', ''yeni bir parti ne zaman kurulacak'', ''erken seçim ne zaman yapılacak'' sorularının halen yanıtsız olduğu belirtildi. 
     
     JAPON BASINI 
     Japonya'daki 10 milyon tirajlı Yomiuri Shimbun gazetesi, ''2004 yılına kadar yönetimden çekilmeyi reddeden Ecevit'in, erken seçime gitmekten başka çaresinin kalmadığı'' yorumunu yaptı. 
     Gazete ayrıca, ''Cem ve Derviş'in Özkan ile birleşmesi halinde seçimlerde fırtına estirebileceklerini'' yazdı. 
     8 milyon tirajlı Asahi Shimbun da, ''Cem'in ardından istifa 
     girişiminde bulunan Derviş'in görevi bırakmasının, başbakana yeni bir darbe olacağı'' yorumunda bulundu. Mainichi Shimbun gazetesi ise ''Ecevit hükümetindeki krizin derinleştiğini, Cem, Derviş ve Özkan üçlüsünün yeni bir oluşumu ile halktan destek alacaklarının kesin olduğunu'' yazdı. Sankei Shimbun gazetesi, ''Afganistan'a asker göndererek, ABD'nin terörle savaşına katkıda bulunan Türkiye'deki siyasi çalkantılar, ABD'nin Irak'a saldırıyı planladığı bir dönemde önemli'' ifadesini kullandı. 
     
     RUS BASINI 
     Rusya'nın önde gelen gazetelerinden İzvestiya da ''Hükümet içi isyan'' başlıklı haberinde, Türkiye'de durumun gerginleştiğini, oysa Türkiye'de gerginliğin kimsenin yararına olmadığını yazdı. 
     Gazete ayrıca, ''İslamcılar'' olarak adlandırdığı kesimin yeniden kendisini göstermeye başladığını savundu. 
     





</TEXT>
</DOC>
