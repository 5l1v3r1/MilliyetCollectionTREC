<DOC>
<DOCNO> 76608 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/05/son/sondun28.html </URL>
<DATE> 2002/04/05/ </DATE>
<TIME>  </TIME>
<AUTHOR>  </AUTHOR>
<HEADLINE>
İsrail askerleri Beytüllahim'deki Rus Kilisesini boşalttı 
</HEADLINE>
<TEXT>

     Batı Şeria'nın en büyük kenti Nablus'ta 14 yaşındaki Filistinli kız çocuğunun öldürüldüğü Tubas köyünde, ikinci Filistinli'nin de vurularak öldürüldüğü bildirildi. 
     İsrail tanklarının girdiği köyde çatışma çıktığı belirtilmişti. 
     Öte yandan, Batı Şeria'daki Beytüllahim kentinde Filistinlilerin sığındığı ''Nativitas'' İsa'nın Doğumu kilisesinin yakınlarında bulunan ve İsrail askerlerince işgal edilen Rus Ortodoks Kilisesi'nin boşaltıldığı bildirildi. 
     Rusya Dışişleri Bakanlığı'ndan yapılan açıklamada, diplomatik girişimlerin sonucunda İsrail askerlerinin kiliseden ayrıldıkları belirtilerek, ''bir daha bu tür olayların tekrarlanmaması'' temenni edildi. 
     Rus Ortodoks Kilisesi, 2 Nisan Salı günü işgal edilmiş, ertesi gün İsrail'in Moskova Büyükelçisi Nathan Meron dışişleri bakanlığına çağrılmış ve kendisine Rusya'nın endişeleri iletilmişti. 
     Bu arada, İtalya'nın Avrupa'dan sorumlu Bakanı Rocco Buttiglione, Filistin Devlet Başkanı Yaser Arafat'a terörizmi durduracak olanakların verilmesi gerektiğini söyledi. 
     Buttiglione, Bologna'da sağcı Ulusal İttifak'ın kongresinde yaptığı konuşmada, ''Arafat'a terörizmi ve teröristleri durdurması için olanak tanınmalıdır. Güçlü bir lider olmalı ve uygulanacak kararları almayı bilmelidir'' dedi. 
     ''Terörizmin korkunç dramında'' İsrail devleti ve İsraillilerden yana olduğunu ifade eden Buttiglione, Yahudi liderlere yaptığı çağrıda, ''Askeri yöntemlerle asla terörizme son veremezsiniz'' diye konuştu. 
     






</TEXT>
</DOC>
