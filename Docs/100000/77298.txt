<DOC>
<DOCNO> 77298 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/09/yazar/cemal.html </URL>
<DATE> 2002/04/09/ </DATE>
<TIME>  </TIME>
<AUTHOR> Hasan CEMAL  </AUTHOR>
<HEADLINE>
At etiyle kımız, petrol oyunuyla Bakü - Ceyhan 
</HEADLINE>
<TEXT>

     ALMATİ 

     At eti yemek... Kımız içmek... Buhara pilavı kaşıklamak... Tanrı Dağları'nda kayak yapmak... Ya da büyük petrol oyununda Bakü - Ceyhan'ın kaderiyle ilgilenmek... 
     İster misiniz 
     O zaman Almati'ye, Kazakistan'ın eski başkentine gelin 
     Birkaç hafta önce Afganistan'daydım. Şimdi Kazakistan'dayım, Dünya Ekonomik Forumu'nun Avrasya Zirvesi için. İkisi de aynı heyecan verici coğrafya, yani Büyük Oyun coğrafyası. 
     Eski Büyük Oyun, Çarlık Rusya'sıyla Britanya İmparatorluğu arasında oynanmıştı. 1990'larda başlayan Yeni Büyük Oyun'da başoyuncu olarak Rusya yine var. İngiltere'nin yerini ise Amerika almış durumda. Dünyanın tek süper gücü olarak ABD özellikle 11 Eylül sonrası askeri varlığıyla da bölgeye iyice girdi. Yalnız Pakistan ve Afganistan'da değil, Özbekistan ve Kırgızistan'la Gürcistan'da da Amerikan askeri var artık... 
     Eski Büyük Oyun'da ödül Hindistan'dı. Yenisinde, petrolle gaz ve boru hatları. Ondokuzuncu yüzyıl boyunca Rus çarları sıcak denizlere inmek, bunun için tabii İstanbul ve Boğazlar'la birlikte Hindistan'ı ele geçirmek için İngiliz İmparatorluğu'yla amansız bir mücadeleye tutuşmuşlardı. 
     Arada, Afganistan ezilmişti. 
     Yeni Büyük Oyun'a gelince... 
     1991'de Sovyetler Birliği'nin tarihe karışması, Orta Asya'daki Türki cumhuriyetlerinin bağımsızlıklarına kavuşmasıyla birlikte başladı. 
     Ben bu topraklara ilk kez Almati'nin adı daha Alma Ata iken Cumhurbaşkanı Özal'la 1991 Ocak ayında gelmiştim. Sovyetler Birliği yıkılmak üzereydi. 1992 Mayıs ayında ikinci kez Başbakan Demirel'le geldiğimde Sovyetler'in yokluğunu biraz da şaşkınlıkla yaşayan yeni devletler daha henüz tarih sahnesine çıkmışlardı. 
     Almati'de dün öğle vakti yurt adı verilen bir Kazak çadırında at eti yiyip kımız içerken, on yıl önce yine bir Kazak çadırında Demirel'in Alparslan Türkeş'e, "Şerefe Albayım, şerefe " diyerek elindeki bir tas kımızı gülerek kaldırışı gözümün önüne geldi. Kutsal topraklara kavuşmuşçasına mutluydu MHP lideri... 
     Yeni Büyük Oyun'un bugünkü başkenti sayılan Almati petrol politikası kokuyor. Boru hatları, enerji politikası kokuyor. Petrol, gaz konuşuluyor burada. 
     Çünkü muazzam rezervlerin kabarttığı büyük iştahlar organize biçimde çarpışıyor. Herkes, tabii Türkler dahil, büyük küçük bir şeyler kapmaya, kopartmaya çalışıyor gitgide büyüyen, daha da büyüyecek zenginlikten... 
     Petrol ve gaz kaynakları nasıl paylaşılacak Hangi topraklardan, ülkelerden geçip sıcak denizlere inecek Pazarlara ulaşacak Doğu - Batı enerji koridorunda kavşak noktası Türkiye mi olacak Boru hatları İran'dan mı geçecek Rusya'dan mı Afganistan ve Pakistan'dan mı Çin'den mi 
     Ya da hepsinden mi 
     Geçen akşam Almati'deki büyük petrol şirketlerinin üst düzey yöneticileriyle görüşürken enerji yolu olarak Afganistan'ı sordum. 
     Biri şu yanıtı verdi 
     "Afganistan'ı şu sıralar gördüğünüzü söylediniz. Siz olsanız bu ülkeye paranızı yatırır mıydınız Biz önce istikrar ararız bir ülkede. Ayrıca alt kıtada en büyük pazar Hindistan olabilir. Oysa bu boru hattı Afganistan'dan sonra Pakistan'dan geçecek. Bu da Hindistan bakımından netameli bir yol..." 
     Çin sorusuna da şu yanıt geldi 
     "Dünyanın belki de en uzun boru hattı olur. Astarı yüzünden pahalı..." 
     Ya Kazak ve Türkmen petrol ve gazını İran üzerinden Basra Körfezi'ne indirecek alternatif... Bizim Bakü - Ceyhan projesine rakip olan bu alternatif bazı petrol şirketlerine çekici geliyor. 
     Amerika buna politik bakımdan kesin karşı. Almati'deki Amerikan diplomatik kaynaklarından Washington'un Bakü - Ceyhan konusundaki kararlılığını bir kez daha dinledim. Bunun altında tabii Rus tekelini kırmak da yatıyor. Kazakistan'la Türkmenistan'ı boru hatları ve pazar açısından artık Rusya'ya muhtaç durumdan kurtarmak yatıyor. 
     "Ama unutmayın" dedi bir Amerikan diplomatik kaynağı, "Boru hatlarını hükümetler değil petrol şirketleri yapıyor." 
     Bir Amerikan petrol şirketinin buradaki yetkilisi Bakü - Ceyhan'la ilgili durumu şöyle özetledi 
     "Bakü - Ceyhan mutlaka olacak. Ama ne zaman Şimdi soru bu. Azeri petrol üretimindeki artış beklentileri gerçekleşmeyince, Bakü - Ceyhan gecikti. Ya da maliyet hesapları olumsuz etkilendi. Boru hattını yaparsın ama içinden geçecek yeterli petrolü bulamazsan iş yatar, pahalı hale gelir. Ancak olumlu bir gelişme var Kazak petrol üretimindeki patlama... Bu sayede ABTC, yani Aktav Kazakistan'ın Hazar Denizi kıyısındaki limanı - Bakü - Tiflis - Ceyhan boru hattı gerçekleşme yoluna girecek..." 
     Kazakistan Cumhurbaşkanı Nazarbayev'in yakın çevresinden bir danışman ise Aktav - Bakü - Tiflis - Ceyhan'ı kesin olarak desteklediklerini belirttikten sonra ekledi 
     "Ama bir değil iki boru hattına ihtiyacımız var. İkincisi de İran üzerinden olabilir. Çünkü biz petrol üretimi açısından 2015'te Hazar'ın Suudi Arabistan'ı olacak Kazakistan." 
     Bakü - Ceyhan boru hattının gerçekleşeceğini söyleyenlerden biri de, dün Avrasya Zirvesi'nin açılışında konuşan Azerbaycan Başbakan Yardımcısı idi. 
     Bu arada bir not 
     Bakü - Ceyhan'ın temelinin önümüzdeki yaz atılması bekleniyor. Hattın finansmanında olumlu gelişmelerden söz ediliyor. 
     Almati'den, Yeni Büyük Oyun'un başkentinden ikinci yazı yarın. 
     
     







Amerika ne yapıyor 


ÖİB açıklaması 


Ankara yaklaşımı 


At etiyle kımız, petrol oyunuyla Bakü - Ceyhan 


Uygarlık suçu 


Şaron'un çiftliği 


"Hükümet üniversitelerde huzuru bozdu " 


Türkiye ne yapabilir 


Kışlada Kürtçe Türkü Okuyucu hakem olsun... 


Hayat güzeldir 


Saddam'ın petrol silahı 


Bağımsız denetçiler görev başında 


Merkez Bankası faizi Ayşe Hanım Teyzemi de etkiliyor 


Kavala’nın ayıbını Almanlar temizledi 


</TEXT>
</DOC>
