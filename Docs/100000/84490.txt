<DOC>
<DOCNO> 84490 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/17/yasam/yas07.html </URL>
<DATE> 2002/05/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Tanıklar boş konuştu 
</HEADLINE>
<TEXT>

Balkan kardeşler cinayeti davasına sekiz aydır uğramayan tanıklar dün lütfedip toplu olarak geldiler ama işleri daha da karıştırdılar... 
     İSMAİL POLAT İstanbul 

     Ebru ve Işık Balkan kardeşler cinayeti davasına çağrılmalarına rağmen sekiz aydır duruşmalara gelmeyen, bu nedenle Yargıç Nusret Zincir’in de tepkisine neden olan üç tanık dün ifade verdi. Ancak tanıkların açıklamaları, cinayetin üzerindeki esrar perdesini kaldırmadığı gibi daha da karıştırdı. 
     Kadıköy 2. Ağır Ceza Mahkemesi’ndeki duruşmaya tutuklu sanıklardan Sacettin Yıldız katılırken, Seylan Çördük getirilmedi. Çördük’ün adliyeye getirildiği, ancak duruşma salonuna gelmediği öne sürüldü. Bu arada Çördük’ün, Balkan kardeşlerin evinden alınan cep telefonunu sattığı iddia edilen İsa Gül tanık olarak dinlendi. Gül, telefonu aldığı kişinin, dosyada kendisine resmi gösterilen Seylan Çördük olduğunu söyledi. Olayın meydana geldiği apartmanın giriş katındaki güzellik salonunda çalışan Pınar Şen de cinayetle ilgili bir süre tutuklu kalan Fikret Aydın’ın adamı olduğu öne sürülen Faruk Çiftçi’yi olay günü gördüğünü belirtti. Önceki ifadesinde Ahmet Kaplan Tan’ı teşhis ettiğini ancak yanıldığını da söyleyen Şen, tutuklu sanık Sacettin Yıldız’ı ise hiç görmediğini iddia etti. Şen, aylardır duruşmalara niye katılmadığı sorusu üzerine de, "Adresim değişmediği halde kimse tebligatta bulunmadı" demekle yetindi. 
     
     Bunlar yalancı şahit’ 
     Tanık Ebru Cerit de Sedat Peker’le arkadaş olduğunu, sık sık mektuplaştıklarını belirterek, Ebru Balkan’ın Peker’e mektup yazan kişi olmadığını söyledi. Cerit, mahkemede gösterilen mektubun da kendisine ait olduğunu bildirdi. 
     Duruşma çıkışı basın mensuplarının sorularını yanıtlayan anne Nuriye Balkan, "Yalancı şahitleri ve ifade değiştirenleri lanetliyorum. İstanbul’da yaşayan herkese sesleniyorum, ayağınızı denk alın, Fikret Aydın ve adamları dışarıda serbestçe geziyorlar. Kendinizi bu adamlardan koruyun" dedi. 
     



 YAŞAM 






















</TEXT>
</DOC>
