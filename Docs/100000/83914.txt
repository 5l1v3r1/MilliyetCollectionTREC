<DOC>
<DOCNO> 83914 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/14/son/sondun34.html </URL>
<DATE> 2002/05/14/ </DATE>
<TIME>  </TIME>
<AUTHOR>  </AUTHOR>
<HEADLINE>
BM Genel Sekreteri Kofi Annan Larnaka'ya geldi 
</HEADLINE>
<TEXT>

     Birleşmiş Milletler BM Genel Sekreteri Kofi Annan, Kıbrıs konusundaki doğrudan görüşmeler sürecini hızlandırmak ve tarafları cesaretlendirmeye dönük temaslarda bulunmak üzere Kıbrıs Rum kesimine geldi. 
     Kofi Annan, Larnaka Havaalanı'na gelişinde, BM Genel Sekreteir'nin Kıbrıs Özel Temsilcisi Alvaro De Soto ile diğer yetkililer tarafından karşılandı. 
     Kofi Annan'ın gelişi nedeniyle BM Barış Gücü ve Rum polisi olağanüstü güvenlik önlemleri aldı. Larnaka Havaalanı'nın çatısına keskin nişancılar yerleştirildi. 
     Annan, yarın KKTC Cumhurbaşkanı Rauf Denktaş ve Rum Yönetimi lideri Glafkos Klerides ile ayrı ayrı görüşecek, akşam da liderlerle birlikte yemek yiyecek. 
     Annan'ın Ada'ya ziyaretiyle yaklaşık 25 yıllık aradan sonra ilk kez bir BM Genel Sekreteri, Kıbrıs'a gelmiş oluyor. Dönemin BM Genel Sekreteri Kurt Weldheim, Denktaş'ın Makarios'la imzaladığı doruk anlaşması nedeniyle 1977'de Ada'ya gelmişti. 
     Annan'ın KKTC'yi ziyaretiyle de ilk kez bir BM Genel Sekreteri KKTC'ye geçmiş olacak. 
     





</TEXT>
</DOC>
