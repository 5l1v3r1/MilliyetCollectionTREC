<DOC>
<DOCNO> 55972 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/07/yasam/yas05.html </URL>
<DATE> 2001/12/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Doğalgaz 4 can aldı 
</HEADLINE>
<TEXT>
Ölmeye yattılar 
Anne baba doğalgaz zehirlenmesinden, oğulları ise depremden kurtulmuştu. Ancak bu kez temizlenmeyen doğalgaz bacası 4 kişilik Önge ailesinin hayatına mal oldu 
     ANKARA Milliyet 

     Ankara’da oturan Önge ailesi yıllardır adeta ölümle kovalamaca yaşıyordu. Ailenin büyük çocuğu 15 yaşındaki Yiğit Önge, 17 Ağustos depreminden sağ olarak kurtulmuştu. Bilal Ahmet ve Mihriban Önge çifti ise geçen yıl doğalgazdan zehirlendikleri için hastaneye kaldırılmışlardı. Ve nihayet ölüm, onları önceki gece yakaladı. Aselsan’da tekniker olarak çalışan ve işi konusunda çok titiz olan Ahmet Önge 40 , dün işe gitmeyince arkadaşları evi aradı. Evden ses çıkmayınca da kapıyı kırıp içeri girdiler. Gece televizyon seyretmek için salona inen Ahmet Önge, gözleri açık vaziyette oracıkta can vermişti. Yatak odasında da anne Mihriban Önge ve çocukları Yiğit ile 7 yaşındaki Özümnaz’ın cansız bedenleriyle karşılaştılar. 
     Savcı ile birlikte eve gelen "Doğalgaz Arıza" ekibi bacanın kum, kuş pisliği ve kuş ölüleri nedeniyle hava sirkülasyonunun olmadığını, bu nedenle zehirli atık gazın doğrudan eve girdiğini söylediler. 
     



 YAŞAM 

















</TEXT>
</DOC>
