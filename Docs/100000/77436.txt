<DOC>
<DOCNO> 77436 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/10/dunya/dun01.html </URL>
<DATE> 2002/04/10/ </DATE>
<TIME>  </TIME>
<AUTHOR>  </AUTHOR>
<HEADLINE>
İsmail, hadi gel Filistin’e gidelim 
</HEADLINE>
<TEXT>

     ANKARA Milliyet 

     Dışişleri Bakanı İsmail Cem ve Yunan muadili Yorgo Papandreu’nun büyük olasılıkla 16 Nisan’da birlikte İsrail’e gitmeye hazırlandığı öğrenildi. 
     Diplomatik kaynaklara göre, geçen hafta Mısır ziyaretinin ardından Cem’i arayan Papandreu, gezisi hakkında bilgi verdi ve iki bakanın bölgeye gidişini sağlayacak çalışmaların temelinin atılmasını sağladı. Cem’in, Filistin lideri Yaser Arafat ile de görüşmek şartıyla İsrail’e birlikte gitme teklifi, Papanderu tarafından olumlu karşılandı. İki bakan, ortak görüşlerini İsrail tarafına da iletti. 
     Cem’in önceki sabah İsrail Dışişleri Bakanı Şimon Peres ile görüşmesinde konuyu gündeme getirdiği öğrenildi. Papandreu, ziyaretin büyük ölçüde, dün Mısır’a gelen ABD Dışişleri Bakanı Powell’in bölgedeki turunun başarıyla tamamlanmasına bağlı olduğunu kaydetti. Peres de dün İsrail’de bulunan Türk parlamenterlerini kabulünde, milletvekillerinin Arafat ile görüşme isteğine, "Zaten Sayın Cem ve Papandreu haftaya kendisiyle görüşecek" yanıtını verdi. 
     
     Peres’ten alaycı sözler 
     SP’li Ali Gören başkanlığındaki milletvekili heyeti, dün İsrail Dışişleri Bakanı Şimon Peres ile görüştü. Görüşmede SP’liler, "Arafat’la görüşmeden buradan ayrılmak istemiyoruz" dedi. Peres ise SP’lilere, "Bu kadar büyük bir göreve talip olduysanız burada uzun süre kalmanız ve ev kiralamanız lazım" dedi. 
     



 DÜNYA 











</TEXT>
</DOC>
