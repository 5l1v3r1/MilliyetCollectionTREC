<DOC>
<DOCNO> 93562 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/03/son/sontur31.html </URL>
<DATE> 2002/07/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Marmaris'te Kenan Evren'in oturduğu bölgede orman yangını... 
</HEADLINE>
<TEXT>

     Muğla'nın Marmaris İlçesi'nde, 7. 
     Cumhurbaşkanı Kenan Evren'in evinin bulunduğu Beyaz Ev Sokağı'nın üstünde çıkan orman yangınında, 1 hektarlık çam ormanının yandığı bildirildi. 
     Alınan bilgiye göre, Bakacak mevkiinde yol kenarında otların tutuşmasıyla başlayan yangın, rüzgarın denizden karaya esmesi nedeniyle ormanlık alana sıçradı. Yangına ilk müdahaleyi, Marmaris, İçmeler, Armutalan, Beldibi belediyelerinin itfaiyeleriyle, Marmaris Orman Şefliği ekipleri ve vatandaşlar yaptı. 
     Bölgeye Aksaz Deniz Üs Komutanlığı'ndan da takviye birlikler sevk edildi. Bu arada Orman Bakanlığı'na ait Marmaris'te konuşlanan helikopter de yangına müdahale etti. 
     Yetkililer, kontrol altına alınan yangında 1 hektarlık çam ormanının tahrip olduğunu, soğutma çalışmalarına başlandığını bildirdiler. 
     Marmaris Kaymakamı İsa Küçük, Armutalan Belediye Başkanı İsmet Çakıroğlu, Marmaris Emniyet Müdürü Engin Ulusoy bölgeye gelerek, söndürme çalışmalarının koordinasyonunu yaptılar. 
     Bu arada, Armutalan Belediyesi İtfaiyesi'nde görevli Fahrettin Kaya'nın dumandan zehirlenerek Marmaris Devlet Hastanesi'ne kaldırıldığı belirtildi. 
     7. Cumhurbaşkanı Kenan Evren'in yangın sırasında evde olmadığı ve 
     Bodrum Yalıkavak'taki yazlığında olduğu öğrenildi. 
     Yetkililer, yangının, yol kenarına atılan sönmemiş bir sigaradan çıkmış olabileceği üzerinde durduklarını söylediler. 
     





</TEXT>
</DOC>
