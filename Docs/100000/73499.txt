<DOC>
<DOCNO> 73499 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/20/ekonomi/eko04.html </URL>
<DATE> 2002/03/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Soufraki ha bire alıyor 
</HEADLINE>
<TEXT>

Kanadalı işadamı Soufraki, şimdi de Sümer Leasing’i 3 trilyona satın aldı. TMSF’nin Takasbank’ta bulunan yüzde 5 hissesi için de teklif verdi 
     SONGÜL HATISARU 

     Daha önce de Türk Nippon Sigorta ve İktisat Leasing’i alan Kanadalı İş adamı Hüssein Nuaman Soufraki şimdi de Tasarruf Mevduatı Sigorta Fonu’nun TMSF satışa çıkardığı Sümer Leasing’i en yüksek teklifi vererek yaklaşık 3 trilyona satın aldı. Ayrıca Takasbank’ın yüzde 5 hissesi için de teklif verdi. 
     İlk olarak Türk Nippon Sigorta’yla finans sektörüne adım atan Soufraki’nin finans sektöründeki alımları sürüyor. Grup, Es Yatırım ve İktisat Portföy Yönetimi şirketi için de Sermaye Piyasası Kurulu’nun SPK hisse devri iznini bekliyor. Grubun, en son atılımı ise Es Yatırım aracılığı ile Takasbank’ın yüzde 5’ine teklif vermesi oldu. 
     
     Global de talip 
     El konulan Etibank, İktisat Bankası ve Demirbank’ın Takasbank’taki yüzde 9 hissesinin de sahibi konumunda bulunan TMSF’ye ikinci bir teklif de Global Menkul Değerler’den geldi. Global’in Fon’un Takasbank’taki yüzde 5 hissesi için teklif verdiği öğrenildi. 
     Takasbank’ın ana sözleşmesine göre, bankanın sermayesinde yüzde 22.6 yönetim hissesi bulunan İMKB dışında, hiçbir ortağın sermayedeki payı yüzde 5’i geçemiyor. 
     Ana sözleşmedeki bu madde gereğince, TMSF elinde bulunan hisselerin yüzde 5’den fazlasını bir kuruma satamıyor. 
     Finansbank da TMSF’nin sahip olduğu Bankalararası Kart Merkezi’ndeki BKM yüzde 9.23 oranındaki hissenin peşin olarak 2.3 milyon dolar bedelle satın alınması kararını aldı. 
     Finansbank’dan Borsa’ya gönderilen açıklamada, BKM hisselerinin satın alınması konusunda gerekli işlemleri yapmaya Genel Müdürlüğün yetkili kılındığı bildirildi. 
     
     
     



 EKONOMİ 













</TEXT>
</DOC>
