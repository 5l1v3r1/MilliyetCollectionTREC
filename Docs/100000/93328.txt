<DOC>
<DOCNO> 93328 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/02/son/sonspo15.html </URL>
<DATE> 2002/07/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Milli futbolcu Serhat Akın ''Karşılama töreni muhteşemdi'' 
</HEADLINE>
<TEXT>

     Milli futbolcu Serhat Akın, 17. Dünya Kupası'ndan sonra İstanbul'a dönüşte kendileri için hazırlanan karşılama töreninin muhteşem olduğunu belirtti. 
     17. Dünya Kupası için A Milli Takım kampına alınan, ancak kupa 
     öncesi 23 kişilik aday kadroya giremeyen Serhat, kendisine ait ''www.serhatakin9.com'' adresli internet sitesinde yaptığı açıklamada, Türkiye'ye dönüşleri sırasında havada F-16 uçaklarının kendilerine eşlik ettiğini anımsatarak, şunları kaydetti 
     ''Finaller sırasında neler olup bittiğinin fazla farkında değildim. Çok önemli maçlar kazandık, sonra gelecek maça baktık. 
     Düşünmek için fazla zamanımız olmadı. Ama Türkiye'ye dönüşümüz tek kelimeyle muhteşemdi. F-16 uçaklarının bize eşlik ettiğini gördüğümüz anda, kendimizi birden İstanbul'da hissetmeye başladık. Kutlamalar başladı, tüm yorgunluğumuz arka planda kaldı. İstanbul'daki o ilk saatlerimiz için söylenecek fazla bir şey yok. Son derece duygusal, son derece güzeldi. Böyle bir şeyi yaşamak her türlü yorgunluğa değer.'' Kendisinin finallerde oynamadığını anımsatan Serhat, şöyle devam etti 
     ''Bunun benim için bir problem olmadığını ve yaşımdan dolayı önümde milli formaya hizmet edecek çok yıllar olduğunu söylemiştim. 
     Finallerde edindiğim tecrübe benim için gelecek açısından paha biçilmeyecek kadar değerli. Ama bunun dışında sürekli bu takımla birlikteydim. Gerek idmanlarda, gerekse saha kenarında süreli olarak ağabeylerime, arkadaşlarıma destek vermeye gayret ettim. Onların da bana gösterdiği ilgi, bu destekte faydamın olduğunu gösterdi. Bu nedenle de içim son derece rahat. Açıkçası onlara birlikte olmak bana son derece keyif verdi. Aldıkları başarılarla hep birlikte gurur duyduk.'' Finallerde elde ettikleri üçüncülüğü hak ettiklerini dile getiren milli oyuncu, takımda herkesin en iyi mücadeleyi ortaya koyduğunu vurgulayarak, şöyle dedi 
     ''Takımda herkes tüm iyi niyetiyle terinin son damlasına kadar mücadele etti. Zaten başarı da bu akan terlerin sonunda geldi. Şimdi milli takım olarak önümüzde 2004 Avrupa Futbol Şampiyonası elemeleri var. Orada bizi zorlu maçlar bekliyor. Eğer bana görev düşerse seve seve yerine getirmek için sabırsızlanıyorum.'' Serhat Akın, Fenerbahçe'nin yeni transferi Arjantinli futbolcu Ortega'nın bulunduğu kadroyla yeni sezonda sarı-lacivertli ekipte büyük başarılara imza atacaklarını iddia etti. 
     Yeni sezon öncesi bir süre tatile çıkacağını kaydeden Serhat, daha sonra Fenerbahçe ile kamp çalışmalarına katılacağını belirtti. 
     





</TEXT>
</DOC>
