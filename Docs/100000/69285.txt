<DOC>
<DOCNO> 69285 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/24/son/soneko05.html </URL>
<DATE> 2002/02/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye yollarında 7.3 milyon kara taşıtı var 
</HEADLINE>
<TEXT>

     Türkiye yollarındaki motorlu kara taşıtları sayısı, 2001 yılı sonu itibariyle 7 milyon 342 bin 613 adete ulaştı. 
     Toplam taşıt sayısının yüzde 35.7'si ise üç büyük il olan İstanbul, Ankara ve İzmir'de bulunuyor. 
     Devlet İstatistik Enstitüsü DİE verilerinden yapılan hesaplamaya göre, 2001 yılında motorlu taşıt sayısı, İstanbul'da 1 milyon 256 bin 374, Ankara'da 837 bin 458, İzmir'de ise 528 bin 711 adet olarak belirlendi. 
     Bu illeri 314 bin 642 adet araç ile Antalya, 287 bin 807 adet ile Bursa, 259 bin 998 adet ile Adana, 232 bin 6 adet ile Konya ve 190 bin 926 adet ile İçel izledi. 
     Taşıt türlerine göre dağılıma bakıldığında ise İstanbul 980 bin 635 adet otomobil sayısı ve 15 bin 701 adet minibüs, 18 bin 182 adet otobüs, 148 bin 763 adet kamyonet, 28 bin 526 adet kamyon ile yine ilk sırayı alıyor. 
     Ankara 665 bin 244 adet otomobil, 13 bin 394 adet minibüs, 12 bin 629 adet otobüs, 81 bin 375 adet kamyonet ve 29 bin 165 adet kamyon ile ikinci sırada bulunuyor. 
     Taşıtlarda İzmir üçüncü sırayı alırken, bu ilde otomobil sayısı 341 bin 404 adet, minibüs sayısı 9 bin 593 adet, otobüs sayısı 9 bin 376 adet, kamyonet sayısı 69 bin 973 adet ve kamyon sayısı da 17 bin 847 adet olarak belirlendi. 
     
     Otomobilde Ankara lider 
     Bu arada, illerde bulunan otomobil sayısı, toplam araç sayısının yüzde 61.7'sini oluştururken, bu oran Ankara için yüzde 79.4 olarak gerçekleşti. 
     İstanbul'da bulunan otomobil sayısı, bu ilde bulunan toplam araç sayısının yüzde 78'i olurken, bu rakam İzmir'de yüzde 64.5, Bursa'da yüzde 62.9, Adana'da yüzde 55.6, Antalya'da yüzde 50.8 ve Konya'da yüzde 49.8 olarak belirlendi. 
     Geçen yıl İzmir'deki toplam otomobil sayısı 341 bin 404 adet, Antalya'da 160 bin 71 adet, Adana'da 144 bin 573 adet, Konya'da 116 bin 61 adet ve İçel'de 90 bin 774 adet gerçekleşti. 
     
     Her 9 kişiye bir araç 
     Söz konusu yıl toplam otomobil sayısı da 4 milyon 4 bin 624 adet olurken, 67 milyon 844 bin 903'lük nüfus üzerinden Türkiye'de yaklaşık olarak her 15 kişiye bir otomobil, her 9 kişiye de bir motorlu taşıt düşüyor. 
     Öte yandan, Türkiye'de en az kara taşıtı ise Tunceli, Ardahan ve Hakkari'de bulunuyor. 
     2001 sonu itibarıyla, Tunceli'de 2 bin 576 adet, Ardahan'da 2 bin 708 adet ve Hakkari'de de 2 bin 907 adet taşıt kullanılıyor. 
     Tunceli 1.017 adet ile en az otomobilin bulunduğu il olurken, en az otomobile sahip ikinci il 1.400 adet ile Ardahan, üçüncü il de 1.497 adet ile Hakkari oldu. 
     






</TEXT>
</DOC>
