<DOC>
<DOCNO> 73001 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/16/son/sontur17.html </URL>
<DATE> 2002/03/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Baro başkanları "Susurluk davası yeniden açılmalı" 
</HEADLINE>
<TEXT>

     Ankara, İstanbul ve İzmir Barosu başkanları, Korkut Eken'le ilgili açıklamaların ardından yargının, bu yeni durumla ilgili inceleme ve soruşturma yürüterek, Susurluk Çetesi'nin ortaya çıkmamış mensuplarını yargı önüne getirmesi gerektiğini bildirdiler. 
     Ankara Barosu Başkanı Sadık Erdoğan tarafından okunan ortak açıklamada, "Susurluk Çetesi'nin parlamento içindeki ayağının soruşturulamadığı, dokunulmazlıkları nedeniyle milletvekilleri ve bakanların yargılanamadığı" öne sürüldü. 
     "Susurluk Çetesi'nin, emniyet güçleri içindeki uzantılarının soruşturulamadığı, ordu içindeki uzantılarının da bütünüyle ortaya çıkarılamadığı" savunulan açıklamada, şöyle denildi 
     "Aralarında emekli generallerin de bulunduğu bazı kişiler, İstanbul DGM'nin 6 yıl hapis cezasına çarptırdığı bir sanığı, karar düzeltme isteminin görüşülmesi öncesinde kahraman ilan ederek, yargıyı etkilemeye çaba gösterdiler. Yargıtay Cumhuriyet Başsavcısı, kahramanlık öykülerinden etkilenmeyerek, karar düzeltme istemini reddetti. Bağcılar Cumhuriyet Başsavcısı da açıklamalarda bulunanların bir bölümü hakkında inceleme başlattı. Sıra yargının açıklama yapan kişiler hakkında inceleme ve soruşturma yürüterek, Susurluk Çetesi'nin ortaya çıkmamış mensuplarını da yargı önüne getirmesindedir. Yapılan açıklamalar bir suç itirafıdır. Örgütü ortaya çıkarmanın yolu, bu açıklamalarla belli olan diğer çete mensuplarının hukuki ve fiili dokunulmazlıklarını kaldırarak, onları adalete teslim etmektir." 
     






</TEXT>
</DOC>
