<DOC>
<DOCNO> 78236 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/14/ekonomi/eko02.html </URL>
<DATE> 2002/04/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Rekortmen köpek 
</HEADLINE>
<TEXT>

Kapıkule’de iki yılda 150 trilyonluk uyuşturucu yakalayan Alev isimli kurt köpeği kaçakçıların korkulu rüyası 
     NEDİM ŞENER İpsala 

     Gümrük Müsteşarlığı, iki yılda 150 trilyon lira değerinde uyuşturucu yakalayan Alev’ adlı kurt köpeğine gözü gibi bakıyor. Kapıkule Gümrüğü’nde en son, iki hafta önce Çapraz Hilal’ adlı uyuşturucu operasyonunda 5 trilyon değerinde uyuşturucu nitelikli kaptagon hapı yakalayan Alev, 2001 yılında toplam 103 trilyon liralık, esrar, eroin ve kaptagon hapı yakaladı. 
     Henüz üç yaşında, Belçika Kurdu cinsi olan Alev, 2002 yılında da kamuoyuna yansımayan çok sayıda operasyona imzasını attı. Bakıcısı Gümrük Muhafaza Memuru Zafer Akıncı, Alev’in bugüne kadar 22 uyuşturucu operasyonuna katıldığını belirtti. 
     Alev’in aşılar ve diğer masrafları ise günlük 10 milyon lirayı geçmiyor. İthal köpek maması yiyen Alev’i ailesinin bir üyesi gibi seven bakıcı Zafer Akıncı, mesaisinin tamamını köpek ile geçirdiğini söylerken özelliklerini de şöyle anlattı 
     "Uyuşturucu araçların neresine saklanırsa saklansın Alev hava ile temas eden uyuşturucuyu mutlaka bulur. Uyuşturucu bulunan aracın 1.5 metre yakınında bulunması ona yeter. Bütün bunlara karşın yemek ve bol sevgi ile yetinir." 
     
     Müsteşarın gözbebeği 
     Dün, Edirne’de inşaatına başlanan İpsala Gümrük binalarının temel atma törenlerine katılan Gümrük Müsteşarı Nevzat Saygıloğlu, Alev’in Müsteşarlığın en değerli köpeklerinden birisi olduğunu ve Jandarma ile Emniyet’in elindeki köpeklerle de karşılaştırıldığında yakalattığı uyuşturucu miktarı bakımından Türkiye rekortmeni olduğunu söyledi. 
     
TOBB, İpsala Gümrüğü’ne temel attı      Türkiye Odalar ve Borsalar Birliği TOBB ile Trakya Bölgesi’ndeki 24 oda ve borsanın katılımıyla kurulan 2 trilyon sermayeli UMAT Gümrük ve Turizm İşletmeleri ve Ticaret AŞ’nin Gümrük Müsteşarlığı ile imzaladığı protokol sonucunda Yap - İşlet - Devret YİD modelli ilk gümrük kompleksinin temeli dün Başbakan Yardımcısı Mesut Yılmaz tarafından İpsala’da atıldı. 
     10 bin metre kare kapalı alanlı olarak inşa edilecek tesis için 5 trilyon lira harcanacak. Yeni Gümrük binası ağustosta hizmete açılacak. YİD modelli ikinci gümrük kapısının temeli de haftaya Uluslararası Nakliyeciler Derneği UND tarafından Gürbulak Sınır Kapısı’nda atılacak. 
     



 EKONOMİ 

















</TEXT>
</DOC>
