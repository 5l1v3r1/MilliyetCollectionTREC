<DOC>
<DOCNO> 65637 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/03/spor/aspo.html </URL>
<DATE> 2002/02/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Kartal park etti 
</HEADLINE>
<TEXT>

Beşiktaş, şampiyonluk yarışındaki ikinci virajda da hasar aldı. Diyarbakır’dan sonra Samsunspor’u da aşamayan Siyah - Beyazlılar, zirve iddiasında adeta uyuya kaldı 
İnönü Stadı’nı tıklım tıklım dolduran taraftarlar hayal kırıklığına uğradı. Karadeniz ekibi, ördüğü duvarı hiç bozmadı, güçlü rakibinden puan koparmayı başardı 
     ŞAMPİYONLUK yarışında iddiasını ortaya koyan Beşiktaş’taki düşüş, dün de devam etti. İyi sonuçlara rağmen kötü futboluyla eleştirilen Siyah - Beyazlılar, Diyarbakır’dan sonra, Samsun karşısında da gol atamadı, çok önemli iki puan kaybetti. Rakip kaleyi 90 dakika ablukaya almasına rağmen defansı geçecek çözüm üretemedi. 
     SAMSUNSPOR müthiş bir savunma kurgusuyla oynadı. Atağı hiç düşünmedi. Maç boyunca direncini de yitirmedi. Gol için her yolu deneyen Kara Kartal, İnönü Stadı’nı dolduran seyircisinin desteğine rağmen başarılı olamadı. Tümer’in markajdan kurtulamaması, Ahmet ve İlhan’ın etkisiz kalması beraberliği getiren en önemli etkendi. 
     
Marinho ile tanıştık      BEŞİKTAŞ’IN Brezilyalısı dün taraftar karşısına çıktı. Fulya’daki kadro tahtasına ismi yazılan Marinho, Daum’un son anda fikir değiştirip, Ahmet Yıldırım’ı oynatmasıyla yedeğe düştü. Sambacı, hafta içi idmanlarda formda görünmesine rağmen ilk on birde şans bulamadı, ancak 70. dakikada Siyah - Beyazlı forma ile tanışabildi. Ağır kalmasına rağmen teknik ve klas bir izlenim verdi. Marinho, "Geç girdiğim için kendimi gösteremedim. Beni asıl Gaziantep karşısında görün. Seyirci muhteşemdi" dedi. 
     

</TEXT>
</DOC>
