<DOC>
<DOCNO> 56490 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/10/son/sonspo11.html </URL>
<DATE> 2001/12/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaş'ta futbolcular primlerin bir kısmını personele dağıttı 
</HEADLINE>
<TEXT>

     Beşiktaş, Yimpaş Yozgatspor ile yapacağı Türkiye Kupası 4. kademe maçının hazırlıklarını 1 günlük iznin ardından sürdürdü. 
     Almanya'ya giden teknik direktör Christoph Daum'un katılmadığı antrenmanda, siyah-beyazlılar, antrenör Roland Koch yönetiminde çalıştı. 
     Daha önce Ümraniye'de yapılması planlanan antrenman, soğuk hava nedeniyle Fulya Tesisleri'nde gerçekleştirildi. Yaklaşık 1,5 saat süren idmanda siyah-beyazlı futbolcular, kondisyon çalışmasının ardından, dar alanda çift kale maç yaptı. 
     Çalışmaya sakatlıkları süren Yasin Sülün ile Stavrum katılmadı. 
     Siyah-beyazlılar, Yimpaş Yozgatspor maçının hazırlıklarını yarın yapacakları antrenmanla tamamlayacak. 
     
     Futbolculardan personele jest... 
     Beşiktaşlı futbolcular, Fenerbahçe galibiyetinden dolayı hak ettikleri primin bir bölümünü Fulya Tesisleri'nde çalışan personele verdi. 
     Fenerbahçe galibiyeti nedeniyle 20'şer milyar lira prime hak kazanan ve bunun 15'er milyar lirasını alan futbolcuların, aldıkları paranın 1,5'ar milyar lirasını oluşturulan bir fona aktardıkları bildirildi. Toplanan bu paranın da Fulya Tesisleri'ndeki personele, bayram öncesi dağıtıldığı öğrenildi. 
     






</TEXT>
</DOC>
