<DOC>
<DOCNO> 76481 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/04/son/sontur33.html </URL>
<DATE> 2002/04/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Eşi, boşanmak için Nail Keçili'den 1 trilyon istedi... 
</HEADLINE>
<TEXT>

     İşadamı Mehmet Nail Keçili'nin boşanmak için dava açtığı eşi Suna Keçili, Mehmetçik Vakfı'na bağışlanmak üzere 1 trilyon lira manevi tazminat istedi. 
     İstanbul 5. Asliye Hukuk Mahkemesi'ndeki duruşmaya, Etibank davası kapsamında tutuklu bulunduğu cezaevinden yaklaşık 2 ay önce tahliye edilen Mehmet Nail Keçili ile Suna Keçili katılmadı. Duruşmada, Mehmet Nail Keçili'nin avukatı Tayfun Akçay hazır bulundu. 
     Mahkeme hakimi, duruşma öncesi mazeret bildiren Suna Keçili'nin avukatı Burhan Apaydın tarafından hazırlanan dilekçenin, mahkemeye ulaştığını bildirdi. 
     Duruşma, davacı avukatının bu dilekçeye karşı cevabını hazırlamasının beklenmesi amacıyla ertelendi. 
     Mehmet Nail Keçili'nin avukatı Tayfun Akçay'ın hazırladığı dava dilekçesinde, işadamının, 3 yıl önce eşi Suna Keçili'den boşanmak için dava açtığı, ancak bu davanın reddedildiği hatırlatılarak, çiftin evlilik birliğinin bu tarihten itibaren fiilen devam etmediği ve boşanmaları gerektiği belirtildi. 
     
     AVUKAT APAYDIN'IN DİLEKÇESİ 
     Suna Keçili'nin avukatı Burhan Apaydın'ın mahkemeye sunduğu 9 sayfalık dilekçede, Mehmet Nail Keçili'nin 2000 yılı Kasım ayında tutuklandığı ve 2002 yılı Mart ayında tahliye edildiği hatırlatıldı. 
     Davanın, ''tarafların 3 yıl biraraya gelmemiş olmaları'' gerekçesiyle Medeni Kanun'un 166 son maddesi gereğince açıldığı ifade edilen dilekçede, birlikteliğin gerçekleşmemesinin davacının tutuklu olmasından kaynaklandığı anlatılarak, bu nedenle davanın reddedilmesi gerektiği vurgulandı. 
     Dilekçede ayrıca, Türk Medeni Kanunu'nun 166. maddesinin son fıkrasının, ''Devlet, ailenin huzur ve refahı ile öncellikle ananın ve çocukların korunması için gerekli tedbirleri alır'' hükmünü içeren Anayasa'nın 41. maddesine aykırı olduğu ifade edildi. 
     Dilekçede, bu nedenle bu fıkranın iptali için dosyanın Anayasa Mahkemesi'ne gönderilmesi istendi. 
     Aynı dilekçede, Türk Medeni Kanunu'nun yürürlüğü ve uygulama şekli hakkındaki kanunun 10. maddesinin de Anayasa'ya aykırı olduğu belirtildi. 
     Dilekçede, bu kanun maddesinin, ''Türk Medeni Kanunu'nun yürürlüğe girdiği tarihten önce evlenmiş olan eşler arasında bu tarihe kadar tabi oldukları mal rejimi devam eder'' şeklindeki hükmünün, Medeni Kanun'un yürürlüğe girdiği 1 Ocak 2002 tarihinden önceki ve sonraki evlilikler arasında eşitlik ilkesine aykırı düşen bir ayrıma neden olduğu ifade edildi. 
     Bu ayrımın, Anayasa'nın 10. maddesinde yer alan ''kanun önünde eşitlik ilkesi'' açısından Anayasa'ya aykırı olduğu ifade edilen dilekçede, bu maddenin tümünün Anayasa'ya aykırılığı nedeniyle de dava dosyasının Anayasa Mahkemesi'ne gönderilmesi ve davanın durmasına karar verilmesi istendi. 
     
     1 TRİLYONLUK MANEVİ TAZMİNAT TALEBİ 
     ''Kusurlu eşin maddi ve manevi tazminat ödemesi'' gerektiği de ifade edilen dilekçede, Yargıtay'ın içtihat haline getirilen bir kararında, ''Açtığı boşanma davası reddedilen kişinin sonradan açmış olduğu davadan başkaca sebepler ileri sürüp isabet etmedikçe, fiili ayrılık sebebiyle dava açmış olması halinde de kusurlu sayılır'' hükmünün yer aldığı belirtildi. 
     Avukat Burhan Apaydın, bu nedenle davacı Mehmet Nail Keçili'nin tam kusurlu kabul edilerek, Mehmetçik Vakfı'na hibe edilmek üzere 1 trilyon lira manevi tazminata mahkum edilmesini istedi. 
     






</TEXT>
</DOC>
