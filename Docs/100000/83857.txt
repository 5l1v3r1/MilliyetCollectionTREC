<DOC>
<DOCNO> 83857 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/14/yasam/yas03.html </URL>
<DATE> 2002/05/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Geze geze’ iltica denize gömüldü 
</HEADLINE>
<TEXT>

Lastik botlarla "İtalya’ya gezmeye giden" İranlılar siste kayboldu. Botu patlayan kaçaklara Sahil Güvenlik koştu 
     YAŞAR ANTER Bodrum DHA 

     Bodrum’dan lastik botla Yunanistan’ın İstanköy Kos Adası’na geçmek isteyen 8 İranlı genç, ölümden döndü. Sis yüzünden kaybolan ve botlarından biri patlayan kaçaklar, Sahil Güvenlik Komutanlığı ekibi tarafından son anda kurtarıldı. Kaçak değil, maceraperest olduklarını iddia eden İranlılar, "Lastik botla geze geze İtalya’ya gidecektik" dedi. 
     Bir ay önce Türkiye’ye gelen terzi Sahral Akbari 24 , emlakçı Zohram Ekbari 32 , üniversite öğrencileri Ali Sebzi 21 , Ezgare Rizai 22 , Ulanrıza Cafer 21 , Rıza Bülbül 20 , marketçi Ekber Mırzai 24 , marketçi Mahmut Fetvari 26 , önceki akşam saatlerinde Turgutreis Beldesi Akyarlar köyü yakınlarındaki Hüseyin Burnu’na geldi. 
     
     İyi ki cep telefonu var 
     Ekip, saat 23.00’te iki lastik botu şişirerek 4 mil uzaklıktaki İstanköy’e geçmek üzere denize açıldı. Ancak rüzgar ve dalgaların etkisiyle açık denize sürüklenen İranlı gençler, 7 saat geçmesine rağmen karşı kıyıya ulaşamadı. 
     Bu arada sis bastırmıştı ki, botlardan biri patlayarak su almaya başladı. Ege Denizi’nin ortasında kaybolduklarını farkedip paniğe kapılan İranlılar, İstanbul’dan aldıkları cep telefonlarıyla Türkiye’deki tanıdıklarını arayıp yardım istedi. 
     Bunun üzerine durum derhal Sahil Güvenlik Komutanlığı’na bildirildi. Sahil Güvenlik botu, radardan tesbit ettiği 8 kişiyi uluslararası sularda buldu. İranlılar, Turgutreis’e getirildi. Gençlerin üzerlerinde yapılan aramalarda yaklaşık 2.5 milyar lira karşılığı Euro ve dolar çıktı. Gençlerin iyi giyimli olduğu dikkat çekti. 
     



 YAŞAM 





















</TEXT>
</DOC>
