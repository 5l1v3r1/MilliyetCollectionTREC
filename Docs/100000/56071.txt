<DOC>
<DOCNO> 56071 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/07/son/sontur05.html </URL>
<DATE> 2001/12/07/ </DATE>
<TIME>  </TIME>
<AUTHOR>  </AUTHOR>
<HEADLINE>
İşte bürokrasi Bir pasaport için 16 ayrı imza gerekiyor 
</HEADLINE>
<TEXT>

     Devlette küçülmenin ve personel azaltılmasının tartışıldığı bir dönemde, pasaport başvuru formları, bürokratik işlemlerin fazlalığının en çarpıcı örneğini oluşturuyor. 
     Türk Polis Teşkilatını Güçlendirme Vakfı tarafından bastırılan ve emniyet müdürlüklerinden edinilebilen pasaport başvuru formlarında, müracaatın kabul işlemini yapandan, dosyaya numara verene, pasaportu yazandan, teslim edene kadar her görevlinin imzasına ayrı ayrı yer verilmiş. 
     Emniyet müdürlüklerinden 4 milyon lira karşılığında edinilen pasaport başvuru formunun ''Yetkili makamlar tarafından doldurulacaktır'' bölümü, ''Pasaport müracaatının kabul işlemini yapan'' memura ayrılan kısımla başlıyor. 
     Bu memurların ardından, formda daha sonra, ''geliş kaydını yapan'', ''fişini tetkik eden'', ''dosyaya numara veren'' ve ''fişini tanzim eden'' memurların isimlerinin bulunduğu bölümler yer alıyor. 
     Pasaport formu, 5 memurdan geçtikten sonra bu kez ''tetkik eden'' bölümünde bulunan 3 ayrı birime gönderiliyor. ''Genel Bilgi Toplama'', ''Terörle Mücadele'' ve ''Kaçakçılık'' şubelerinin incelemesinden geçen formun yolculuğu, bu işlemlerle de sona ermiyor. 
     Şubelerdeki incelemelerin tamamlanmasının ardından form, bu kez ''Pasaport Kanunu'nun 22'nci maddesine göre kontrol eden'' memura, daha sonra da, ''pasaportu yazan'', ''fotoğraf yapıştıran'', ''damga ve kaşeleri basan'' memurlara teslim ediliyor. 
     Artık ''prosedür yolculuğu''nun sonuna yaklaşan pasaport, başvuru formu, ''kontrol eden amir'', ''şube müdürü'' ve ''pasaportu imzalayan''ın ellerine gidiyor. 
     İşlemleri yapan her görevlinin imzaları, rütbe-sicil numaraları ve imzalarının bulunması gereken form, son olarak ''pasaportu teslim eden'' memur tarafından hak sahibine verilerek, misyonunu tamamlıyor. 
     Formun son bölümünde ise ''pasaportu teslim alan'' bürokrasizedenin adı soyadı, imzası, adresi ve teslim tarihi yer alıyor. 
     






</TEXT>
</DOC>
