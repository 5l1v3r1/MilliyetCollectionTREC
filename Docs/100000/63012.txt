<DOC>
<DOCNO> 63012 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/18/son/sontur19.html </URL>
<DATE> 2002/01/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Öncü Türk Birliği Afganistan'da... 
</HEADLINE>
<TEXT>

     Sürekli Özgürlük Harekatı çerçevesinde Türkiye'nin göndereceği birlikle ilgili incelemelerde bulunacak olan ön heyet, Afganistan'a ulaştı. 
     Alınan bilgiye göre, sabah erken saatlerde Türkiye'den ayrılan ön heyet, TSİ 14.30'da Afganistan'a vardı. 
     Tuğgeneral Emin Alp'in komutasındaki ön heyette, Kurmay Albay Tuncay Erinmezler ile birlikte toplam 12 personel bulunuyor. 
     Ön Heyet, Türkiye'den gidecek birliğin intikal ve yerleşmesi ile ilgili, yerinde keşif ve koordinasyon faaliyetlerinde bulunacak. 
     Halen İngiltere'nin koordinasyonunda oluşturulan güce, Türkiye başlangıçta 1 bölük kadar kuvvetle katılacak. Türkiye'den gidecek birlik, idari destek unsurları ile birlikte toplam 261 personelden oluşacak. 
     Ayrıca uluslararası gücün karargahında 6 Türk subayı görev yapacak. 
     Afganistan'da görev alacak en yüksek rütbeli Türk subayının albay olacağı belirtilirken, gelişmelere bağlı olarak birliğin büyüklüğünün tabur seviyesine kadar çıkabileceği kaydedildi. 
     Gerekli hazırlıkların tamamlanmasından sonra birliğin kesin intikal zamanı belirlenecek. 
     






</TEXT>
</DOC>
