<DOC>
<DOCNO> 78321 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/14/son/sondun12.html </URL>
<DATE> 2002/04/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Chavez "Darbecilere karşı insan hakları ihlalleri olmayacak" 
</HEADLINE>
<TEXT>

     Venezüella'da ordunun baskısıyla 48 saat önce istifa eden Hugo Chavez, devlet başkanlığı görevine resmen geri döndü. 
     Chavez'in yardımcısı Diosdado Cabello'nun birkaç saat önce imzaladığı kararnamenin yürürlüğe girmesiyle bu göreve resmen yeniden başlayan Chavez, yaptığı ilk konuşmada, ''48 saat süren darbeyi yapanlara karşı insan hakları ihlali olmayacağı'' konusunda güvence verdi. 
     Chavez, Venezüella halkına ''birlik olma ve ulusal diyaloğun başlaması'' çağrısında bulundu. 
     Kendisine karşı bu darbeyi yapanlara karşı hiçbir kırgınlık ve hınç duygusu beslemediğini belirten Chavez, Venezüella halkının mutlakiyeti hoşgörmeyeceğini söyledi ve son 48 saat içindeki olayların ''Latin Amerika tarihine yazılacağını'' kaydetti. 
     Hugo Chavez, darbenin ardından geçici devlet başkanlığına getirilen işadamı Pedro Carmona'nın istifasından sonra yemin ederek devlet başkanlığını üstlenen yardımcısı Diosdado Cabello'nun birkaç saat önce imzaladığı kararnamenin yürürlüğe girmesinin ardından başkanlık görevine resmen geri dönmüştü. 
     





</TEXT>
</DOC>
