<DOC>
<DOCNO> 92854 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/29/son/sonspo03.html </URL>
<DATE> 2002/06/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Galatasaray'ın yeni Brezilyalıları yarın geliyor 
</HEADLINE>
<TEXT>

     Galatasaray, yeni sezon hazırlıklarını bugün yaptığı tek çalışmayla sürdürdü. 
     Teknik direktör Fatih Terim yönetiminde, yapılan ve yaklaşık 2 saat süren çalışmada, sarı-kırmızılı futbolcular kondisyon depoladı. 
     İdmanda futbolcular uzun süre koştuktan sonra, kısa bir süre topla pas çalışması yapıp, yine koşuyla çalışmayı tamamladı. 
     Antrenmana, sağlık kontrolü için Bakırköy Acıbadem Hastanesi'ne giden Baliç, ülkesinden dönmeyen Mondragon, sakatlığı bulunan Bülent Akın ve milli oyuncular katılmadı. 
     
     BREZİLYALILAR YARIN GELİYOR 
     Galatasaray'ın transfer etmek istediği 2 Brezilyalı futbolcunun, yarın gece İstanbul'a geleceği bildirildi. 
     Teknik direktör Fatih Terim, Brezilyalı futbolcular Felipe ve Fabio Pinto'nun yarın akşam saat 23.30'da İstanbul'a geleceğini açıkladı. 
     
     1 GÜNLÜK İZİN 
     Yeni sezon hazırlıklarını 3 gündür sürdüren Galatasaray'da Terim, futbolcularına yarın izin verdi. 
     Sarı-kırmızılılar, pazartesi ve salı günü çift antrenman yaptıktan sonra, çarşamba günü sabah gerçekleştirecekleri çalışmanın ardından, özel bir uçakla ilk etap yurtdışı hazırlık kampı için Avusturya'ya gidecek. 
     





</TEXT>
</DOC>
