<DOC>
<DOCNO> 54080 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/26/dunya/dun01.html </URL>
<DATE> 2001/11/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Sırada 3 ülke var 
</HEADLINE>
<TEXT>

ABD, önümüzdeki ocak sonunda Yemen, Somali ve Sudan’daki İslamcı terör kamplarını vurmaya hazırlanıyor 
     NEVSAL ELEVLİ Londra 

     ABD’nin terörizmle mücadele kapsamında önümüzdeki ocak ayı içinde Yemen, Somali ve Sudan’a operasyon düzenlemeye hazırlandığı öne sürüldü. 
     İngiltere’de yayınlanan Sunday Times gazetesinin Londra ve Washington’daki kaynaklarına dayandırarak verdiği haberde, ABD Başkanı George Bush ve İngiltere Başbakanı Tony Blair’in şu ana kadar teröre karşı oluşturulan koalisyonun kazandığı başarının yarattığı etkiden yararlanılarak, diğer hedeflere yönelik harekatların hızla başlatılması konusunda anlaşmaya vardıklarını iddia etti. 
     Sözü edilen her üç ülkeye karşı harekatlar için hazırlıklar başlatıldığını, bu ülkelerin sınırları içindeki istihbarat görevlilerinin terör örgütü El Kaide ve Usame Bin Ladin bağlantıları hakkında istihbarat toplamaya hız verdiklerini iddia eden The Sunday Times, bu konuda İnrgiliz dış istihbarat servisi MI6’in önemli rol oynadığını savundu. 
     Gazete, CIA ve MI6’in edindikleri bilgilerin, bu ülkelerdeki Bin Ladin kampları ya da El Kaide örgütüne destek veren diğer terörist kamplara yönelik "nokta saldırılar" düzenlenmesinde kullanılacağını belirtti. Gazeteye göre bu üç ülkeden birindeki herhangi bir hedefin vurulması, ocak ayının ikinci yarısını bulacak. 
     Yemen’in, ABD’nin en çok öfkesini çeken ülkelerden biri olduğunu, El Kaide üyelerinin bu ülkenin kuzeyindeki dağlık alanda yuvalandıklarını ve eğitim kampları kurduklarını anlatan The Sunday Times’a göre, Somali’de ise listenin başında Usame bin Ladin’le ilişkili El - İtihaad grubu bulunuyor. 
     
2 bin Amerikan askeri Kuveyt’te      DIŞ HABERLER SERVİSİ 

     ABD ve Kuveyt birlikleri Kuveyt’in kuzeyinde askeri tatbikat düzenliyorlar. 
     Tatbikat öncesinde Kuveyt’e gelen 2 bin Amerikan askeri de Kuveyt’in kuzeyindeki, Irak sınırına 40 kilometre uzaklıktaki Kamp Doha kentine yerleştirildiler. 
     Irak sınırına yakın çöllük arazide gerçekleştirilen "Çöl Baharı" adlı manevralar, ABD kaynakları tarafından planlı tatbikatlardan biri olarak nitelendirildi. Pentagon’dan yapılan açıklamada 10 yıldır bölgede aynı manevraların yapıldığı, 2 bin askerin katılımıyla tatbikatın sadece biraz daha geniş kapsamlı olacağı belirtildi. 
     



 DÜNYA 












</TEXT>
</DOC>
