<DOC>
<DOCNO> 54799 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/30/dunya/dun02.html </URL>
<DATE> 2001/11/30/ </DATE>
<TIME>  </TIME>
<AUTHOR>  </AUTHOR>
<HEADLINE>
6 El Kaide lideri öldü 
</HEADLINE>
<TEXT>

     DIŞ HABERLER SERVİSİ 

     Suudi terörist Usame bin Ladin’e bağlı El Kaide Örgütü’nün 20 üst düzey yöneticisinden en az yarım düzine kadarının ABD bombaları ve Kuzey İttifakı güçleri tarafından öldürüldüğü açıklandı. Bombardıman ve Kuzey İttifakı operasyonlarında liderlerin yanı sıra yüzlerce El Kaide militanının da can verdiği bildirildi. 
     ABD Savunma Bakanlığı Pentagon Sözcüsü Tuğamiral John Stufflebeem’in verdiği bilgilere göre, bir süreden beri Taliban ve El Kaide’nin liderlerini hedef alan ABD operasyonlarında büyük başarı kazanıldı. İlk olarak, El Kaide’nin ikinci adamı ve Ladin’in sağ kolu Muhammed Atıf 14 Kasım’daki bombardımanda öldü. Ardından üst düzey El Kaide militanlarından Mısırlı Muhammed Salih ve Tarık Enver El Seyyid, kasım başlarındaki Host bombardımanında can verdi. 
     Bu arada Taliban’ın eski İslamabad Büyükelçisi Abdüsselam Zaif, Amerikan bombardımanlarında "sayılamayacak kadar çok" Taliban milisinin öldüğünü açıkladı. Pakistan’ın Lahor kentinde dün gazetecilere konuşan Zaif, "Şehitlerimizin sayısı çok fazla. Amerikan bombardımanlarında haberleşme ağımız harap olduğu için kurbanlarımızın sayısını bile öğrenemedik" dedi. 
     



 DÜNYA 














</TEXT>
</DOC>
