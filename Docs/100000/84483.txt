<DOC>
<DOCNO> 84483 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/17/yasam/ayas.html </URL>
<DATE> 2002/05/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Roman demokrasisi çeribaşı’ yiyecek 
</HEADLINE>
<TEXT>

Romanlar, devlet memuru olunca kendilerine karşı görevlerini ihmal eden çeribaşını baskın seçimle’ devirme kararı aldı 
     GURBET GÖKÇE Edirne DHA 

     Edirne’de yaşayan Romanlar, görevini yapmamakla suçladıkları ve geçen hafta yapılan Kakava şenliklerinde "Kakava Romanlar’a ait değildir" sözlerini sarf eden Çeribaşı Mehmet Ali Körüklü’yü devirmek için seçim kararı aldı. 
     Kültür Bakanlığı bünyesinde Edirne’de kurulan Roman Halk Dansları Topluluğu’na şeflik yapan Körüklü’nün, devlet memuru olduktan sonra asıl görevini yapmadığını dile getiren Romanlar, "Haklarımızı savunmuyor. Sandıktan kim çıkarsa yeni liderimiz o olacak" dediler. 
     Romanların yaşadığı Menzilahır Muhtarı Hüseyin Örs de isyancılara’ destek vererek, "Tabanın isteğine uyacağız. Bu seçimde herkes aday olabilir, geleneklerimiz böyle" dedi. 
     
     Halkım beni istiyor’ 
     Menzilahır ve Umurbey mahallelerinde yaşayan Romanlar, Çeribaşı seçimine 40 yaşındaki Fikri Ocak’ı aday gösterdi. 
     Çeribaşı adayı Ocak, Roman geleneklerinin kaybolduğunu, Körüklü’nün devlet memuru olduğu için asli görevlerini yerine getiremediğini söyledi. Körüklü’nün Kakava hakkındaki açıklamalarının halk arasında büyük tepki yarattığını belirten Ocak, "Bu bizim geleneğimiz ve bayramımızdır. Onun artık bırakması lazım, bizim sorunlarımıza, halkımıza sahip çıkmamız gerekir. Bunu gerçekleştireceğime inanıyorum. Halkım beni destekliyor" değerlendirmesini yaptı. 
     Halen şefliğini yaptığı Roman Halk Dansları Topluluğu’yla Hollanda’da bulunan Körüklü ise, seçim kararıyla ilgili henüz bir açıklama yapmadı. 
     



 YAŞAM 






















</TEXT>
</DOC>
