<DOC>
<DOCNO> 62179 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/14/son/sondun09.html </URL>
<DATE> 2002/01/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Uyuşturucu ve alkol tedavisi gören Prens okuluna döndü 
</HEADLINE>
<TEXT>

     İngiltere Veliaht Prensi Charles'ın uyuşturucu ve alkol tedavisi gördüğü ortaya çıkan 17 yaşındaki küçük oğlu Prens Harry, eğitim gördüğü ünlü Eton Koleji'ne döndü. 
     Bir anda basının bütün dikkatlerini üzerinde toplayan Harry'nin, hafta sonunu babasına ait Highgrove malikanesinde geçirdikten sonra dün akşam saray görevlileri tarafından yatılı okuduğu Eton Koleji'ne teslim edildiği belirtiliyor. 
     Basında, Harry'nin bu konudaki sabıkası nedeniyle okulda özel bir uygulamaya tabi tutulacağını ve rutin idrar tahlilleri yaptırılarak uyuşturucu madde kullanıp kullanmadığının kontrol edileceği belirtiliyor. Bunun da bir kez tedavi görmüş kişinin her an yeniden aynı alışkanlığa dönme riskinden kaynaklandığını yazan basın, Harry'nin bir prens olmasının onu bu uygulamadan kurtaramayacağına işaret ediyor. 
     Son derece disiplinli bir idare biçimine sahip olmasıyla tanınan Eton Koleji yönetimi de Prens Charles'ın sorunun hallinde gösterdiği başarının kendilerini tümüyle tatmin ettiğini açıkladı. Okulun bu açıklamasından Harry hakkında şimdilik bir disiplin uygulaması yapılmayacağı anlamı da çıkarılıyor. 
     Eton'ın kurallarını bilen çevreler de Harry'nin okulda uyuşturucu kullanmamış olmasının, özellikle de kendisine ait oda ve dolaplarda böyle bir maddeye rastlanmamış olmasının küçük Prens'i şimdilik okuldan atılma tehlikesinden koruyabileceğini belirtiyor. 
     






</TEXT>
</DOC>
