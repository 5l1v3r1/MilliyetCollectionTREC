<DOC>
<DOCNO> 78431 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/15/yazar/ozyurek.html </URL>
<DATE> 2002/04/15/ </DATE>
<TIME>  </TIME>
<AUTHOR> Mustafa ÖZYÜREK  </AUTHOR>
<HEADLINE>
Buzdolabı, çamaşır makinesi, televizyondan İki kere vergi alınacak 
</HEADLINE>
<TEXT>

1 Temmuz’da yürürlüğe girecek Özel Tüketim Vergisi ile vatandaş buzdolabı, çamaşır makinası, televizyon gibi ürünlerde hem yüzde 7 ÖTV hem de yüzde 18 KDV ödeyecek 
     IMF’ye verilen taahhüt çerçevesinde, nisan ayı sonuna kadar Özel Tüketim Vergisi’nin yasalaşması ve 1 Temmuz 2002 tarihinden itibaren de uygulamaya geçilmesi bekleniyor. 
     Özel Tüketim Vergisi 4 liste halinde düzenlenen mallardan alınacak olan bir vergi. 1 sayılı listede doğalgaz, akaryakıt ve türevleri 2 sayılı listede motorlu taşıt araçları 3 sayılı listede alkollü ve kolalı içecekler ile tütün ve tütün mamulleri 4 sayılı listede ise elektronik ürünler, beyaz eşyalar ve lüks tüketim maddesi olarak bilinen bazı ürünler bulunuyor. Özel tüketim vergisi malların türlerine göre maktu veya nispi olarak alınması öngörülen bir vergi. 
     Özel Tüketim Vergisi’nin uygulanmaya başlaması ile Katma Değer Vergisi’nde de 2 ya da 3 oranlı tarifeye geçilmesi bekleniyor. Özel Tüketim Vergisi’nden beklenen hasılat ile Katma Değer Vergisi hasılatının toplamına bakıldığında, Maliye’nin herhangi bir vergi kaybı söz konusu olmayacak. 
     Özel Tüketim Vergisi’nde vergiyi doğuran olay esas itibariyle malın teslimi veya ilk iktisabı ile gerçekleşiyor. Malın tesliminden önce fatura veya benzeri belgeler verilmesi hallerinde ise mal teslimi gerçekleşmeden de bu belgelerde gösterilen miktarla sınırlı olmak üzere verginin doğduğu kabul ediliyor. Malların ithalinde ise, Gümrük Kanunu’na göre Gümrük Vergisi ödeme mükellefiyetinin başlaması, Gümrük Vergisi’ne tabi olmayan işlemlerde ise Gümrük Vergisi beyannamesinin tescili anında vergi doğuyor. 
     Özel Tüketim Vergisi’nde de Katma Değer Vergisi’nde olduğu gibi, ihracat istisnası, diplomatik istisna ve diğer istisnalar mevcut. 
     Özel Tüketim Vergisi’ndeki maktu vergi tutarları her ay, bir önceki ayda uygulanan vergi tutarları esas alınmak suretiyle DİE tarafından aylık olarak ilan edilen toptan eşya fiyatları indeksinde bir önceki aya göre meydana gelen değişim oranında, bu değişimin ilanını izleyen günden itibaren değiştirilecek. 
     
     16 vergiye tek çatı 
     Özel Tüketim Vergisi tasarısının yasalaşması ile birlikte Taşıt Alım ve Ek Taşıt Alım Vergisi ile Çevre Fonu, ek Katma Değer Vergisi, Akaryakıt Tüketim Vergisi, Akaryakıt Fiyat İstikrar Fonu, trafik tescil harcı, taşıtların kayıt tescil ve devrinden alınan Özel İşlem Vergisi gibi toplam 16 ayrı vergi, resim, harç, pay ve fon tek bir vergi altında toplanacak. 
     Özel Tüketim Vergisi tek bir aşamada alınacağından, kayıp ve kaçak oranının bu vergide düşük olacağını söylemek mümkün. Ayrıca ikinci el oto alım ve satımlarının Özel Tüketim Vergisi’ne tabi olmamasının ikinci el oto piyasasını canlandırması bekleniyor. 
     
     Olan tüketiciye oluyor 
     Özel Tüketim Vergisi, Katma Değer Vergisi Kanunu’na göre Katma Değer Vergisi matrahına dahil edilecek. Yani nihai tüketici, ödemiş olduğu Özel Tüketim Vergisi’nin ayrıca Katma Değer Vergisi’ni de ödeyecek. Tasarı TBMM’de görüşülürken bu adaletsiz durumun düzeltilmesi ve Özel Tüketim Vergisi’nin Katma Değer Vergisi matrahına dahil edilmesini, yani vergiden vergi alınmasını önleyecek bir yasa hükmüne yer verilmesinde fayda var. 
     Buzdolabı, çamaşır makinesi, televizyon gibi dayanıklı tüketim mallarından hem 7 ÖTV, hem de 18 KDV alınması, tasarının vergi sistemini basitleştirmesi amacına ters düşmektedir. 
     
     







Bir 'deneme' yazarlığı 


Kopuk kopuk 


Adalet ve hortum 


ABD’nin Venezuela ayıbı 


Ödleri kopuyor 


Buzdolabı, çamaşır makinesi, televizyondan İki kere vergi alınacak 


İsrali’i nasıl, niçin tanıdık 


AB, idam, Kürtçe yayın 


Filistin kaç para eder 


Ulusal program’ özlemi iyi de... 


Amerikalılar da piyasanın açılmasını bekliyor 


</TEXT>
</DOC>
