<DOC>
<DOCNO> 82460 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/06/son/sontur09.html </URL>
<DATE> 2002/05/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Prof. Işıkara "Erken uyarı sistemi 15 Temmuz'da devreye girecek" 
</HEADLINE>
<TEXT>

     Boğaziçi Üniversitesi Kandilli Rasathanesi ve Deprem Araştırma Enstitüsü Müdürü Prof. Dr. Ahmet Mete Işıkara, Acil Müdahale ve Erken Uyarı Sistemi'nin 15 Temmuz'da devreye gireceğini bildirdi. 
     Türkiye Acil Durum Yönetimi Genel Müdürlüğü'nde düzenlenecek bir toplantıya katılmak üzere Ankara'ya giden Prof. Dr. Işıkara, hareketinden önce Atatürk Havalimanı'nda yaptığı açıklamada, Emniyet ve Sivil Savunma Genel Müdürleri'nin de katılacağı toplantıda, ''Toplum Afet Gönüllüleri Eğitim Programı''nı anlatacağını söyledi. 
     Prof. Dr. Işıkara, toplantıda, Sivil Savunma Genel Müdürlüğü'nün işbirliğiyle söz konusu eğitimi tüm Türkiye'ye yayma konusunu görüşeceklerini belirterek, ''Hayırlı bir iş. Eğer bu program uygun karşılanırsa, kafamdaki model, 81 ilin sivil savunma müdürlerine eğitimi Ankara'da vermek. Daha sonra onlar vasıtasıyla her ile yayma konusunda çaba içerisine girmek'' dedi. 
     Marmara Denizi'nde dün meydana gelen 4.3 büyüklüğündeki depremin hatırlatılması üzerine de Prof. Dr. Işıkara, ''Bunlar olağan, artık alışacağız. Bu tarz depremlere alışmamız da lazım. Yılda 4.0'ün üzerinde 40, 5.0'in üzerinde 8-9 tane deprem olur. Olmaya devam edecektir'' diye konuştu. 
     Prof. Dr. Işıkara, Acil Müdahale ve Erken Uyarı Sistemi'ne ilişkin olarak da ''Zannediyorum 15 Temmuz'a kadar tüm aletler yerleştirilmiş olacak. 17 Ağustos'ta, depremin 3. yılında da İstanbul'a bu projeyi tanıtacağız. 15 Temmuz'da sistem devreye girecek. Bu şekilde planlıyoruz'' bilgisini verdi. 
     





</TEXT>
</DOC>
