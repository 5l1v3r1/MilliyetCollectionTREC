<DOC>
<DOCNO> 85793 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/24/guncel/gun08.html </URL>
<DATE> 2002/05/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Karneye reklam alınması doğru mu 
</HEADLINE>
<TEXT>

ÇAPRAZ ATEŞ 
     SİBEL KAHRAMAN 

     Milli Eğitim Vakfı Yönetim Kurulu Başkanı Cemil Çetin’in, karne ve diplomalara reklam alınması için çalışma yapacaklarını söylemesi, tartışma yarattı.Karne ve diplomalara reklam alınabilir mi Vakıf ticari bir faaliyette bulunabilir mi Konuyu ilgililere sorduk 
     
     Alaaddin Dinçer Eğitim - Sen Genel Başkanı 
Vakfın işi ilan değil      Diploma ve karnelere ilan alınması tamamen ticari faaliyettir. Milli Eğitim Vakfı sinekten yağ çıkarmaya çalışıyor. Okullarda toplanan katkı paylarının yüzde 25’i vakfa gidiyor. Vakıf bu kadar parayı nerelere harcıyor hiçbir bilgi yok. Karneler de öğrencilere belli bir ücret karşılığı veriliyor. Oysa okuldaki her türlü basılı evrak ücretsiz dağıtılmalı. Milli Eğitim Bakanlığı’nın bu evrakı kendi matbaalarında basıp dağıtma olanağı var. Vakıf ilan gibi işlere girmemeli. Diploma ve karneleri büyük olasılıkla büyük matbaalara, yayınevlerine bastıracaklar, bastırdıkları yayınevinin reklamını alıp ucuza getirecekler. Öğrenciye de para karşılığı satacaklar. Yapılmak istenen bu sanırım. 
     
     Prof. Atıf Ural İstanbul Ü. Rektör Danışmanı 
Eğitim ilkelerine ters      Diplomalara, karnelere reklam alınmasını doğru bulmuyorum. Tamam dünya reklam çağı ama her şeyin de bir sınırı var... O zaman kimliklerimize, evlilik cüzdanlarımıza da ilan alalım. Eğitimin ilke ve kurallarına da tamamen ters bir yaklaşım olduğunu düşünüyorum. Her şey ticari meta konusu yapılmamalı. Zaten bilimsellik açısından da doğru değil. Diploma, insanın yaşamında elde ettiği çok önemli evraktan birisidir. Buna reklamı sembolize eden şekil veya fotoğrafın konulması doğru mu Onur belgeniz olarak çalışma masanıza koyuyorsunuz, "Bu benim diplomam diyorsunuz," onun üzerinde reklam olması çok saçma. 
     
     Cemil Çetin MEV Yönetim Kurulu Başkanı 
Önemli bir gelir olur      İlköğretim ve liselerde öğrencilere dağıtılan karne ve diplomaların basım ve satış işini Milli Eğitim Vakfı yapıyor. Vakfın gelirlerinin artırılması için yeni arayışlar içindeyiz. Karne ve diplomalara reklam alınması da vakfa önemli bir kaynak oluşturacaktır. 13 milyon karne evlere gidiyor. Bu çok önemli bir rakam. Bu vakıf, gelirleriyle 112 okul ve 4 pansiyon yaptırıp Milli Eğitim Bakanlığı’na bağışlamıştır. Bu nedenle gelirlerinin de artırılması gerekiyor. Ayrıca biz yeni yönetime bu konuyu bir öneri olarak götürdük. Şu anda çalışması yapılmış değil. Öneri değerlendirilir ve uygun görülürse uygulamaya geçilir. 
     
     Erdal Engin Reklam ajansı sahibi 
Hizmet olarak döner      Türk Milli Takımı Dünya Kupası finalinde oynamaya giderken 20’ye yakın sponsor çıktı. "Ay yıldız olan formaya reklam alınmaz" dendi ama reklam taşıyan formalarla antrenman yapıldığını televizyonlarda gördük. Eğitim için de bu rahatlıkla yapılabilir. Türkiye’de eğitimin içinde bulunduğu durumu hepimiz biliyoruz. Böylece velinin cebinden de para çıkmaz. Üstelik Eğitim Vakfı’nın topladığı paralar sonuçta yine Milli Eğitim’e hizmet olarak geri dönüyor. İlanlar büyük bir gelir kaynağı olacaktır. Sonuçta ülkemizde 13 milyon eve karne giriyor. Bu öneriyi getiren kişiyi tebrik etmek gerekiyor. 
     



 GÜNCEL 



















</TEXT>
</DOC>
