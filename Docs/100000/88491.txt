<DOC>
<DOCNO> 88491 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/07/son/sondun13.html </URL>
<DATE> 2002/06/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Paul McCartney gizli nikah hazırlığındaymış 
</HEADLINE>
<TEXT>

     Beatles grubunun üyelerinden ünlü müzisyan Sir Paul McCartney'nin, salı günü İrlanda'daki tarihi bir şatoda nişanlısı eski manken Heather Mills ile ''gizli nikaha'' hazırlandığı öne sürüldü. 
     İrlanda'nın Co Monaghan bölgesindeki Glaslough köyü yakınlarında bulunan ve Castle Leslie adı verilen şatoda kıyılacağı belirtilen nikahın varlığı, söz konusu evin şimdiki sahibi Sir John Leslie tarafından doğrulandı. 
     16. yüzyıldan kalma şatonun sahibi Sir Leslie'nin ''bir ölü kadar sessiz kalıp bu haberi gizlemem benden istendi'' dediği halde bu açıklamayı yapması şaşkınlık yarattı. 
     84 yaşındaki evsahibi düğünün ayrıntaları hakkında bilgi vermekten de kaçınırken, sadece şatonun iç dekorasyonunda bazı değişiklikler yapıldığını ve düğün için bazı süslemelere girişildiğini söylemekle yetindi. 
     Sir Paul McCartney'nin daha önce de tatil amacıyla sık sık geldiği belirtilen Sir Leslie'ye ait şatoyu düğünü için iki haftalığına kiraladığı ve bunun için de 1 milyon sterlin ödediği iddia ediliyor. 
     Serveti 700 milyon sterlin civarında tahmin edilen ünlü müzisyenin, düğününün yapılacağı alanı korumak için İskoçya'daki bir güvenlik firmasıyla anlaştığı ve firmanın bölgeye yüzlerce bodyguard gönderdiği iddialarına da yer veren İngiliz basını, Sir Paul'ün, bir bacağının dizden aşağısı kesilmiş manken sevgilisi Heather Mills ile önümüzdeki hafta sonu şatoya gelmelerinin beklendiğini de yazdı. 
     Düğünün yaklaşık 300 davetisi olacağı, bu kişilerin Londra'da Heathrow Havalimanı'nda toplandıktan sonra, helikopter ve limuzinlerle bölgeye götürüleceği öne sürülürken, yeni evlilerin şatonun göle bakan ''kırmızı odasında'' kalacağı belirtildi. 
     





</TEXT>
</DOC>
