<DOC>
<DOCNO> 54774 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/29/son/sontur08.html </URL>
<DATE> 2001/11/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Karakoyunlu Salkım Hanım polemiğini kesti... 
</HEADLINE>
<TEXT>

     Devlet Bakanı Yılmaz Karakoyunlu, Salkım Hanımın Taneleri filminin TRT'de yayınlanmasının ardından başlayan tartışmalara ilişkin olarak ''Ben bu konuda mütalaa etmem. 
     Dün bitti bu olay'' dedi. 
     Türkiye Gazeteciler Cemiyeti ve Konrad Adenauer Vakfı tarafından Armada Oteli'nde düzenlenen, ''Yerel Medya Projesi Yıl Sonu Değerlendirme Toplantısı''na katılan Devlet Bakanı Karakoyunlu, toplantı öncesi basın mensuplarının, ''Salkım Hanımın Taneleri filminin TRT'de yayınlanmasının ardından TBMM Meclis İdare Amiri Ahmet Çakar'la aralarında başlayan tartışmaya'' ilişkin sorularını yanıtladı. 
     Karakoyunlu, bu konuda söyleyeceklerini dün söylediğini belirterek, ''Ben bu konuda mütalaa etmem. Dün bitti bu olay'' dedi. 
     Bir gazetecinin, ''dün bu tartışmalara MHP İstanbul Milletvekili Mehmet Gül'ün de taraf olduğunu'' hatırlatarak, ''Sayın Gül, TÜYAP Kitap Fuarı'nda size Salkım Hanımın Taneleri kitabını imzalatmıştı ve beğendiğini söylemişti. Neden bu tartışmaların içine girdi '' şeklindeki sorusuna da Karakoyunlu, ''Evet. Mehmet Bey'e kitabımı TÜYAP'ta imzalamıştım. Mehmet Bey de okuyup beğendiğini söylemişti'' karşılığını verdi. 
     Bakan Karakoyunlu, basın mensuplarının ısrarlı sorularına karşılık bir mütalaada bulunmayacağını kaydederek, ''Bu konuda son noktayı koydum'' dedi. 
     ''İshak Alaton'un, 'Salkım Hanımın Taneleri kitabının yazımı aşamasında Sayın Karakoyunlu benden de görüş almıştı' açıklamasını nasıl değerlendiriyorsunuz'' şeklindeki soruya da Karakoyunlu, ''Hayır, sayın Alaton kitabımı okuduktan sonra çok beğendiğini bana söyledi'' yanıtını verdi. 
     
     TRT Genel Müdürü dava açıyor 
     Toplantıya Bakan Yılmaz Karakoyunlu ile gelen TRT Genel Müdürü Yücel Yener de, bir gazetecinin, ''Dava açacağınızı söylemiştiniz. Ne zaman açıyorsunuz '' şeklindeki sorusu üzerine, ''Hukukçular inceliyor. Biter bitmez dava açacağım'' dedi. 
     ''Hakaret davası mı açacaksınız '' sorusuna karşılık Yener, ''Hakaret davası açacağım. Dokunulmazlığı olduğu için ancak manevi tazminat davası açacağım'' yanıtını verdi. 
     ''Filmin Ermeni lobisini desteklediği yönündeki görüşlere katılıyor musunuz '' şeklindeki bir başka soru üzerine de Yener, ''Hayır, hiç alakası yok'' dedi. 
     Yener, ''Hedef olarak sizin isminizin ön plana alınmasını nasıl değerlendiriyorsunuz '' sorusu üzerine, şunları söyledi 
     ''Onun arkasında herhalde başka şeyler var. Milletvekilinin kendi şahsi görüşü olduğunu sanmıyorum. Çıkar ortaya hepsi. Şahsi de değil, parti de değil, başka şeyler var, başka işler var herhalde. Çıkar ortaya hepsi.'' Yener, ''Tartışmanın, filmin TRT'de gösteriminden çok sonra başlamasını nasıl değerlendirdiğinin'' sorulması üzerine de, ''Bilmiyorum. Ben de anlamış değilim. Merak ediyorum'' dedi. 
     Film hakkındaki şahsi görüşünün sorulması üzerine de Yener, ''Filmi yayınladık. Tabii ki arkasındayız. TRT'de ilk defa bir tarihi film yayınlanmıyor ki... Tarkan, Malkoçoğlu, Karaoğlan, bunların hepsi tarihi film. Bunlarda da müstehcen sahneler var. Irza geçme sahneleri var. Şimdi onları inceliyorlar galiba...'' diye konuştu. 
     Yener, ''Bu tartışmanın, TRT'de bir filmin yayınlanması yüzünden bunun çıkan ilk tartışma olup olmadığı'' şeklindeki bir soru üzerine de, daha önce de Yorgun Savaşçı filminin yayınlanması nedeniyle tartışmalar çıktığını sözlerine ekledi. 
     






</TEXT>
</DOC>
