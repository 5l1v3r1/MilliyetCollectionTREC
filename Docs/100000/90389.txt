<DOC>
<DOCNO> 90389 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/17/son/sontur14.html </URL>
<DATE> 2002/06/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Bayrak satıcıları mutlu... Talebi karşılayamıyorlar... 
</HEADLINE>
<TEXT>

     A Milli Takımın Dünya Kupası finallerinde 2. Tur'a yükselmesi, bayrak satışlarını rekor düzeyde artırdı. 
     Kupa'da 2. Tur'a çıkan ve yarın Japonya ile çeyrek final için mücadele edecek A Milli Takım'a olan ilgi, işyerleri ile cadde ve sokaklarda Türk bayrağı satan kişi ve firmaların satışlarının büyük ölçüde artmasına yol açtı. 
     Konya'da, Üniversite Kitabevi Satış Sorumlusu Muammer Tosun, milli takımımızın dünya kupasında gösterdiği başarı sonrası bayrak satışında gelen talebe karşılık vermekte zorlandıklarını söyledi. 
     Bayrak satışlarındaki patlamanın özellikle Çin galibiyetinden sonra doruk noktaya ulaştığını belirten Tosun, ''Bu kadar fazla bayrak satacağımızı tahmin etmiyoruk. Kısa süre içinde elimizdeki tüm stoklar eridi. Japonya ile oynayacağımız maç öncesi toptancı firmaya çok sayıda bayrak siparişi verdik'' diye konuştu. 
     Vatandaşların en fazla ilgiyi 30'a 45 santimetre ebadındaki bayraklara gösterdiğini vurgulayan Tosun, ''1.5 milyon lira olan bu ebattaki bayrak adeta yok satıyor. Elimizde şu anda 40'a 60, 50'ye 70 ve 60'a 90 santimetre ebadında sınırlı miktarda bayrak kaldı'' dedi. 
     Seyyar olarak bayrak satan kişiler ise Dünya Kupası başlamadan önce birçok günü siftah yapamadan kapattıklarını, elde edilen başarılarla birlikte günlük 10-15 kadar bayrağı hiç yorulmadan sattıklarını ifade ettiler. 
     





</TEXT>
</DOC>
