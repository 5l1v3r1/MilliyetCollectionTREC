<DOC>
<DOCNO> 61072 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/07/son/sontur28.html </URL>
<DATE> 2002/01/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Trabzon'da yapışık ikizler dünyaya geldi 
</HEADLINE>
<TEXT>

     Trabzon'un Of İlçesi Devlet Hastanesi'nde, göbek ve bacaklarından yapışık ikizler dünyaya geldi. 
     8. doğumunu yapan 37 yaşındaki anne Ayşe Kuvvetli, daha önceki 
     tetkiklerde yapışık olduğunu öğrendiği ikizlerini, Of Devlet Hastanesi Doğum Uzmanı Opr. Dr. Kemal Haliloğlu'nun gerçekleştirdiği sezaryenle, normal süresinden 4 hafta önce dünyaya getirdi. Of Devlet Hastanesi'nin imkanlarının, ikizlerin bakımı ve tedavileri için yeterli olmaması üzerine, yapışık ikizler, Karadeniz Teknik Üniversitesi KTÜ Farabi Hastanesi'ne kaldırılarak Yeni Doğan Bakım Ünitesi'nde tedavi altına alındılar. KTÜ Tıp Fakültesi Çocuk Sağlığı ve Hastalıkları Anabilim Dalı Öğretim Üyesi Doç. Dr. Yakup Aslan, ikizlerin solunum sıkıntısı olduğunu belirterek, ''Bebeklerin akciğer ve kalp kapaklarının ayrı ayrı olduğu gözüküyor. Göbek ve bacaklarından yapışıklar. Tek bir göbek kordonları var. Karaciğer ve bağırsaklarının tek olma olasılığı yüksek. Bunlar tipik siyam ikizi gibi gözükmüyor'' dedi. Bu tür vakalara Türkiye'de 4-5 kez rastlandığını anımsatan Aslan, ''Bu tür ameliyatların ideal zamanı, doğumdan sonra 1 yıldır. Bebekleri besleyip büyüttükten sonra ameliyat edeceğiz. Hastanemiz, ikizlerin ameliyatı için gerekli teknik donanıma sahip. Amacımız, iki çocuğu da yaşatabilmek'' diye konuştu. Aslan, tedavi ve ameliyatın oldukça pahalı olduğunu da ifade ederek, baba Mehmet Kuvvetli'nin yeşil kart sahibi olmasının büyük bir avantaj olduğunu kaydetti. Çaykara İlçesi'nin Alaçam Köyü'nde yaşayan ve inşaatlarda kalıp ustası olarak görev yapan baba Mehmet Kuvvetli, Of Devlet Hastanesi'nin kendilerine 120 milyon liralık fatura çıkardığını belirterek, ''Benim bunu bile ödeyecek durumum yok. Yaz aylarında gurbette inşaatlarda kalıp ustalığı yapıyorum. Yeşil kart sahibiyim. Tek arzum, çocuklarımın ikisinin de sağ olarak birbirlerinden ayrılması'' dedi. 
     






</TEXT>
</DOC>
