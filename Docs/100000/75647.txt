<DOC>
<DOCNO> 75647 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/31/son/sondun17.html </URL>
<DATE> 2002/03/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Şaron, Arafat'tan kurtulmak mı istiyor 
</HEADLINE>
<TEXT>

     İsrail Başbakanı Ariel Şaron'un Filistin Devlet Başkanı Yaser Arafat'ı Ramallah'taki bürosunda ''etkisizleştirmeye'' çalışması, daha önce öldürememesi nedeniyle üzüntü duyduğunu belirttiği Filistin liderinden bu kez kurtulmak isteyip istemediği sorusunu gündeme getirdi. 
     Şaron, 1982'deki Lübnan savaşında Arafat'ı öldürememiş olmasının üzüntüsünü geçen Ocak ayında İsrail'deki bir gazeteye verdiği demeçle kamuoyuna açıklarken, ''Lübnan'da o zamanki bir anlaşma Arafat'ı ortadan kaldırmamızı engelliyordu. Buna şimdi yanıyorum. Keşke Arafat'ı o zaman yok etseydik'' demişti. 
     İsrail 1982'de Lübnan ve Beyrut'u işgal ettiğinde Şaron Savunma Bakanı, Arafat da FKÖ lideriydi. 
     ABD Dışişleri Bakanlığı Sözcüsü Richard Boucher, Şaron'un bu sözlerini ''gerilimi azaltmaya yardımcı olmayan açıklamalar'' olarak nitelendirmiş ve ''iki tarafın söylediklerine bakıldığında, bu gibi sözlerin durumu sakinleştirmeye yardım etmeyeceğinin görüldüğünü'' belirtmişti. 
     
     Ecevit de uyarmıştı 

     Başbakan Bülent Ecevit de Şaron ile 4 Aralık'ta yaptığı telefon görüşmesinden sonra, İsrail Başbakanı'nın Arafat'tan kurtulmaya niyetli olduğu uyarısında bulunmuştu. 
     Ecevit, konuya ilişkin olarak şunları söylemişti 
     ''İsrail Başbakan'ı Şaron ile yaptığım telefon görüşmelerinde, İsrail'in bir savaş açma eğilimi açıkça belli olmuştur. Hatta Sayın Şaron, Arafat'tan kurtulmak isteğini de açıkça ifade etmiştir. Ancak bunlar soruna bir çözüm getiremez. Şaron, sükunet sağlanması için 24 saat süre verdi. Tam sükunet istiyor. Ancak bu mümkün değil, bu görüşünü gözden geçirmeli. Arafat elinden geleni yapmaya çalışıyor. 
     Ancak elindeki tüm imkanlar alındı. Arafat'ın yeri doldurulamaz. 
     Arafat faktörü ortadan kalkarsa, sorun ağırlaşır. Bunu Şaron'a da söyledim.'' Başbakan Ecevit'in açıklamalarının ardından Arafat, ''Ecevit'in uluslararası bir itibarı var. Söyledikleri uydurma ve rastlantı değildi'' diye konuşurken, Şaron ''Arafat'tan kurtulmak istediğini'' yalanlamıştı. Şaron'un Sözcüsü Raanan Gissin, Türkiye-İsrail ilişkilerinde gerginliğe yol açan Şaron-Ecevit telefon görüşmesiyle ilgili açıklamasında, ''hatlar veya yanlış tercüme nedeniyle bir yanlış anlamanın'' söz konusu olduğunu bildirmişti. 
     

     
</TEXT>
</DOC>
