<DOC>
<DOCNO> 89026 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/10/son/soneko24.html </URL>
<DATE> 2002/06/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Bayındırlık Bakanı Akcan "Derviş'e katılmıyorum" 
</HEADLINE>
<TEXT>

     Bayındırlık ve İskan Bakanı Abdulkadir Akcan, Devlet Bakanı Kemal Derviş'in eşgüdüm eksikliğiyle ilgili sözlerine karşılık, ''Sayın Derviş'in, çok parçalılığın, Türkiye'de işleri çıkmaza sokacak boyutta sıkıntı yarattığı kanaatine katılmıyorum'' dedi. 
     Bakan Akcan, Sheraton Hotel'de düzenlenen ''Türk Dış Müteahhitlik Hizmetlerinin dünya pazarındaki payının artırılması'' konulu toplantının bitiminde gazetecilerin sorularını yanıtladı. 
     Bakan Akcan, bir gazetecinin ''Bakan Derviş'in yönetimde parçalılık var ve eşgüdüm yok sözlerine katılıyor musunuz '' şeklindeki sorusu üzerine ortada tek parti iktidarı olmadığını belirterek şöyle devam etti 
     ''Sayın Derviş de bildiğim kadarıyla ne ANAP'ın kontenjanından ne de MHP'nin kontenjanından bakan oldu. DSP'nin kontenjanından bakan oldu. Bu da bir başka gerçek. Zaten koalisyon parçalılık demektir. 
     Farklı görüşleri olan üç parti biraraya gelmiştir. Asgari anlaşabildikleri konularda iş yapmak üzere protokol imzalamışlardır. 
     Sonuç itibariyle belki dışarıdan bir teknokrata göre bu söylenebilir. Ama içerden siyaseten olaya baktığınız zaman öyle çok parçalılık, Sayın Derviş'in Türkiye'de işleri çıkmaza sokacak boyutta sıkıntı yarattığı kanaatine katılmıyorum.'' Bakan Akcan, Tüpraş'ın bugün Bakanlar Kurulu'nda ne bağlamda ele alındığının sorulması üzerine de Tüpraş ile ilgili bir problemin olmadığını söyledi. 
     Akcan, Karayolları'nın bu konuda bir probleminin bulunduğunu, Tüpraşa borcunun bulunduğunu kaydederek şöyle devam etti 
     ''Tahsil edilemediği için Karayolları'na asfalt alamıyoruz. 
     Tüpraş'tan asfalt alamayınca da çok kötü geçen kış şartları nedeniyle bozulan yolların tamiratını ve yapılmakta olan yolların asfalt kaplama ihtiyacını kullanmak üzere bitüm alamıyoruz.'' Akcan çözümün sorulması üzerine de, 2002 yılının aylara dağılmış ödeneğinin, süratli bir şekilde bu hafta içinde tamamının serbest bırakılarak Tüpraş'a transferinin sağlanacağını ve Tüpraş'ın mali açıdan rahatlatılacağını söyledi. 
     Borcun miktarının sorulması karşısında Akcan 49.5 trilyon lira olduğunu belirterek, ''ama bu 2001'den kalan borç yanıtını verdi''. 
     





</TEXT>
</DOC>
