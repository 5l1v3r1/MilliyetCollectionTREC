<DOC>
<DOCNO> 64417 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/27/yasam/yas13.html </URL>
<DATE> 2002/01/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Polis, satanistlerin arasına sızacak 
</HEADLINE>
<TEXT>

     SERHAT ÜNAL İstanbul 

     Boğaziçi Köprüsü’nden atlayarak intihar eden Lara Falay’ın ardından, polis satanist grupları ortaya çıkarmak için aralarına sızacak. Genç, sosyal yönü güçlü kadın ve erkek sivil polisler, satanist gruplara ulaşmaya çalışacak... 
     Lara’yı intihara sürükleyenleri bulmak için geniş çaplı araştırma başlatan İstanbul Emniyet Müdürlüğü İstihbarat Şubesi ekipleri, genç kızın bilgisayarından elde edilen ilk bilgiler ışığında Üsküdar Amerikan Lisesi’nde satanistliği yayan grubu belirlemeye çalışıyor. 
     
     Ayin yerleri aranıyor 
     Satanistlikle ilgili her türlü dergi - doküman ve kitapların el altından satıldığı yerleri belirleyen polis, bu bölgelerle Ortaköy, Ataköy, Bakırköy, Sarıyer, Kadıköy, Beyoğlu, Fenerbahçe ve Şişli gibi yerleri, 24 saat boyunca kontrol altında tutacak. Bu bölgelerde belirlenen satanist eğilimli gençlerin aileleri ve okullarıyla da temasa geçecek olan polis, satanistlerin gizli ayin yerlerini de araştırmaya başladı, ancak henüz bir bilgiye ulaşılamadı. 
     



 YAŞAM 





















</TEXT>
</DOC>
