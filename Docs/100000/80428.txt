<DOC>
<DOCNO> 80428 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/25/son/sontur22.html </URL>
<DATE> 2002/04/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Tayyip'ten Ecevit'e yanıt "Kirli geçmişin mirasçısı" 
</HEADLINE>
<TEXT>

     AK Parti Genel Başkanı Recep Tayyip Erdoğan, Başbakan Bülent Ecevit'in, DSP Grup toplantısındaki konuşması sırasında AK Parti ile ilgili sözlerini değerlendirirken, ''Öyle zannediyorum ki, Sayın Ecevit, çok daha kirli bir geçmişin mirasçısı durumundadır'' dedi. 
     Erdoğan, Sheraton Oteli'nde toplanan 4. Petrol Şurası'ndan ayrılırken, gazetecilerin sorularını yanıtladı. 
     Bir gazetecinin, Başbakan Ecevit'in, DSP Grup toplantısında, ''Karanlık bir geçmişin mirasçısı olan AK Parti, kendini baştan aşağı aklanmış gibi göstererek, siyaset sahnesinde birinciliğe oynayabileceğini sanıyor'' şeklindeki sözlerini hatırlatması üzerine, şunları söyledi 
     ''Öncelikle Sayın Ecevit'in böyle bir açıklama yapmış olduğuna inanmak istemiyorum. Eğer böyle bir açıklama yapmışsa demokrasi adına buna da üzülüyorum ve geleceğe yönelik bu noktada maalesef, revizyonun siyasette de DSP'de de gerekliliğine inanıyorum. Çünkü bu ifadeler, bir siyasi partinin başında olan insana yakışmaz. Eğer AK Parti'nin böyle bir geçmişi varsa -çünkü AK Parti 14 Ağustos'ta kurulmuş, sıfır kilometre bir partidir- bunun hakkında kendilerinin bazı deliller ortaya sürmeleri gerekir. Böyle bir delile dayandırmadan, böyle bir mirasçı gibi göstermek çok çirkin olur. Eğer, onu kurcalamaya kalkıştığımızda, öyle zannediyorum ki, Sayın Ecevit, çok daha kirli bir geçmişin mirasçısı durumundadır.'' Erdoğan, 10 yıl önce yaptığı bir konuşmayla ilgili kasetin, SP'liler tarafından basına sızdırıldığı iddialarıyla ilgili bir soruyu yanıtlarken de ''O konuda söyleyecek herhangi bir şeyim yok. Çünkü, öyle bir şeyi bilemem, görmedim. Çünkü, herhangi bir ciddi delile dayanmayan ifadeyi konuşmak, bir AK Parti Genel Başkanı'na ve AK Partili'ye yakışmaz'' dedi. 
     Recep Tayyip Erdoğan, Genelkurmay Başkanı Orgeneral Hüseyin Kıvrıkoğlu'na dava açıp açmayacağı sorusunu ise yanıtsız bıraktı. 
     





</TEXT>
</DOC>
