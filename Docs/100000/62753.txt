<DOC>
<DOCNO> 62753 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/17/son/sondun14.html </URL>
<DATE> 2002/01/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Rahşan Hanım Bayan Bush'u Türkiye'ye davet etti 
</HEADLINE>
<TEXT>

     ABD Başkanı George W. Bush’un eşi Laura Bush ile görüşen Başbakan Bülent Ecevit’in eşi Rahşan Ecevit, "Kendisi Türkiye’yi görmeyi çok istiyormuş. Ben de davet ettim" dedi. 
     Başbakan Ecevit ile Başkan Bush’un görüşmesi sırasında Laura Bush’la bir araya gelen Rahşan Ecevit, daha sonra Ritz Carlton Oteli’ne dönüşünde gazetecilerin sorularını yanıtladı. Görüşmenin son derece olumlu geçtiğini dile getiren Ecevit, "Genel konuları görüştük, sohbet ettik" dedi. Görüşmede hangi konuların gündeme geldiğinin sorulması üzerine Rahşan Ecevit, yanındaki bakan ve büyükelçi eşlerine dönerek, "Siz söyleyin arkadaşlar" diye konuştu. Bunun üzerine Türkiye’nin Washington Büyükelçisi Faruk Loğoğlu’nun eşi Mevhibe Loğoğlu, Bayan Bush’un 11 Eylül saldırılarından sonra Türkiye’ye olan minnettarlıklarını dile getirdiğini söyledi. 
     Bayan Bush’a ne hediye getirdiğinin sorulması üzerine de Rahşan Ecevit, hediyelerin protokol yoluyla geldiğini söyledi. Görüşmenin 45 dakika sürdüğünü ve Laura Bush’un kendilerine Beyaz Saray’ı gezdirdiğini belirten Rahşan Ecevit, Beyaz Saray’ı çok beğendiğini ifade etti. 
     






</TEXT>
</DOC>
