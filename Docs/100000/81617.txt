<DOC>
<DOCNO> 81617 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/02/yazar/sazak.html </URL>
<DATE> 2002/05/02/ </DATE>
<TIME>  </TIME>
<AUTHOR> Derya SAZAK  </AUTHOR>
<HEADLINE>
1 Mayıs mesajı 
</HEADLINE>
<TEXT>

     Başka bir Türkiye mümkün 
     1 Mayıs coşkusuyla alanlara toplanan on binlerce emekçi, küreselleşme karşıtlarının birkaç ay önce Porto Allegre'de dünya ölçeğinde seslendirdikleri sloganı Türkiye'ye uyarlayarak yürüdüler 
     'Eşitlik, Özgürlük ve Sosyal Adalet İçin Başka Türkiye.' 
     Dünyanın pek çok ülkesinde 1 Mayıs serbestçe kutlanırken, Türkiye'de bir mahcubiyet, 'yasakçılık' söz konusu. Ankara'da, İstanbul'da gösteriler izinli, Diyarbakır'da, Mersin'de yasaklı... Kutlamaların 'güle oynaya' yapıldığı yerlerde 1 Mayıs olaysız geçerken, polisin 1 Mayıs'a hoşgörüsüz yaklaştığı ortamlarda kavga var. 
     İşçi bayramı özgürce kutlanabilse hiçbir yerde olay çıkmayacak. 
     Tuhaf olan şudur Ankara'daki yöneticiler 1 Mayıs'la ilgili sorumluluğu valiliklere bırakırken, Meclis'te kürsüye çıkıp 'seçmene selam' türü konuşmalarla işçilerin bayramını kutlamaktadırlar. 
     Oysa yapılacak olan 'yarım yamalak', kaçamak kutlamalar yerine 1 Mayıs'ın 'işçi bayramı' olduğunun yasalarla adını koymaktır. 
     Türkiye 1 Mayıs'ı görmezlikten geliyor da ne oluyor, dünyanın her yanında 112 yıldır çalışanlar kendilerine ait bu günü coşkuyla kutluyorlar. 
     Almanya'da, Fransa'da, Yunanistan'da, İtalya'da... 
     ABD'de, Rusya'da, Çin'de... 
     İşçi sınıfının olduğu her yerde 1 Mayıs'ta meydanlar doluyor. 
     Türkiye'de 1 Mayıs'ların önü 1977 yılında İstanbul'daki provokasyonla 'kanlı' biçimde kesilmişti. 12 Eylül 1980'le gelen askeri dönemin de etkisiyle kamuoyu uzun yıllar '1 Mayıs sendromu' yaşadıktan sonra 2000'lerde küresel karşıtı rüzgarların da etkisiyle işçilerin sesi yükselmeye, 1 mayıs rüzgarı yeniden esmeye başladı. 
     İstanbul'da dün 80 - 100 bin dolayında işçi ve emekçi meydanları doldurdu. 
     Emek Platformu şemsiyesi altında uzun yıllardır görülmeyen birliktelik gerçekleştirildi. Türk - İş, DİSK, Hak - İş, çeşitli sivil toplum örgütleri, CHP, HADEP, Fazilet, AKP, ANAP temsilcileri 1 Mayıs'a etkin biçimde katıldılar. 
     DİSK Genel Başkanı Süleyman Çelebi, bu ilgiyi anlatırken sağın da ilk kez bu ölçüde 1 Mayıs'ı sahiplenmesinin altını çizdi. Çelebi'ye göre Türkiye'nin üst üste yaşadığı ekonomik krizler nedeniyle işsizlik oranı arttıkça 'başka bir Türkiye mümkün' diyen insanların sağ sol demeden aynı şemsiye altında buluştukları ve çözüm aradıkları bir süreçten geçiliyordu. 
     Çelebi meydanlarda 1 Mayıs 1977 - 78 tarihli kutlamalarda henüz doğmamış gençlerin yer aldığını söyledi. Bu gençler gelecek arıyorlardı. 
     1 Mayıs 2002'den herkes ders çıkarmalıydı. 
     En başta da sol partiler... 
     DİSK Başkanı Süleyman Çelebi 'sol'da bir sendika lideri olarak yeni partileşme çabalarını ve yapay ayrılıkları gördükçe çözüme yönelik birlikteliğinin önemini vurguluyor. İşsizlik, yoksulluk, üretimsizlik nedeniyle Türkiye çaresizlik içinde kıvranırken, solun bu kitlelere bir 'seçenek' sunamayışını hüzünle seyrediyor. 
     Oysa başka bir Türkiye mümkün. 
     1 Mayıs'ta meydanlar bu mesajı veriyor. 
     
     







Cemaatçi hukuk 


Anadilinin "yazı" boyutundan kopuk olunca... 


TRT’nin halleri 


Kara çarşaf ve Meclis 


Ankara'da askerin, İstanbul'da işadamının dünyası... 


SSK üvey evlat E. Sandığı has evlat .. 


Bayar Gelenekten geleceğe... 


Katilim, katilin, katil... 


Devalüasyon ihracattan çok, bilanço etkisi bıraktı 


Generalin "oy sandığı" zaferi... 


Yeni koşullar yeni kurallar ister’ 


Aracı kurumlar’ 


Eski bakan Ziya Aktaş enerjide bilinmeyenleri anlattı 


Hakikisi dururken taklidini kim alır 


1 Mayıs mesajı 


Annesi de, oğlu da ameliyat oldu 


WC’ler temizlenecek sonuç IMF’ye bildirilecek 


</TEXT>
</DOC>
