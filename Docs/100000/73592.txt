<DOC>
<DOCNO> 73592 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/20/son/sondun20.html </URL>
<DATE> 2002/03/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Sibirya Kaplanı bir Rus bilim adamına saldırdı 
</HEADLINE>
<TEXT>

     Rusya'nın uzakdoğu bölgesindeki ormanlık alanda bir Sibirya kaplanının saldırısına uğrayan Rus bilim adamı ağır yaralandı. 
     Merkezi New York'ta bulunan Vahşi Yaşamı Koruma Derneği'nden Tatyana Perova, kaplanın Sergei Sokolov'un bacağında derin yaralara yol açtığını, çok kan kaybeden Sokolov'un bilincini yitirdiğini söyledi. 
     Saldırının, Büyük Okyanus kıyısındaki Vladivostok kenti yakınında olduğunu söyleyen Perova, Sokolov ile çalışan diğer bilim adamının kaplanı korkutmayı başardığını ve araştırma merkezinden yardım getirmek için 25 kilometre yürüdüğünü belirtti. 
     Helikopterle Vladivostok'ta hastaneye götürülen Sokolov'un durumunun ağır olduğu kaydedildi. 
     Perova, Doğal Kaynakların Kullanımı Enstitüsü'nde çalışan Sokolov'un, kedigillerin soylarının tükenmesi ve genetik değişimleriyle ilgili çalışmalar yaptığını belirtti. 
     Vladivostok civarında yaşayan kaplanların her yıl, köpek, çiftlik hayvanı ve insanlara saldırdığı belirtiliyor. Ancak Dünya Doğayı Koruma Vakfı WWF yetkilisi Yelena Starostina, bu sene ilk defa bir kişinin kaplan saldırısına uğradığını söyledi. 
     ''Amur kaplanları'' olarak da bilinen Sibirya beyaz kaplanları, Çin yakınında Büyük Okyanus kıyılarındaki yoğun ormanlık alanlarda yaşıyor ve bu hayvanlar yasak bölgelerde avlanma ve yaşam alanlarının azalması nedeniyle soyları tükenme tehlikesiyle karşı karşıya bulunuyor. Yabanıl hayatta yalnızca 300 Sibirya kaplanının kaldığı sanılıyor. 
     






</TEXT>
</DOC>
