<DOC>
<DOCNO> 67749 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/15/spor/spo02.html </URL>
<DATE> 2002/02/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Zafere marş marş 
</HEADLINE>
<TEXT>

Sarı - Lacivertli ekipte Galatasaray derbisi öncesi nefesler tutuldu. Oyuncular bugün Ogün, Revivo ve Rüştü’nün önderliğinde toplanıp, galibiyet yemini edecek. Bu sırada Fenerbahçe Marşı çalınacak 
     YUSUF KOBAL 

     İlginç motivasyon 
     SARI - Lacivertli ekip, şampiyonluk yarışında büyük önem taşıyan Galatasaray derbisi için adeta seferberlik ilan etti. Teknik Direktör Werner Lorant, oyuncularını dev karşılaşmaya motive etmeye çalışırken, bu kez devreye iki kaptan Ogün, Revivo ve kaleci Rüştü girdi. Arkadaşlarının üstünde önemli bir ağırlığı bulunan ve Fenerbahçe’nin en büyük kozlarından olan üç futbolcu, bugün futbolcularla bir toplantı yaparak, kendilerine derbinin önemini aktaracak. 
     
     Lorant da görüşecek 
     TÜRKİYE’NİN bu zorlu randevuya kilitlendiğini ve şampiyonluk iddiasının devam etmesi için mutlaka kazanmak zorunda olduklarının altını çizecek olan Ogün, Rüştü ve Revivo, hep birlikte "galibiyet yemini" edecek. Toplantı sırasında oyuncuların psikolojik olarak maça en iyi şekilde hazırlanmaları amacıyla Fenerbahçe Marşı çalacak. Teknik Direktör Lorant da, bugün basına kapalı olarak yapılacak idmanın ardından oyuncuları ile bir araya gelecek. 
     
     Naklen yayın gibi 
     FENERBAHÇE, yarın akşam Samandıra Tesisleri’nden derbi maçı için Şükrü Saracoğlu Stadı’na doğru yola çıktığında stadın atmosferini adım adım yaşayacak. Stad ile adeta naklen yayın bağlantısı kurulup, taraftarın sesi futbolculara dinletilecek. Yönetim kurulu, bugünkü antrenmanın ardından tesislere gelip, derbinin galibiyet primini belirleyecek. Başkan Aziz Yıldırım ve arkadaşları, oyunculardan galibiyet sözü alacak. 
     
Revivo rötar yaptı      Fenerbahçe, derbi maçının hazırlıklarını sürdürdürürken, milli takımda bulunan Revivo uçağı rötar yapınca, dünkü idmana katılmadı. Lorant taktik çalışmaya ağırlık verirken, oyuncularına üç takım halinde kanat ortaları yaptırdı. Alman hoca, çift kaleyi müdahale etmeden kenardan izleyerek, kadroyu belirlemeye çalıştı. Sarı - Lacivertliler, bugün kampa girecek. Lorant da 14.00’te basın toplantısı düzenleyecek. 
     
Werner Lorant’a Başbakan desteği      DOĞAN Medya’nın Frankfurt’taki tesislerini gezen ve Milliyet’i ziyaret eden Almanya’nın Hessen Eyaleti Başbakanı Roland Koch, vatandaşı Lorant’a destek çıktı. Alman Hıristiyan Demokrat Birlik CDU partisinin en güçlü isimlerinden biri olan ve geleceğin Almanya Başbakanı olarak kabul edilen Koch, "Lorant sadece Alman olduğu için değil, daha önce Frankfurt’ta oynadığı için de benim favorim. Derbiyi Fenerbahçe kazanır. Bana göre maç 3 - 1 biter" dedi. n ZEKİ DOMAÇ 
     
Karaborsa tavan yaptı      FENERBAHÇE - Galatasaray derbisi için piyasaya sürülen 52 bin biletin bir saat içinde tükenmesinin ardından gözler karaborsaya çevrildi. 10 milyon liralık kale arkası biletleri, 50 milyon liraya kadar çıkarken, 50 milyon liralık maraton ve yeni tribün biletleri de 200 milyon liraya kadar alıcı buluyor. Buna rağmen taraftarlar biletlere büyük ilgi gösteriyor. Fiyatların yarın daha da artması bekleniyor. 
     
Kıyat’tan garanti      ASBAŞKAN ve Kulüp Sözcüsü Atilla Kıyat, derbi maçının bir futbol şöleni olacağını söyledi. Kendilerini galibiyete daha yakın gördüklerini ifade eden Kıyat, "Fenerbahçe seyircisi 50 bin kişiyle bir rekor kıracak. Taraftarımızın bu güzelliği bozacak davranışta bulunmamasını istiyoruz. Galibiyetten önce, maçın centilmenlik içinde geçmesi en büyük dileğimiz. Galatasaray taraftarları da, Fenerbahçe misafirperverliği içerisinde güvenle maçı izleyebilirler" diye konuştu. 
     



 SPOR 





























</TEXT>
</DOC>
