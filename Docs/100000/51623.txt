<DOC>
<DOCNO> 51623 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/10/son/sontur02.html </URL>
<DATE> 2001/11/10/ </DATE>
<TIME>  </TIME>
<AUTHOR>  </AUTHOR>
<HEADLINE>
İzmir'de huzur operasyonu...25 kişi gözaltında 
</HEADLINE>
<TEXT>

     İzmir'de, Emniyet Müdürlüğü Asayiş ekipleri tarafından düzenlenen ''Huzur Operasyonları''nda, durumu şüpheli görülen 25 kişi gözlem altına alındı. 
     Operasyonlar Konak ilçesi Alsancak semtinde gerçekleştirildi. Eğlence yerleri, kafeler ve barlar polis ekipleri tarafından arandı. Aramalar sırasında durumları şüpheli olan ve üzerlerinde kimlik bulunmayan 25 kişi ise gözlem altına alındı. 
     Yaklaşık 3 saat süren Huzur Operasyonu'na 6 gruptan oluşan 130 emniyet görevlisi katıldı. Operasyona, Mali Şube, Narkotik Şube ve Organize Suçlar Müdürlüğü'ne bağlı ekipler de katıldı. 
     Yapılan kontrollerde, içki ve sigara kaçakçılığı yapılıp yapılmadığının tespiti, uyuşturucu kullanan ve satan kişilerin tespiti ve organize suç kapsamındaki oluşumların önlenmesinin amaçlandığı belirtildi. Denetimlerde, bu bağlamda herhangi bir suç unsuruna rastlanmadığı bildirildi. 
     






</TEXT>
</DOC>
