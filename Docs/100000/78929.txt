<DOC>
<DOCNO> 78929 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/17/son/sonspo18.html </URL>
<DATE> 2002/04/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Michael Schumacher Türkiye'ye geliyor 
</HEADLINE>
<TEXT>

     Formula 1 yarışlarının efsane pilotu Michael Schumacher, rol aldığı yeni Palio'nun reklam filminin prömiyeri için özel uçağıyla Türkiye'ye geliyor. 
     Ünlü şampiyon, 22 Nisan Pazartesi günü ilk kez Türkiye'ye gelerek hayranlarıyla buluşacak. 
     Tofaş'tan yapılan açıklamaya göre, Türkiye'de segmentinin en çok satan otomobili ve motorsporlarının şampiyonu Fiat Palio ile Ferrari takımının başarılı pilotu, Formula 1 pistlerinin şampiyonu Michael Schumacher aynı reklam filminde buluştu. 
     Çırağan Oteli'nde düzenlenecek basın toplantısıyla kamuoyuna tanıtılacak olan reklam filminin ardından basın mensuplarının sorularını yanıtlayacak olan Schumacher, daha sonra helikopterle Tofaş'ın Bursa'daki fabrikasına giderek, Fiat Palio'nun üretim bandını gezecek. 
     
     Palio ile deneme sürüşü yapacak 

     Schumacher'e, kırmızı bir Fiat Palio Sporting armağan edilecek. 
     Törenin ardından yeni lanse edilen değişik Palio versiyonlarıyla fabrikanın test pistinde deneme sürüşü yapacak. Test sürüşüne, basın mensupları ve Fiat Motorspor Takımı pilotları da katılacak. 
     Michael Schumacher, yine helikopterle Atatürk Havalimanı'na dönerek özel uçağıyla Türkiye'den ayrılacak. 
     Bu haftasonu Tofaş bayilerini ziyaret edecek olan Schumacher hayranları elde edecekleri biletlerle Çırağan Oteli'nin bahçesinde şampiyonla görüşme şansını yakalayacaklar. 
     





</TEXT>
</DOC>
