<DOC>
<DOCNO> 90358 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/17/son/sonspo06.html </URL>
<DATE> 2002/06/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Milli Takım'da Rüştü ve Hakan'ın durumu şüpheli... 
</HEADLINE>
<TEXT>

     17. Dünya 
     Kupası finallerindeki mücadelesini sürdüren Türk Milli takımı, Japonya maçı hazırlıklarını bugün karşılaşmanın yapılacağı statta gerçekleştirdiği son antrenmanla tamamladı. 
     Miyagi Stadı'nda gerçekleştirilen antrenmanın, basına açık 15 dakikalık bölümünde futbolcular, hafif koşunun ardından, top kapma oynadılar. Yaklaşık 1 saat süren idmanda, oyuncuların oldukça neşeli olduğu gözlenirken, basın mensupları da antrenmana yoğun ilgi gösterdi. Antrenmanda, sakatlıkları süren Okan, Hakan Şükür ve kaleci Rüştü takımdan ayrı çalışırken, diğer futbolcular çift kale maç yaptı. 
     Teknik direktör Şenol Güneş, Okan'ın durumunun her geçen gün daha iyiye gittiğini, Hakan Şükür ve Rüştü'nün ise Japonya maçında forma giyip giyemeyeceklerinin yarın netlik kazanacağını söyledi. 
     Çin Halk Cumhuriyeti karşısında gördükleri sarı kartlarla cezalı duruma düşen Emre Aşık ve Emre Belözoğlu ise takımdaki yerlerini alamayacak. 
     





</TEXT>
</DOC>
