<DOC>
<DOCNO> 73273 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/18/son/sonspo05.html </URL>
<DATE> 2002/03/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Barcelona'nın Türkiye karnesi zayıf... 
</HEADLINE>
<TEXT>

     Galatasaray'ın yarın İstanbul'da karşılaşacağı rakibi FC Barcelona, bugüne kadar Türk takımlarıyla deplasmanda yaptığı maçlarda kötü bir performans sergiledi. 
     Türk takımlarıyla Türkiye'de yaptığı maçlarda fazla varlık gösteremeyen FC Barcelona, yaptığı 5 maçın 3'ünü yitirirken, 1 kez de sahadan beraberlikle ayrıldı. FC Barcelona, sadece bu sezon Şampiyonlar Ligi 1. grup maçlarında Fenerbahçe'yi 3-0 yenme başarısını gösterebildi. 
     Bu maçlarda Türk takımları 6 gol atarken, kalelerinde 4 gol gördü. 
     Trabzonspor, Galatasaray, Beşiktaş ve Fenerbahçe ile Avrupa kupalarında eşleşen FC Barcelona, 3 takıma da 1'er kez yenilirken, 1 kez de Galatasaray ile berabere kalıp, Fenerbahçe'yi mağlup etti. 
     FC Barcelona, ilk olarak 1990-91 sezonunda Avrupa Kupa Galipleri Kupası'nda Trabzonspor ile eşleşti. İspanyol ekibi, Trabzon'daki ilk karşılaşmada sahadan 1-0 yenilgiyle ayrılmak zorunda kaldı. Bu maçın rövanşını ise İspanyol ekibi 7-2'lik sonuçla kazandı. 
     Daha sonra FC Barcelona, 1993-94 ve 1994-95 sezonlarında Avrupa Şampiyonlar Ligi grup maçlarında, Galatasaray ile aynı grupta yer aldı. 
     1993-94 sezonunda Barcelona ile İstanbul'da yapılan maç 0-0 
     berabere biterken, 1994-95'te ise Galatasaray sahadan 2-1 galip ayrıldı. FC Barcelona'ya İstanbul'daki en ağır yenilgisini ise geçen sezon Beşiktaş yaşattı. İstanbul'daki maçta siyah-beyazlılar, İspanyol takımını 3-0 yenerek, tarihi bir galibiyet elde etti. İspanyol Ekibi, son olarak da aynı grupta yer aldığı Fenerbahçe'yi iki maçta da yenme başarısını göstermişti. 
     






</TEXT>
</DOC>
