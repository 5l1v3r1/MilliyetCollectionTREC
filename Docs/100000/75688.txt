<DOC>
<DOCNO> 75688 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/31/son/sontur09.html </URL>
<DATE> 2002/03/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Ankara, Ramallah'taki gelişmelerden rahatsız... 
</HEADLINE>
<TEXT>

     Türkiye, Ramallah'taki gelişmeler ve Filistin Devlet Başkanı Yaser Arafat'ın can güvenliğinden duyduğu endişeyi çeşitli kanallarla ilgili taraflara iletmeye devam ediyor. 
     Dışişleri Bakanlığı'ndan edinilen bilgiye göre, Ankara'nın endişeleri, dün akşam Washington Büyükelçisi Faruk Loğoğlu aracılığıyla ABD Dışişleri Bakanlığı yetkililerine iletildi. 
     Ramallah'da bu sabah çatışmalar olduğunun bildirilmesi üzerine de, Dışişleri Bakanlığı Müsteşarı Büyükelçi Uğur Ziyal, Ankara'daki ABD Büyükelçisi Robert Pearson ile görüşerek, Türkiye'nin endişelerini Pearson vasıtasıyla ABD Dışişleri Bakanı Colin Powell ve yardımcısı Nicholas Burns'e iletti. 
     Dışişleri Bakanlığı Ortadoğu Dairesi Genel Müdürü Büyükelçi Türkekul Kurttekin de, Ankara'daki Filistin ve İsrail büyükelçileriyle görüştü. Büyükelçi Kurttekin, bu görüşmelerde, Ankara'nın Arafat'ın can güvenliğine ilişkin endişelerini iletti. 
     Türkiye'nin Kudüs Başkonsolosu Hüseyin Avni Bıçaklı'nın da dün gece Arafat ile, mahsur bulunduğu yerde telefonda konuştuğu belirtildi. 
     Ankara, tüm bu temaslarında, ''gelişmelerden duyduğu derin endişelerini'' aktarırken, ''durumun böyle sürmesi ve Arafat'ın can güvenliğinin tehlikeye düşmesi halinde, bölgedeki bütün ülkelerle ilişkilerinin etkileneceğini'' belirtti. 
     






</TEXT>
</DOC>
