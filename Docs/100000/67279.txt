<DOC>
<DOCNO> 67279 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/12/son/sonspo01.html </URL>
<DATE> 2002/02/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Derbi maçın fiyatları belli oldu... Açık 10 milyon lira 
</HEADLINE>
<TEXT>

     Fenerbahçe Kulübü Yönetim Kurulu, hafta sonunda Galatasaray ile yapılacak derbi maç öncesi, bu akşam yaptığı toplantıda, bilet fiyatlarını belirledi. 
     Kulüp asbaşkanı ve sözcüsü Atilla Kıyat, derbi maçın biletlerinin, numaralı ve maraton tribünün alt katının 50, maraton tribünün üst katının 25 ve kale arkalarının 10'ar milyon liradan satılacağını söyledi. 
     Yeni yapılan maraton tribünün alt katının tamamen koltuklu olduğunu belirten Kıyat, üst kata da bilet sayına eşit minder konulacağını bildirdi. 
     Atilla Kıyat, Galatasaray Kulübü'ne bin 100 bilet vereceklerini ifade ederek, ''Onlar da Ali Sami Yen Stadı'ndaki maçta bize bin 100 bilet vermişti. Yeni tribün açıyoruz, ama oraya Galatasaraylı taraftarları alamayız. Güvenlik açısından sakıncalı olur'' diye konuştu. 
     Fenerbahçe Şükrü Saracoğlu Stadı'nda hafta sonu yapılacak karşılaşmaya Galatasaraylı taraftarların rahatlıkla gelebileceğini vurgulayan Atilla Kıyat, ''Onlara en ufak bir zarar gelmez'' dedi. 
     Karşılaşmanın centilmence geçmesini istediklerini kaydeden Kıyat, ''Biz her zaman onları kardeşlerimiz gibi karşılayacağız. Ancak derbi maç öncesinde durumu gerginleştirecek beyanat verilmemesi gerekir'' diye konuştu. 
     Kulüp asbaşkanı Atilla Kıyat, İstanbul Valiliği'nin güvenlik toplantısı yapacağını da belirterek, şunları söyledi 
     ''Toplantıya kulübü temsilen asbaşkanımız Murat Özaydınlı gidecek. 
     Eğer başkanımız Aziz Yıldırım da müsait olursa, bizzat kendisi katılabilir. Biz derbi maçta hiç kimseye en ufak bir zarar gelmemesi için çalışıyoruz. Emniyet güçleri de gereken önlemi alacaktır. 
     Temennimiz centilmence bir derbi yaşanmasıdır.'' Kıyat, son olarak Dereağzı'ndaki kürek şubesine yapılan saldırıyla ilgili emniyet güçlerinin incelemesinin sürdüğünü, bu konuda kendilerine kesin bir sonuç gelmediğini de sözlerine ekledi. 
     






</TEXT>
</DOC>
