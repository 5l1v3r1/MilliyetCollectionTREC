<DOC>
<DOCNO> 79139 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/18/son/sontur09.html </URL>
<DATE> 2002/04/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Kamuran Çörtük'ün malvarlığına ihtiyati tedbir kondu... 
</HEADLINE>
<TEXT>

     Tasarruf Mevduatı Sigorta Fonu'na TMSF devredilen Bayındırbank'ın 2 Denetim Kurulu üyesinin başvurusu üzerine, bankanın eski sahibi Kamuran Çörtük ile 17 eski yöneticisinin malvarlıkları üzerine ''ihtiyati tedbir'' konuldu. 
     İstanbul 1. Asliye Ticaret Mahkemesi'nde, Bayındırbank adına Denetim Kurulu üyeleri Turan Özbay ve Ali Mahir Kadayıfcı'nın başvurusu üzerine açılan davanın 56 sayfalık dilekçesinde, bankayla ilgili hazırlanan çeşitli raporlardan alıntılara yer verildi. 
     Dilekçede, davalılardan Kamuran Çörtük'ün bankada Yönetim Kurulu Başkanı, Abdullah Çoban'ın Başkan Vekili, Levent Tarhan, Ragıp Yergin ve Taner San'ın Genel Müdür, Mümtaz Pehlivan, Engin Erem, Fehmi Gültekin, Enver Durmaz, Serkan Çörtük, Mehmet Fahim Tabur, İsmail Emen ve Levent Hüseyin Yörükoğlu'nun Yönetim Kurulu Üyesi, Ertürk Zorluoğlu, Mustafa Karamısır, Mustafa Erdinç Çağlayan, Güray Ramazan Mık ve Pirens Olgar Külçe'nin de Denetçi olarak, 1998 ile 2001 yılları arasında görev yaptıkları belirtildi. 
     Bayındırbank'ın, mali yapısındaki bozulma nedeniyle 9 Temmuz 2001 tarihinde TMSF'ye devredildiği hatırlatılan dilekçede, davalıların yönetici olduğu dönemde bankacılık teamüllerine uyulmadan kredi işlemleri yapıldığı öne sürüldü. 
     Kredi talebinde bulunan firmalar için yeterli mali tahlil ve analiz yapılmadığı, firmaların kredi değerlilikleri bulunup bulunmadığının araştırılmadığı ve batık firmalara kredi limit tahsisi yapıldığı kaydedilen dilekçede, diğer bankaların yasal takip yoluyla risklerini azaltmaya çalıştığı firmalara kredi kullandırıldığı savunuldu. 
     Bankanın hakim hissedarı Bayındır Grubu'na kullandırılan kredilerin teminatına, genellikle diğer grup firmalarının kefalet imzalarının alındığı ifade edilen dilekçede, açılan kredilerde ''emniyet, selahiyet ve verimlilik'' ilkelerine uyulmadığı iddia edildi. 
     
     ZARAR MİKTARI 

     Devir işlemi öncesinde Bayındır Holding'in yüzde 82.57 oranında bankada pay sahibi olduğu belirtilen dilekçede, bankanın, Bayındır Grubu ve grupla ilişkili firmaların kullandıkları krediler nedeniyle 35 trilyon 448 milyar lira, gruba dolaylı kullandırılan krediler nedeniyle 40 trilyon 350 milyar lira, diğer firmalara kullandırılan krediler nedeniyle 22 trilyon 556 milyar 654 milyon lira, Altima Financial'dan yapılan işlemler sonucunda 37 trilyon 649 milyar lira, Banco Turco Romano hisse senetleri nedeniyle 14 trilyon 327 milyar 505 milyon lira, Finans Sektör Yönetim Merkezi'nden kullandırılan avanslar sonucunda 233 milyar lira, holding gider payı adı altında Bayındır Holding'e kaynak aktarılması nedeniyle 605 milyar lira ve iştirak değer düşüş karşılığı olarak da 3 trilyon 103 milyar 806 milyon lira zarara uğradığı ileri sürüldü. ''Yönetim ve Denetim Kurulu üyesi olan davalıların gerekli tedbirleri almadıkları, kanunun ve ana sözleşmenin kendilerine yüklediği görevleri kasten veya ihmalen yerine getirmedikleri'' öne sürülen dilekçede, bankanın zarara uğramasına neden olduğu tespit edilen tüm kredi işlemleri ayrıntılarıyla anlatıldı. 
     
     E-MAİLLE KREDİ ONAYI 

     Gül Havacılık İşletmeleri Sanayi ve Ticaret A.Ş'ye, herhangi bir risk analizi veya tahlil yapılmadan 1 milyon dolar değerinde teminat mektubu düzenlendiği kaydedilen dilekçede, bu işleme ilişkin şöyle denildi 
     ''Kredinin tesis aşamasında, dönemin Krediler Birimi Müdürü Mehmet Topçu'nun, firma hakkında, 'son 3 yılı zararla kapatmış olması ve bilançosunun küçüklüğü gibi nedenlerle tereddütünü' bildiren bir e-mail mesajını, dönemin Genel Müdürü Taner San'a gönderdiği ve kredi onayını kendisinden istediği belirlenmiş, Taner San'ın ise cevaben gönderdiği e-mail mesajında 'Yönetim Kurulu kararı gelene kadar ben onaylıyorum' ifadesini kullandığı ve verdiği talimat doğrultusunda 1 milyon dolar tutarındaki teminat mektubunun düzenlenerek, firma yetkililerine teslim edildiği görülmüştür.'' Zeki Çapan adına, bankacılığın günlük işlem akışına aykırı olarak çıkarıldığı savunulan 3 milyon dolarlık kredinin Bayındır İnşaat A.Ş'nin hesabına aktarıldığı savunulan dilekçede, Transtürk Grubu firmalar ile Semih Sohtorik ve Nevzat Ak'a verilen kredilerde de usulsüzlükler olduğu iddia edildi. 
     Davalılardan, sorumlulukları oranında bankanın zararı olan yaklaşık 154.2 trilyon liranın en yüksek banka faiziyle birlikte tahsil edilmesi istenen dilekçede, Çörtük ve 17 eski yöneticinin malvarlıklarının üzerine ''ihtiyati tedbir'' ve ''ihtiyati haciz'' konulması, ayrıca, haklarında yurtdışına çıkış yasağı çıkarılması istendi. 
     İstanbul 1. Asliye Ticaret Mahkemesi, dosya üzerinden yaptığı inceleme sonucu, davalıların menkul ve gayrimenkulleri ile 3. 
     kişilerdeki hak ve alacakları üzerine, sorumlukları oranında ''ihtiyati tedbir'' konulması istemini kabul etti. Diğer istemleri reddeden mahkeme, davanın alacağın tahsiline ilişkin bölümünü duruşmalı olarak inceleyecek. 
     





</TEXT>
</DOC>
