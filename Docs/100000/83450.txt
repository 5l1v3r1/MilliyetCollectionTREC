<DOC>
<DOCNO> 83450 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/11/son/sonspo01.html </URL>
<DATE> 2002/05/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaş'ın basketboldaki yıldızı Umut "Ülker'e gitmiyorum" 
</HEADLINE>
<TEXT>

     Beşiktaş Erkek Basketbol Takımı'nın genç oyun kurucusu Umut Tınay, Ülkerspor'a gitmesinin söz konusu olmadığını, siyah-beyazlı kulüple 3 yıllık sözleşmesinin bulunduğunu söyledi. 
     Beşiktaş Kulübü'nün ''www.besiktasjk.com.tr'' adresli resmi internet sitesinde soru-cevap bölümünde taraftarların sorularını yanıtlayan Umut Tınay, Beşiktaş'ta kalmak istediğini, başka bir takımda oynamayı düşünmediğini söyledi. 
     Umut, sezon başında kendileriyle ilgili birçok spekülasyonların yapıldığını hatırlatarak, ''Sezona başlamadan önce yapılan spekülasyonlar bizi korkuttu. Kamp çalışmaları sonrasında OYAK Renault'la oynadık. Rakibimizi yendikten sonra kendimize güvenimiz geldi. Bu galibiyet bizim için dönüm maçı oldu'' diye konuştu. 
     
     OYUNCU UMUT'TAN, TARAFTAR UMUT'A 
     Beşiktaşlı taraftarların sezon içinde kendilerine büyük destek verdiğini belirten Umut Tınay, şöyle konuştu 
     ''Salon dolu olduğu zaman seyirci bizim için itici bir güç oluşturuyor. İnsanın yürekten bağlı olduğu bir kulüpte, tribünleri dolduran binlerce taraftarı önünde oynamak ölüyü bile canlandırır. 
     Fenerbahçe ve Galatasaray ile yaptığımız maçların havası çok farklı oluyor. Ben de oyuncu Umut olmaktan çıkıyorum ve taraftar Umut oluyorum. Takımda uyum sorunu da yaşamadık. Birçok oyuncu birlikte oynama fırsatı bulmuştuk. Ayrıca hepimiz aynı yaşta olduğumuz için uyum sorunu yaşamadık.'' Umut, Avrupa kupalarında tecrübesizlikleri yüzünden daha fazla mücadele edemediklerini, gelecek sezon bunu da aşacaklarını söyledi. 
     
     YABANCI OYUNCU KONUSU 
     Erkekler Birinci Ligi'nde bu sezon küme düşmenin olmamasından dolayı rahat olduklarını kaydeden Umut, ''Gelecek sezon farklı olacak. 
     Bu nedenle yabancı oyuncu konusunda teknik heyetin kararı önemli'' dedi. 
     Umut, gelecek sezon kadroda 1 veya 2 yabancı oyuncunun yeterli olacağını, daha fazlasına ihtiyaç olmayacağını anlatarak, ''Yabancı oyuncuların uyumsuzluğu olmaz. Ama Türk oyuncular kadar takım ruhuyla savaşmalarını da bekleyemeyiz'' şeklinde konuştu. 
     Siyah-beyazlı oyuncu, milli takımda oynamak istediğini de vurgulayarak, ''Herkes gibi ben de isterim. Ancak henüz çok eksiğim olduğunu düşünüyorum. Yani hem saha içinde, hem de oyun mantığı olarak biraz daha güçlenmem lazım. Bu konularda kendimi geliştirmek için en kısa zamanda çalışmalara başlayacağım'' diyerek sözlerini tamamladı. 
     





</TEXT>
</DOC>
