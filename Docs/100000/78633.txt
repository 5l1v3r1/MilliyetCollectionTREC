<DOC>
<DOCNO> 78633 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/16/son/sondun15.html </URL>
<DATE> 2002/04/16/ </DATE>
<TIME>  </TIME>
<AUTHOR>  </AUTHOR>
<HEADLINE>
İsrail çekileceğini açıklamasına rağmen yeni yerlere giriyor 
</HEADLINE>
<TEXT>

     İsrail Başbakanı Ariel Şaron'un, dün ''çoğu Filistin bölgesinden gelecek haftaya kadar çekilecekleri'' açıklamasından sonra, İsrail birlikleri bu sabah Kudüs'ün üç dış mahallesine ve Batı Şeria'daki bir kente girdi. 
     İsrail tankları ve zırhlı araçları, şafaktan önce Kudüs'ün varoşlarındaki Ebu Dis, İzzeriye ve Savahra mahallelerine girerken, İsrail birlikleri sokağa çıkma yasağı ilan ederek binlerce kişinin evinden ayrılmasına izin vermedi. 
     Ebu Dis'te bir görgü tanığı, 12 zırhlı aracın yerel saatle 02.00'de mahalleye girdiğini belirtti. 
     İsrail'in 1967 Ortadoğu Savaşı'nda Batı Şeria'yı işgalinden bu yana ilk kez girdiği bu mahellelerden Ebu Dis'te oturan Filistin Özerk Yönetimi Meclis Başkanı Ahmed Kurey, İsrail'in bu baskınlarının, Şaron'un askerlerini çekmeye başlayacağı yönündeki taahhüdünü yalanladığını kaydetti. 
     Kurey, gerekli olanın bu baskınları durdurmak ve Filistin topraklarından çekilmek olduğunu belirterek, ''Ne yazık ki, bu baskınlar da ABD Dışişleri Bakanı Powell buradayken yapılıyor'' dedi. 
     İsrail birlikleri sabah erken saatlerde, daha önce 9 Nisan'da çekildiği iki kentten biri olan Tulkarim'e yeniden girdi ve saatler sonra kenti terk etti. 
     Görgü tanıkları, tankların saldırı helikopterleri eşliğinde, dört koldan kente girdiğini kaydettiler. 
     Ordu da, amaçlarının Tulkarim'i yeniden işgal etmek değil, tutuklamalar yapmak olduğunu açıkladı. 
     Nablus'ta da İsrail birliklerinin tutuklamalara devam ettiği, kentin Reffidiye bölgesinde erkeklerin evleriden dışarıya çıkarılarak bir bölge okuluna toplandığı haber verildi. 
     İsrail güçlerinin burada gözaltına aldıkları arasında Associated Press ajansı muhabiri Muhammed Darahmi'nin de bulunduğu kaydedildi. Ordu ise gazetecinin gözaltına alınması konusunda açıklama yapmadı. 
     
     Gözaltı kampı 
     Öte yandan, ordudan bir yetkili, İsrail'in 19 gün önce Ramallah'ı kuşatarak başlattığı ''Korucuyu Duvar'' adını verdiği operasyonda tutukladığı 4.200'den fazla Filistinliden bazılarının konulması için, kötü ünüyle bilinen Ketziot gözaltı kampının yeniden açıldığını doğruladı. 
     İnsan hakları örgütlerinin daha öne duyurduğu, İsrail'in güneyinde bulunan Negev Çölü'ndeki kampın açıldığı haberi, İsrailli bir askeri yetkili tarafından doğrulanırken, ordu kampla ilgili sorulan soruları yanıtlamayı reddetti. 
     İsrail işgaline karşı ilk Filistin ayaklanması 1987-1993 sırasında binlerce Filistinlinin çadırlarda tutulduğu Ketziot kampı, tutuklulara yapılan kötü muameleyle ün salmıştı. 
     Bu arada, ordu açıklamasında, operasyonun başlamasından bu yana 4258 Filistinlinin yakalandığı, bunlardan 387'sinin daha önceden terör suçu zanlısı olarak bilindiği kaydedildi. Güvenlik kaynaklarına göre, gözaltına alınanlardan 1200'ü halen gözetim alıtnda tutuluyor. 
     
     Barguti 
     İsrail'in dün tutukladığını açıkladığı Filistin mücadelesinin önde gelen ismi, El Fetih liderlerinden Mervan Barguti'nin Kudüs'teki polis merkezinde sorgulanmakta olduğu haber verildi. 
     
     Nativitas kilisesi 
     İsrail Başbakanı Ariel Şaron, bugün ayrıca iki haftadır kuşatma altında tutulan Beytüllahim'deki Nativitas İsa'nın Doğumu Kilisesi konusundaki, ''içerdeki silahlı yaklaşık 200 Filistinlinin teslim olması ve yargılanmayı ya da sürülmeyi seçmesi'' önerisini yineledi. Filistinliler bu öneriyi daha önce reddetmişti. 
     





</TEXT>
</DOC>
