<DOC>
<DOCNO> 53178 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/20/yazar/bila.html </URL>
<DATE> 2001/11/20/ </DATE>
<TIME>  </TIME>
<AUTHOR> Fikret BİLA  </AUTHOR>
<HEADLINE>
'Söylediğim sözler bana hiç yakışmadı' 
</HEADLINE>
<TEXT>

Ecevit'i eleştiri bombardımanına tutan Erkan Mumcu, Mesut Yılmaz'ın uyarısıyla bir anda hatasını anlayıp, yaptıklarının kendisine hiç yakışmadığını söyledi "Sözlerim kastını aştı" diye söze giren Mumcu, "Sayın Ecevit çok nazik bir insandır. Bunu en iyi ben bilirim. Kendisini kırdığım için çok üzgünüm" dedi 
     ANAP Genel Başkan Yardımcısı Erkan Mumcu'nun Başbakan Bülent Ecevit'e dönük eleştirileri ve kullandığı üslup tartışma yarattı. Başbakan Ecevit'in, "Mumcu'nun sözlerini ciddiye almadığını, ANAP lideri Yılmaz'ın da ciddiye alacağını sanmadığını" ifade etmesinden sonra da Mumcu'nun eleştirilerini sürdürmesi, ANAP'taki rahatsızlığı artırdı. 
     
YILMAZ UYARINCA...      ANAP lideri Mesut Yılmaz, dün Erkan Mumcu'yla görüştü. Mumcu'nun sözlerinden ve kullandığı üsluptan duyduğu rahatsızlığı iletti. 
     Yılmaz'la yaptığı görüşmeden sonra Erkan Mumcu'yla konuştuk. Mumcu, Genel Başkanı Yılmaz'la yaptığı görüşmeyi şöyle değerlendirdi "Genel Başkanım beni uyardı. Dikkatimi çekti. Kullandığım üslubun yarattığı rahatsızlığı ifade etti. Bu tür tartışmalara yol açmanın yanlış olduğunu belirtti." 
     - Sizin yanıtınız ne oldu 
     
GERİLİMDEN ETKİLENDİ      - Doğrusu Sayın Yılmaz'ın bana yönelttiği eleştiriye ben de katıldım. Siyasi eleştiri üslubunu zorlayan bir üslup kullandığımı kabul ediyorum. Ben de kendimden hoşlanmadım. Bana yakışmadı. Gerçekten üzgünüm. Bunları Genel Başkanıma da ifade ettim. Benim böyle tepki göstermemin nedenlerinden biri de ANAP'ı hedef alan kampanyalardı. Örneğin Köy Hizmetleri'yle ilgili tartışmalar sırasında bizzat Bakanın Mustafa Yılmaz provokasyonuyla bazı eylemler düzenlendi. Köy Hizmetleri personeli bu eylemlere teşvik edildi, ANAP il, ilçe binaları basıldı. ANAP aleyhtarlığı yapıldı. Köy Hizmetleri Genel Müdürü, memur statüsünde biri olarak ANAP aleyhine siyasi demeçler verdi. Biraz da bu atmosferin psikolojik etkisiyle tepki gösterdim, üslubum bu nedenle de biraz kastımı aştı." 
     
'İNCİTMEK İSTEMEDİM'      Erkan Mumcu, sözlerinin Başbakan Ecevit'in şahsına dönük bir amaç taşımadığını belirterek, şöyle devam etti 
     - Ben Sayın Ecevit'i incitmek kastıyla konuşmadım. Ben bir anlayışı eleştirmek istedim ama üslubum kastımı aştı. Yoksa, ben Sayın Ecevit'in ne kadar nazik bir insan olduğunu en iyi bilenlerdenim. Kabinesinde görev yaptım. Her zaman ince ve nazik davranmıştır. İnsanı kapılara kadar uğurlar. Nezaketi örnek alınacak içtenliktedir. Bu nedenle kastımı aşarak kullandığım üslup nedeniyle çok üzgünüm. 
     Mumcu'nun sözlerinden anlaşılıyor ki, Başbakan Ecevit'i eleştirirken kullandığı üsluptan pişmanlık duyuyor. 
     
Mumcu’ya tepki yağdı      DSP'li Devlet Bakanı Hasan Gemici 
     Konuşmuş olmak için konuşuyor 
     Eskiden Türkiye'de "Ağır ol, molla desinler" düşüncesi h kimdi, insanlar pek konuşmazdı. Bu anlayış unutuldu. 'Bir şey söyleyeyim, akıllı desinler' diye sorumlu sorumsuz herkes görüş ortaya koyuyor. 
     
     ANAP'lı Çalışma Bakanı Yaşar Okuyan 
     Üslubu başını çok ağrıtacak 
     Kullandığı üslup, hoş değil. Bu üslup başını çok ağrıtacak. Mumcu'nun ifade ettiği konu ayrı, Başbakan'a yönelttiği ithamlar ayrıdır. Konu Köy Hizmetleri'nin yerel yönetimlere devriyse, bu partimizin görüşüdür. Mumcu'nun üslubu ANAP'ı bağlamaz. 
     
     ANAP'lı Turizm Bakanı Mustafa Taşar 
     Koalisyonun da özel adabı var 
     Başbakan ile 2 yıla yakın aynı kabinede görev yapmış bir arkadaşın, kabineden ayrıldıktan sonra söylediği sözleri şık bulmuyorum. Her aklına geleni herkes her yerde söylerse, bunun adı demokrasi olmaz, başıbozuk rejim olur. Parti olarak görüşümüzü, üslubu içinde açıklamaya devam ederiz. Ancak bir de koalisyon olmanın getirdiği bir adap var. 

</TEXT>
</DOC>
