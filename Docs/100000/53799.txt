<DOC>
<DOCNO> 53799 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/23/son/sontur29.html </URL>
<DATE> 2001/11/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Canavar, üç yaşındaki kız çocuğunu döve döve öldürmüş 
</HEADLINE>
<TEXT>

     Antalya'nın Varsak beldesinde ''bisikletten düştüğü'' iddiasıyla hastaneye kaldırılırken yolda ölen 3 yaşındaki kız çocuğunun, evde ağabeyinin gözleri önünde annesinin 
     erkek arkadaşı tarafından feci şekilde dövüldüğü bildirildi. Olayla ilgili gözaltına alınan Engin Koçer 22 ''kasten adam öldürmek'' suçlamasıyla tutuklandı. Varsak beldesinin Karşıyaka Mahallesi'nde Gürdal Sitesi'nde oturan ve önceki gün ''bisikletten düştüğü'' iddiasıyla Antalya Devlet Hastanesi'ne kaldırılırken yolda can veren 3 yaşındaki Selcan Yüksel'in ölümüyle ilgili gözaltına alınan Engin Koçer, bugün Adliye'ye sevkedildi. Cumhuriyet Savcısı Veli Yaşar Mercan tarafından yaklaşık 1 saat süreyle sorgulanan Engin Koçer'in, küçük kızın ölümüyle ilgisi olmadığı yönünde jandarmadaki ifadelerini tekrarladığı ve suçlamaları kabul etmediği öğrenildi. Olayla ilgili ifadesine başvurulmak üzere gözlem altına alınan anne Songül Yüksel 26 ise Savcılık tarafından serbest bırakıldı. Tutuklanması talebiyle nöbetçi mahkemeye sevkedilen sanık Engin Koçer, ''kasten adam öldürmek'' suçundan tutuklanarak Antalya Cezaevi'ne gönderildi. Sanık, cezaevine gönderilişi sırasında kendisini görüntüleyen gazetecilerle de tartıştı. Bu sırada çocuğun üzerinden düştüğü iddia edilen bisiklet, jandama tarafından savcılığa getirildi. 
     
     Ağabeyinin gözleri önünde dövülmüş 
     Gürdal Sitesi'nde önceki gün meydana gelen olayda, ağır yaralı olarak hastaneye kaldırılırken yolda ölen Selcan Yüksel'e yapılan otopside, küzük kızın iç kanama nedeniyle öldüğü belirlenirken, vücudunun hemen hemen her yerinde ''bisikletten düşmeyle oluşamayacak'' derecede derin morluklar, eziklikler ve kaburga kırıkları bulunduğu tespit edilmişti. 
     Olayla ilgili savcılık ve jandarmanın başlattığı soruşturmada, Selcan Yüksel'in olay günü annesinin birlikte yaşadığı Engin Koçer ve 5 yaşındaki ağabeyi Serkan Yüksel'le birlikte evde oldukları 
     anlaşılırken, çocuğun ölümüyle ilgili olarak Engin Koçer ''şüphe'' üzerine gözaltına alınmıştı. Savcılığın olayın aydınlatılması için sürdürdüğü soruşturmada, Selcan Yüksel'in 5 yaşındaki ağabeyi Serkan Yüksel'in de ifadesine başvuruldu. Olay günü kız kardeşiyle salonda oyun oynadıklarını söyleyen Serkan Yüksel, kardeşinin bir ara bindiği bisikletten düştüğünü ve bu sırada, odaya gelen Engin Koçer tarafından feci şekilde dövüldüğünü anlattı. Serkan Yüksel, ifadesinde, Engin Koçer'in kardeşini tekmelediğini, ''üzerine bisikleti attığını'' ve kardeşinin yerde baygın şekilde yatarken, eve gelen annesi Songül Yüksel'le Engin Koçer'in kavga ettiklerini, daha sonra kız kardeşinin hastaneye götürüldüğünü söyledi. Eşinden bir süredir ayrı yaşayan Songül Yüksel'in, 2 aydır Engin Koçer'le birlikte yaşadığı belirlenmişti. 
     






</TEXT>
</DOC>
