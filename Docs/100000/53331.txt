<DOC>
<DOCNO> 53331 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/21/spor/aspo.html </URL>
<DATE> 2001/11/21/ </DATE>
<TIME>  </TIME>
<AUTHOR>  </AUTHOR>
<HEADLINE>
ROMA DEĞİL İÇİMİZ YANDI 1 - 1 
</HEADLINE>
<TEXT>

Galatasaray ilk maçına iyi başladı. İtalya Şampiyonu Roma’yı sahasına hapsetti. Ayhan’ın mükemmel çalımları sonrasında, Perez’in akıllı vuruşuyla da öne geçti. Sicim gibi yağan yağmur sahayı ağırlaştırdı. Maçın düşen temposu Roma’nın işine yaradı. Uzatmada gelen beraberlik golüyle gökteki damlalar, gözlere düştü 
     SARI - Kırmızılı ekip yağmura, ağır sahaya ve güçlü rakibe karşı iyi başlamıştı. Roma’nın isteksiz oyunu karşısında orta sahayı kontrol altına almaya çalışan Şampiyonlar Ligi’ndeki temsilcimiz, Ayhan’ın getirip, Perez’in ağlara yolladığı topla öne geçti. Ancak ikinci 45 dakikada İtalyan takımı oyuna ağırlığını koydu. Buna rağmen Sergen’in gollük şutunu çıkaran Roma kalecisi bir anlamda maçı çevirdi. Uzatma dakikalarında Mondragon’un hatası, Emerson’un golüyle maçın kaderi çizildi. 
     
     Dakika dakika maç 
     12. Dakika Perez'in sağdan yaptığı ortaya ceza alanı içinde Ümit Karan yükselerek vurmak istedi. Karan'ın yerde kalması penaltı iddialarını gündeme getirdi. 
     22. Dakika Galatasaray'ın sol kanattan kazandığı köşe vuruşunu Hasan Şaş, Ayhan'a pas olarak verdi. Bu oyuncu mükemmel bir vücut çalımıyla sıfıra indi. Yerden altı pasa kesti. Perez gelişine vurarak topu ağlara gönderdi 1 - 0. 
     29. Dakika Capone, Kaptan Bülent'e özendi. Orta sahadan kaleyi aşırtma bir vuruşla yokladı. Ancak bu vuruş az farkla üstten auta çıktı. 
     39. Dakika Hasan Şaş'ın geliştirdiği atakta bir anda Ümit Karan kaleci ile karşı karşıya kaldı. Açılan kaleci Antonioni, topu altından kaçırdı. Karan tekrar vurdu, top defanstan döndü. Topu son olarak Sergen kaleye gönderdi, az farkla auta gitti. 
     44. Dakika Tommasi, Hakan'dan çaldığı topu kale önüne ortaladı. Batistuta, müsait pozisyonda dokunamayınca, Galatasaray kalesi rahat bir nefes aldı. 
     58. Dakika Roma'nın geliştirdiği kontratakta topla buluşan Cassano, Cafu'nun önüne topu çıkardı. Bu oyuncunun şutu, az farkla auta gitti. 
     61. Dakika Cafu'nun sağdan yaptığı ortaya Lima yükselip kafayı vurdu. Top dışarı çıktı. 
     66. Dakika Cassano, ceza alanı içine sokulup ortasını yaptı. Batistuta'nın vuruşu az farkla auta çıktı. 
     68. Dakika Hasan'ın pasıyla on sekizin önünde topla buluşan Ümit, kaleyi yokladı. Sert vuruş kalecinin kucağında kaldı. 
     83. Dakika Hasan'ın ortasını ceza sahası önünde göğsüyle kontrol eden Sergen, kaleye sert vurdu. Antonioli, son anda topu kornere gönderdi. 
     90. Dakika Ceza alanına yapan ortayı Fleurquin kafasıyla uzaklaştırdı. Mondragon'un boş bıraktığı kalede dönen topu Emerson, röveşatayla ağlara gönderdi 1 - 1. 
     
     Nasıl oynadılar 
     MONDRAGON Kaygan zemin ve top onu rahatsız etti. Ürkek oynadı. Son dakikada yediğimiz golde büyük hatası vardı. 
     B.BÜLENT Savunmada aslanlar gibi mücadele etti. Her topa girdi. Oyunu hiç bırakmadı. İyi oynadı. 
     EMRE Savunmanın kahramanları arasındaydı. Hava toplarında geçit vermedi. Capone ve Bülent gelince daha rahat oynuyor. 
     CAPONE Soğukkanlı ve temkinliydi. Bütün tecrübesini sahaya döktü. Hiç riske girmedi. Garanti toplar attı. 
     PEREZ Mükemmel bir gol attı. Sağ tarafta hata yapmadı. İkinci yarı biraz yorulmasına rağmen yine de açık vermedi. 
     K.BÜLENT İlk yarı çok hata yaptı. Çok koştu ama heyecanlıydı. Gereksiz top kayıpları performansını düşürdü. 
     AYHAN Sahanın yıldızıydı. Goldeki katkısı büyüktü. Her yere koştu. İnanılmaz bir mücadele örneği sergiledi. 
     HASAN ŞAŞ Çok koştu ama topla da çok oynadı. Pas hataları fazlaydı. İstediklerini sahaya yansıtamadı. 
     SERGEN Topla çok koştu. Ama bu kez final pasları kötüydü. Yine de oyunu bırakmadı. İkinci yarıdaki gollük şutunu kaleci önledi. 
     HAKAN ÜNSAL İlk kez kötüydü. İkinci yarı biraz toparlandı. Ama yine de Cafu önünde zor anlar yaşadı. 
     ÜMİT KARAN İyi mücadele etti. Ama pozisyona giremedi. İstediği gibi hiç pas alamadı. Forvette yalnız kaldı. 
     ARİF Oyuna biraz geç girdi. O dakikadan sonra kendisine iş düşmedi. Isınmadan da maç bitti. 
     FLEURQUİN Daha çok savunmaya dönük oynadı. Ama fazla gözükmedi. Takımı kendi sahasına çekilince kayboldu. 
     
     Hakem utanç verdi’ 
     SARI - Kırmızılı ekibin teknik direktörü Lucescu, maç sonrası verdiği demeçte Fransız hakem Colombo’yu eleştiri yağmuruna tuttu. Rumen hoca, "Yönetim biçimi bana utanç verdi. Büyük takımları böylesine kollamak, uluslararası çapta bir hakeme ve böyle bir ligdeki maça hiç yakışmıyor. İkinci yarıdaki kararları çok kötüydü" dedi. 
     LUCESCU, sonucun normal olduğunu da belirterek, "Birinci devre biz iyi oynadık. İkinci yarıda onlar daha ataktı. Mondragon ve Fleurquin’in anlaşmazlığı üzerine golü yedik. Oyuncu değişikliğinde geç kaldığıma inanmıyorum" diye konuştu. Roma Teknik Direktörü Fabio Capello ise önemli bir puan aldıklarını söyledi. 
     
     Maçın hakemi 
     Yetersiz kaldı 
     FRANSIZ Colombo hatalarla dolu bir maç yönetti. Maçın başından itibaren başlayan sertliği önleyemediği gibi, dakikalar geçtikçe dozu artan sertliği kontrolünden kaçırdı. Pozisyon yorumlarında fazla hataya düşmemesine karşın, ilk dakikada Totti’nin tekmesine nasihat verirken, sonrasında Capone’un kırmızı kartlık hareketini sarıyla geçiştirdi. Maçın hakemi değildi, 
     
     Notlar 
     Hasan Şaş cezalı 
     ROMA maçında sarı kart gören Hasan Şaş cezalı duruma düştü. Sarı - Kırmızılı futbolcu Galatasaray’ın Barcelona ile İspanya’da oynayacağı karşılaşmada forma giyemeyecek. 
     
     Rota yine Gökdeniz 
     GALATASARAY, ısrarla istediği Trabzonsporlu yıldız oyuncu Gökdeniz için bugün yeniden görüşmelere başlayacak. Batista’dan sonra Gökdeniz’i de almak isteyen Sarı - Kırmızılı yöneticiler, Trabzon’dan fiyat bildirmesini istediler. 
     
     Ergün yetişmedi 
     MİLLİ Takım’dan sakatlanarak dönen orta sahanın yıldız ismi Ergün Pembe, beklenildiği gibi Roma maçına yetiştirilemedi. Son ana kadar Lucescu tarafından kampta tutulan Ergün, dizindeki ağrıların devam etmesi üzerine kadrodan çıkartıldı. 
     
     Delvecchio hastalandı 
     ROMA’NIN yıldız oyuncusu Delvecchio, grip olunca Teknik Direktör Capello tarafından maç kadrosuna alınmadı. Yıldız oyuncunun 39 derece ateşle yattığı öğrenildi. 
     
     Jeste yazık oldu 
     GALATASARAYLI yöneticiler, maçın hakemi Fransız Claude Colombo’ya jest yaptılar ve ünlü hocaya üzerinde isminin yazılı olduğu, tamamen gümüşten bir FIFA kokartı armağan ettiler. Ancak Colombo’nun özellikle ikinci yarıdaki kötü yönetimi Galatasaray’ı çileden çıkardı. Fransız hakem büyük tepki topladı. 
     
     Sahada itiş - kakış 
     HAKEM Colombo’nun bitiş düdüğünü çalmasının ardından saha birden karıştı. Bülent’le Batistuta, Hasan Şaş’la Totti ve Fleurquin’in itişmeleri güçlükle önlendi. Özellikle eski Gaziantepli Lima’nın el kol hareketleri yapması, ortamı iyice gerginleştirirken, Abdürrahim Albayrak olayları yatıştırdı. 
     
Yönetim Şaş’a kızdı      ROMA maçında agresif hareketleriyle dikkat çeken ve rakibine vurduğu için sarı kart görerek, Barcelona karşılaşmasında cezalı duruma düşen Hasan Şaş’a Galatasaray yönetimi tepki gösterdi. Yöneticiler, Hasan Şaş’ın çok gereksiz yere kart gördüğünü, adeta cezalı duruma düşmek için çırpındığına dikkati çekerek, "Az daha kırmızı da görecekti" diye sert konuştular. Genç futbolcuya ceza verilmesinin de gündemde olduğu belirtildi. 
     



 SPOR 
























</TEXT>
</DOC>
