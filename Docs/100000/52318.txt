<DOC>
<DOCNO> 52318 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/14/son/sontur20.html </URL>
<DATE> 2001/11/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Cezaevinden yanlışlıkla tahliye edildi, polis vurdu... 
</HEADLINE>
<TEXT>

     Pendik'te bir işyerinde, 1'i polis memuru 2 kişinin öldüğü silahlı saldırıya ilişkin, Bayrampaşa Cezaevi'nden yaklaşık 3 ay önce ''yanlışlıkla tahliye edilen'' Yaşar Demirdağ'ın yakalanmasına çalışılıyor. 
     Çamçeşme Fevzi Çakmak Mahallesi Hızır Reis Sokak'taki ''Dorukan Elektronik''e dün düzenlenen ve işyeri sahibi İbrahim Odabaşı ile Kartal İlçe Emniyet Müdürlüğü'nde görevli polis memuru Faruk Erdoğan'ın hayatını kaybettiği silahlı saldırıyla ilgili soruşturmayı sürdüren polis, olayı gerçekleştirenler arasında Yaşar Demirdağ'ın da yer aldığına ilişkin bulgulara ulaştı. 
     Demirdağ'ın yakalanması amacıyla çalışma başlatıldı. 
     ''Kasten adam öldürmek'' ve ''6136 sayılı Ateşli Silahlar Kanunu'na muhalefet'' suçlarından Bayrampaşa Cezaevi'nde tutuklu bulunan Yaşar Demirdağ, 16 Ağustos 2001 tarihinde, ''hırsızlık'' suçundan yatan İdris Vural'ın yerine yanlışlıkla tahliye edilmişti. 
     Yanlış tutuklunun tahliye edildiği, İdris Vural'ın cezaevi müdürlüğüne başvurup, ''tahliyesi gerektiği halde neden salıverilmediğini'' sorması üzerine ortaya çıkmıştı. 
     






</TEXT>
</DOC>
