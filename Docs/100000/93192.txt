<DOC>
<DOCNO> 93192 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/02/dunya/adun.html </URL>
<DATE> 2002/07/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Baskın yetkisi 
</HEADLINE>
<TEXT>

Uluslararası Ceza Mahkemesi’ni tanımayan ABD’de Temsilciler Meclisi’nin alt komitesinden geçen bir yasa tasarısı, bu mahkemeye düşen Amerikalıları kurtarmak için Bush’a güç kullanma yetkisi veriyor 
     DIŞ HABERLER SERVİSİ 

     Hollanda’nın Lahey kentinde dün resmen faaliyete geçen Uluslararası Ceza Mahkemesi’ne UCM şiddetle karşı çıkan ABD, mahkemeye karşı kendi vatandaşlarını savunmak için gerekli yasal düzenlemeleri gündemine aldı. Bu kapsamda, Temsilciler Meclisi Tahsisatlar Komitesi’nde 38’e karşı 18 oyla kabul edilen ve "baskın yasası" diye anılan bir yasa tasarısı, Başkan Bush’a UCM’nin eline düşen Amerikan vatandaşlarının kurtarılması için askeri operasyon düzenleme yetkisi veriyor. Tasarı ayrıca, UCM’yi onaylayan ülkelere karşı silah ambargosu uygulanmasını da öngörüyor. Ancak ambargo NATO üyesi ülkeleri kapsamıyor. 
     Texaslı Başkan Bush’un hemşehrisi Cumhuriyetçi milletvekili Tom DeLay tarafından hazırlanan baskın yasası tasarısı, UCM’yi "başıbozuk bir mahkeme" olarak niteliyor ve yönetimin bu mahkemeyle işbirliği yapmasını yasaklıyor. Tasarıya göre, UCM tarafından aranan ve ABD’de bulunan herhangi bir zanlıyı Hollanda’ya göndermek yasadışı olacak. 
     Cumhuriyetçiler tarafından gündeme getirilen fakat Demokratların sert itirazlarıyla karşılaşan "ABD vatandaşlarını UCM’den koruma" tasarıları DeLay’inki ile sınırlı değil. Bir başka tasarı da "Amerikan Askerlerini ve Vatandaşlarını Koruma Yasası" adını taşıyor. Tümüyle UCM ile mücadeleye yönelik maddeler içeren bu tasarıda, "UCM tarafından ya da UCM adına, Amerikan askerlerini hedef alan her türlü girişim, ABD’ye karşı bir saldırı eylemi sayılacaktır" ifadesine yer veriliyor. Bu ifade, "Herhangi bir ülkenin, bir ABD askerini UCM’de yargılanmaya sevketmesi halinde, ABD’nin ilgili ülkeye karşı savaş açma yetkisini elinde tutacağı" anlamına geliyor. 
     Aynı tasarı, UCM’nin, ABD’nin sivil bir vatandaşına karşı bir eylemde bulunması halinde, bunun da "devletler hukuku" çerçevesinde bir "hak ihlali" sayılmasını öngörüyor. 
     Tasarılar, bazı Demokratlara göre UCM ile ilgili anlaşmazlıkları "savaş" düzeyine bile taşıyabilir. Demokrat Wisconsin milletvekili David Obey "Bu gidişle, müttefikimiz Hollanda’ya asker sevk edip işgal edeceğiz" diye konuştu. 
     



 DÜNYA 










</TEXT>
</DOC>
