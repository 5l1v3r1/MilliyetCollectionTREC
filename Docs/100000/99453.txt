<DOC>
<DOCNO> 99453 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/01/son/sontur08.html </URL>
<DATE> 2002/08/01/ </DATE>
<TIME>  </TIME>
<AUTHOR>  </AUTHOR>
<HEADLINE>
İçinde 2 yaşındaki çocuğun bulunduğu otomobili çaldılar... 
</HEADLINE>
<TEXT>

     Ümraniye'de bir otomobil hırsızı, çaldığı aracın içinde bulunan 2 yaşındaki çocuğu yol üzerinde bırakarak kaçtı. 
     Alınan bilgiye göre, Ankara'ya gideceği otobüse binmek üzere 34 HJ 923 plakalı otomobiliyle Kavacık Köprüsü'nün altına gelen İbrahim Çakırbaşı, eşi Fadime Çakırbaşı ile aracındaki eşyalarını boşaltmaya başladı. 
     Bu sırada otomobile binen bir kişi, 2 yaşındaki İrem Çakırbaşı'nın içinde olduğu aracı çaldı. 
     Durumun bildirilmesi üzerine çok sayıda polis ekibi, çalıntı otomobili bulmak için çevrede çalışmalara başladı. 
     Polis, otomobil hırsızının Hekimbaşı'ndaki bir fabrikanın önünde yola bıraktığı çocuğu bularak ailesine teslim etti. 
     Çalınan araç ile hırsızın da bulunması amacıyla çalışmaların sürdürüldüğü bildirildi. 
     
</TEXT>
</DOC>
