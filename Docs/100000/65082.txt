<DOC>
<DOCNO> 65082 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/31/guncel/agun.html </URL>
<DATE> 2002/01/31/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD’den yatırım’ uyarısı 
</HEADLINE>
<TEXT>
Davanın faturası Türkiye’ye çıkacak 
ABD Hazine Bakanlığı Müsteşarı, Telsim davasını kastederek, "Amerikan yatırımlarının devam etmesi için mevcut hukuki sorunlar çözülmeli" dedi 
     SEÇKİN ÜREY Ankara 

     Uzan ailesine ait Telsim’in, Amerikan Motorola ve Fin Nokia şirketleriyle mahkemelik olması, Türkiye’nin krizden çıkış için umut bağladığı ABD ile ilişkilere de somut zararlar vermeye başladı. Dünyanın önemli iktisat teorisyenleri arasında yer alan ABD Hazine Bakanlığı Müsteşarı John Taylor’ın Ankara’da yaptığı görüşmelerde, Telsim cep telefonu şirketinin Motorola’ya olan 2 milyar dolarlık borcunun yarattığı sorunlar da gündeme geldi. 
     
     Özkan’la görüştüler 
     Taylor, ABD Büyükelçisi Robert Pearson’la birlikte dün sabah erken saatlerde Başbakan Yardımcısı Hüsamettin Özkan’ı ziyaret etti. Alınan bilgilere göre, yaklaşık 40 dakika süren görüşmede Taylor, Motorola ile Telsim arasındaki alacak sorununu kastederek, "Türkiye’de ABD yatırımlarının devam etmesi ve artması için, var olan yatırımların yaşadığı hukuki sorunların giderilmesi gerekiyor" ifadesini kullandı. 
     
     Başka çare kalmamıştı’ 
     ABD’nin Ankara Büyükelçiliği’nin de, Telsim’e karşı New York Güney Bölge Mahkemesi’nde açılan davayla ilgili olarak Başbakanlığa, "Karşılıklı anlaşma çabaları sonuçsuz kaldı. Dava açmaktan başka yapacak bir şey yoktu" mesajını verdiği kaydedildi. Ankara kulislerine yansıyan bilgilere göre, Uzan ailesinin temsilcileri ile Motorola yetkilileri, dava aşamasına gelinceye kadar Londra’da iki kez masaya oturdu. Uzan Grubu, ilk taksit olarak 125 milyon dolar ödeme yapmayı önerdi, ancak Motorola reddetti ve dava açtı. 
     
Londra’ki evlerini dedektifler buldu      NEVSAL ELEVLİ - LONDRA 

     Uzanlar aleyhindeki dava İngiliz basınında da geniş yer buldu. The Times, Motorola ve Nokia’nın, dedektiflik firması Kroll’ü tutarak Uzanlar’ın İngiltere’deki mal varlığını saptadığını yazdı. Times’a göre, detektifler Uzanlar’ın Londra’da da birçok mülk sahibi olduğunu ortaya çıkardı. Uzanlar’ın Londra’nın en mutena semtlerinden olan "Halkin Streetöte 7 milyon sterlinlik bir evin sahibi olduğu anlaşıldı. Başkanlığını Prens Charles’ın yaptığı vakfın denetimindeki Halkin Street’teki evler tarihi değer taşıyor. Times, Uzanlar’ın "Trump Kulesi"nin üst katlarından 40 milyon sterline iki daire satın almaya hazırlandığını da yazdı. 
     
     İlk duruşma 11 Şubat’ta 
Amerika’daki tüm mallarına tedbir kondu      Telsim’den 2 milyar dolar alacaklı olan Amerikan Motorola ile 700 milyon dolarını tahsil edemeyen Fin Nokia şirketlerinin ortak açtıkları ceza ve tazminat istemli davaya ilişkin dilekçede, Uzan ailesine çok ağır suçlamalar yöneltildi. Davaya hedef olan Kemal Uzan ile oğulları Cem ve Hakan Uzan, dilekçede, "dolandırıcılık, gasp, hile, Motorola çalışanına rüşvet vererek bilgisayar sistemini hack etme, tehdit, haraç alma ve hırsızlık" gibi son derece ağır ifadelerle suçlandılar. 
     
     Oy hakları kalmadı 
     Motorola ve Nokia, New York Güney Bölge Mahkemesi’ne açtıkları davada, alacaklarının üç kat artırılarak tahsil edilmesini istediler. Yargıç Jed Rakoff, dava açılır açılmaz Uzan ailesinin ABD’de sahip olduğu 8 milyon dolarlık fon ile taşınmazlar üzerine ihtiyati tedbir koydu ve bunların transferlerini yasakladı. İlk duruşma tarihini 11 Şubat olarak belirleyen yargıç, Uzanlar’ın, aracı şirketteki A sınıfı hisseler için yaratılan oy hakkını kullanmalarını da yasakladı. 
     



 GÜNCEL 


























</TEXT>
</DOC>
