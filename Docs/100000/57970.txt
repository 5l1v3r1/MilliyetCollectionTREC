<DOC>
<DOCNO> 57970 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/19/son/sontur06.html </URL>
<DATE> 2001/12/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Sağlık Bakanlığı'ndan soğuğa karşı uyarı ''Alkol kullanmayın'' 
</HEADLINE>
<TEXT>

     Sağlık Bakanlığı yetkilileri, yurdun büyük bölümünde yaşanan ağır kış koşullarının, sağlık ve güvenliği tehdit eder hale geldiğini belirterek, vatandaşları uyardı. 
     Yetkililer, şunları kaydettiler 
     ''Dengeli beslenme, vücut ısısını korumaya yardımcı olur. Bu nedenle dengeli beslenmeye özen gösterin. Isı kaybını artıracağından alkollü içki kullanmayın. Bunun yerine sıcak içecekler için ve sağlığınız açısından bir engel yoksa içine şeker koyun. Isı kaybına ve donmalara karşı dikkatli olun. 
     Dış giysilerinizi, sıkı dokunmuş ve rüzgar geçirmeyen kumaşlardan seçin. Yün, ipek ve sentetik giysiler ısıyı pamukludan daha iyi tutar. 
     Ayrıca, giysilerinizin kuru kalmasına dikkat edin.'' Soğuk havaların kalbe ekstradan yük bindireceğini vurgulayan yetkililer, kalp hastalığı veya yüksek tansiyonu bulunan hastaların doktora danışmadan, kar küreme gibi ağır işler yapmamalarını istediler. Yetkililer, ''Eğer iş görmeniz gerekiyorsa iyi giyinin ve yavaş hareket edin. Unutmayın ki, vücudunuz, ısısını korumak için zaten gereğinden fazla çalışmaktadır. Yükünü bir de siz artırmayın'' uyarısında bulundular. 
     Soğuğun yol açtığı hastalıkların, özellikle çocuk ve yaşlılarda daha sık görüldüğünü ifade eden yetkililer, aşırı soğuktan daha az etkilenmek için şu önerilerde bulundular 
     ''Aşırı soğuklar her zaman önceden tahmin edilemese de genellikle hava raporları, birkaç gün önceden vatandaşları soğuğa karşı uyarır. 
     Kışın, hava durumunu düzenli olarak izleyin, soğuk hava dalgası gelmeden önce evdeki hazırlıklarınızı kontrol edin. 
     Eviniz sobalıysa bacayı her yıl kış gelmeden temizletin. 
     Yaşlı kişilerde, vücudun hava sıcaklığına uyum gösterme yeteneği azalır. Dolayısıyla yaşlılar soğuğa karşı daha duyarlıdır. 65 yaşın üzerindeyseniz evde duvara bir termometre asın ve sık sık oda sıcaklığını kontrol edin. 
     Bina dışında açıktan geçen su borusu varsa donmaması için çevresini sararak izole edin. Kapı ve pencere aralıklarını fitil ile mümkün olduğu kadar izole edin ya da kapı ve pencereleri ısıcam gibi malzemelerle yenileyin.'' 
     
     Yatarken kömür sobasını söndürün 

     Evlerinde soba, şömine veya elektrikli ısıtıcı kullanan vatandaşların daha dikkatli olmasını isteyen yetkililer, şöminede kağıt yakılmaması, gazlı veya katalitik soba kullananların odayı yeterince havalandırmaları, yalnızca soba üreticisinin önerdiği yakıtın yakılması, yatarken kömür sobasının söndürülmesi gerektiğini bildirdiler. 
     Yaşını doldurmamış bebeklerin hiçbir zaman soğuk odada uykuya yatırılmaması gerektiği kaydeden yetkililer, bebeklerin vücut ısısını yetişkinlerden daha hızlı kaybettiğini, yetişkinlerin titreme ile vücut ısısını artırabileceğini, ancak bebeklerin bunu yapamayacağını belirttiler. 
     






</TEXT>
</DOC>
