<DOC>
<DOCNO> 98714 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/29/son/sontur21.html </URL>
<DATE> 2002/07/29/ </DATE>
<TIME>  </TIME>
<AUTHOR>  </AUTHOR>
<HEADLINE>
ANAP "Acil olan AB ile ilgili uyum yasaları" 
</HEADLINE>
<TEXT>

     ANAP Genel Başkan Yardımcısı Bülent Akarcalı, ''Acil olan AB ile ilgili uyum yasalarının çıkması, çıktıktan sonra da buna yönelik olan uygulamaların başlamasıdır'' dedi. 
     ANAP Genel Başkanı, Başbakan Yardımcısı ve Devlet Bakanı Mesut Yılmaz'ın başkanlığından parti Genel Merkezi'nde yaklaşık 1 saat 10 dakika süren Başkanlık Divanı toplantısı sona erdi, Genel Başkan Yardımcısı Bülent Akarcalı, toplantıdan sonra yaptığı açıklamada, bugün yapılacak TBMM çalışmalarının ele alındığını, ayrıca AB'ye uyum, seçim ve siyasi partiler yasalarını ilgilendiren bazı değişiklik maddeleri ve seçim kararı ile ilgili konuları görüştüklerini kaydetti. Akarcalı, şöyle konuştu 
     ''Meclis'te yarım kalan işlerle ilgili konular, ilgili komisyonlara gönderilerek görüşülecek. İlgili komisyonlardan Anayasa Komisyonu erken seçim konusunda, AB uyum yasaları konusunda da Adalet Komisyonu esas komisyon olarak yetkili kılınmıştır. Bu arada Meclis'te grubu olan siyasi partilerin Seçim Kanunu ile ilgili bazı talepleri var. Bunlar da ele alınabilecektir. Bildiğiniz gibi ilçe seçim kurullarına ilk 3'e giren partiler temsilci verebilmekte, dolayısıyla 1999'dan sonra kurulmuş olan partiler temsilci verememektedir. Bununla ilgili olarak Meclis'te grubu olan her partinin seçim kurulunda bir temsilci bulundurması gibi yaklaşımlar vardır. 
     Bu arada, ANAP olarak diğer partileri ve Anayasa Komisyonu'nu uyaracağız. Yurtdışındaki vatandaşlarımızın oy kullanma hakkı anayasal bir hak olarak ortaya çıkmıştır. Sayın Cumhurbaşkanımızın, Anayasa Mahkemesi'nde görev yaparken, gümrük kapılarında oy kullanılmasının anayasaya aykırı bir işlem olduğu şeklinde karşı oy yazısı vardır. Bunun da dikkate alınması gerekmektedir. Ancak bildiğiniz gibi erken seçim kararı, Meclis kararı olarak çıkarsa, Meclis kararları Anayasa Mahkemesi'ne gitmemektedir. Ancak kanun olarak çıkanlar, Anayasa Mahkemesi'ne gidebilmektedir. Bu konu üzerinde de duyarlılığımızı ilgili komisyona belirttik.'' Akarcalı, yarın saat 11.00'de ANAP Grubu'nun da toplanacağını bildirdi. 
     Mesut Yılmaz'ın, Başbakan Bülent Ecevit ile yapması beklenen görüşmede nelerin ele alınacağının sorulması üzerine Akarcalı, bu konuların gündeme gelmediğini söyledi. 
     Muhtemel bir erken seçimin engellenebilmesi için Başbakan Ecevit'in istifa edeceği iddiaları bulunduğunun hatırlatılması üzerine de Akarcalı, Başkanlık Divanı toplantısında bu konunun da görüşülmediğini bildirdi. 
     Bülent Akarcalı, AB'ye uyum yasaları çıkmadan bir erken seçim kararı alınması durumunda tavırlarının ne olacağının sorulması üzerine de, ''Önce bu işler komisyona gidecek, bunun sonuçlarını görmemiz lazım. Muhtemel gelişmeleri görmeden herhangi bir dayatmacı tavır içinde değiliz'' dedi. 
     Akarcalı, Türkiye için AB uyum yasalarının çıkarılmasının önemine dikkat çekti. Türkiye'nin seçim tarihini tespit etmede kendi iradesini ortaya koyabileceğini, ancak AB üyeliği ile ilgili toplantıların inisiyatifi dışında olduğunu ifade eden Akarcalı, ''Acil olan AB ile ilgili uyum yasalarının çıkması, çıktıktan sonra da buna yönelik olan uygulamaların başlamasıdır'' dedi. 
     





</TEXT>
</DOC>
