<DOC>
<DOCNO> 71090 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/06/son/sondun05.html </URL>
<DATE> 2002/03/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Bush, Fener Rum Patriği Bartholomeos ile görüştü 
</HEADLINE>
<TEXT>

     ABD Başkanı George W. Bush, Fener Rum Patriği Bartholomeos ile Beyaz Saray'da biraraya geldi. 
     Görüşme sonrasında basına konuşan Bartholomeos, İran'a ve Bahreyn'e yaptığı ziyaretleri Başkan Bush'a anlattığını ve diğer Müslüman ülkeleri ziyaret etmeyi planladığını söyledi. 
     Bartholomeos, bunun dışında Ortadoğu'daki barış çabalarını da Bush ile görüştüklerini kaydetti. Fener Rum Patriği, Beyaz Saray'ın önünde gazetecilere açıklamasında, ''Bush, Ortadoğu'da çok fazla nefretin bulunduğunu ve hem o bölgede hem de dünyada barışı getirinceye kadar çabalarını sürdüreceğini söyledi'' dedi. 
     Bir gazetecinin, Bush ile görüşmesinin, Bartholomeos'un dinler arası uzlaşmadaki rolünün tanınması anlamına gelip gelmediği sorusu üzerine Bartholomeos, ''Bush, bunu zaten çoktan tanımıştı'' yanıtını verdi. 
     Bartholomeos, Beyaz Saray'a giderken taktığı Amerikan bayraklı kol düğmelerinin, Başkan Bush'un dikkatini çektiğini ve Bush'un bundan çok memnun olduğunu da söyledi. 
     Fener Rum Patriği, Bush'u ziyaretinden önce, ABD Dışişleri Bakanı Colin Powell ve Bakan Yardımcısı Richard Armitage ile biraraya gelmişti. Bartholomeos, bunun ardından, Türkiye'nin Washington Büyükelçisi Faruk Loğoğlu'nu ziyaret etmişti. 
     Bu arada Bartholomeos, Başkan Bush'un, kendisini almak üzere özel uçak gönderdiği yolundaki haberlerin doğru olmadığını belirterek, ''keşke öyle olsaydı'' yanıtını vermişti. 
     Bartholomeos, ABD ziyareti sırasında New York ve Boston'a da gidecek. New York'taki Dünya Ticaret Merkezi kalıntılarını ziyaret edecek olan Bartholomeos, ABD'nin eski başkanlarından, baba George W. 
     Bush ve eşi Barbra ile de biraraya gelecek. 
     






</TEXT>
</DOC>
