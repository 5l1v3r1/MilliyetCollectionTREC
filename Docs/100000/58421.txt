<DOC>
<DOCNO> 58421 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/22/spor/spo11.html </URL>
<DATE> 2001/12/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber turu 
</HEADLINE>
<TEXT>

     Madalya yağmuru 
     AMATÖR federasyonlar, 1 Ocak - 13 Aralık 2001 tarihlerinde uluslararası organizasyonlarda toplam 1360 madalya kazandı. 254 ile en fazla madalyaya güreş ulaşırken, bu branşı 171 madalya ile judo, 141 madalya ile atletizm, 137 madalya ile tekvando, 127 madalya ile karate ve 100 madalya ile halter izledi. 
     
     Personel krizi 
     TÜRKİYE’DEKİ spor tesisleri, büyük bir personel eksikliği yaşıyor. Toplam 9 bin 327 tesise sahip olan spor teşkilatı, sadece 5 bin 300 kişilik personel ile çarkı çevirmeye çalışıyor. Genel Müdür Kemal Mutlu, "Bir tesiste asgari dört kişi olması gerekirken, birer adam bile bulunduramaz durumdayız. Gönüllüler olmasa birçok tesise kilit vururduk" dedi. 
     
     Doğan Seyfi’ye son görev 
     BABASI Nuri Atlı gibi 17 Aralık’taki trafik kazasında hayatını kaybeden 21 yaşındaki Denizlisporlu Doğan Seyfi Atlı, memleketi İpsala’nın Yeni Karpuzlu Beldesi’nde gözyaşları arasında toprağa verildi. Kış koşulları nedeniyle gecikmeli yapılan cenaze törenine iki bin kişi katıldı. Denizlili oyuncuların da yer aldığı törende acılı aile güçlükle sakinleştirildi. Yeni Karpuzlu Merkez Camii’indeki namazın ardından cenaze Belde Mezarlığı’nda toprağa verildi. 
     
     Arjantin’de ligler durdu 
     EKONOMİK krizin halk ayaklanmasına dönüştüğü Arjantin Apertura Ligi’nde şampiyonun belli olacağı son hafta maçları, can güvenliği bulunmadığı gerekçesiyle ileri bir tarihe kadar ertelendi. Buenos Aires’te düne bırakılan Mercosur Kupası finali ise Ocak’a ertelendi. Diğer spor faaliyetleri de durduruldu. 
     



 SPOR 






















</TEXT>
</DOC>
