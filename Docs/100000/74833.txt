<DOC>
<DOCNO> 74833 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/27/spor/ygokce.html </URL>
<DATE> 2002/03/27/ </DATE>
<TIME>  </TIME>
<AUTHOR> ATTİLA GÖKÇE  </AUTHOR>
<HEADLINE>
Farklı kimlikler 
</HEADLINE>
<TEXT>

     Hazırlık maçlarındaki ciddiyetsizlik ve verimsizlik, son yıllarda en önemli sorunumuz... Milli Takım, Dünya Kupası’ndaki ev sahibimiz ve uzak dostumuz Kore ile 48 yıl sonra yeniden karşılaşırken, öncelikle bu sorunu aşma çabasını sergiledi. 
     İki farklı milli takım izledik. İlk yarıda 3 - 4 - 2 - 1 düzeniyle Hakan Şükür’ün tek forvet olarak kullanıldığı bir oyundu bu. Eskisi - yenisi yedi Galatasaray orijinli Milli Takım, sekiz gurbetçi ile oynuyordu. Orijindeki beraberlikler ve alışkanlıklarla ayrı takımlarda forma giymenin kopuklukları birlikte sergilendi. Güney Kore’nin takımca dayanışması daha iyiydi, çabuk ve disiplinli oyunu vardı. Ancak bizimkilerin uluslararası maç tecrübesi ve bireysel top tekniğinde ağır basması, ilk 45 dakikada korkusuz ve kaygısız oynamamımızı sağladı. Unutmamak gerekir ki kalede de Rüştü vardı. Alman hakem devre sonunda Choi’nin, Hakan Şükür’e havadaki müdahalesini geçiştirdi. Bu bir penaltı olmalıydı. Tugay’ın uzaktan şutu da Kore üzerinde fazlalığımızı belgeleyen bir gösteri oldu. 
     İkinci yarıda takımın aktörleri de, oyun anlayışı da değişti. Nihat, Ergün, Mustafa İzzet, Hasan Şaş, Abdullah ve İlhan Mansız’ın oyuna girmesiyle yepyeni bir kimlik kazandık. Kaleyi de ilerleyen dakikalarda Ömer Çatkıç aldı. Savunma kurgusu Fatih, Ümit Özat ve Bülent ile korunurken, orta alan tümüyle değişmiş, çift santrforlu arayışlarımız etkinlik yaratmıştı. İlhan Mansız ile rakip savunma üzerinde baskıyı artıran oyun, bize ümit verdi. Hakan Şükür - İlhan Mansız beraberliğinin üretkenlik sağlayacağına inandık. Oyunun bütününde en iyi oyuncumuz Ümit Özat’tı. Savunmayı başarıyla yönetti. 
     Biz bu hazırlık maçlarını çoğaltarak, sıklıkla oynayarak Güney Kore’ye boşuna gitmeyeceğimizi gösterebiliriz. Korkuya ya da endişeye yer yok. Önce bu kadar farklı takımlarda oynayan oyuncuların daha sık beraber olması gerekir. Şunu da unutmayalım Ali Eren ve Alpay’ın yerleri sahiplerini bekliyor. 
     
     



 SPOR 



























</TEXT>
</DOC>
