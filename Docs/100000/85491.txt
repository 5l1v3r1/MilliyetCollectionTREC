<DOC>
<DOCNO> 85491 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/22/son/sonspo04.html </URL>
<DATE> 2002/05/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçeli Yusuf ''Herşey gerçekçi olursa banko oynarım'' 
</HEADLINE>
<TEXT>

     Fenerbahçe'nin başarılı futbolcusu Yusuf, yeni sezonda futboluyla ve özel yaşantısıyla, örnek bir kişi olacağını söyledi. 
     Tatil için Antalya'da bulunan Fenerbahçeli Yusuf, gününün büyük bölümünü Aqualand ve Dolfhinland'de geçiriyor. Kendisini yeni sezona hazırladığını belirten Yusuf, Fenerbahçe'nin bu yıl çok iyi oyuncular transfer ettiğini ve yeni transferlerle ''süper'' duruma geldiğini söyledi. Yusuf, bu güçlü kadro içinde kendisini yine de şanslı gördüğünü belirterek, ''Çünkü yeteneklerime güveniyorum'' dedi. 
     ''Takımda herşey gerçekçi olursa, ben bu takımda banko oynarım'' diyen Yusuf, şöyle konuştu 
     ''Artık maddi kazanç azalmaya başladı. Herkesin kendisine daha dikkatli bakması gerekiyor. Bu yıl hem özel yaşantımla, hem de futbolumla örnek bir futbolcu olacağım. Diğer oyunculara tanınan ayrıcalık bana tanınırsa, takımda banko oynar, Fenerbahçe'nin değişmez 11'inde yer alırım. Yeteneklerime güveniyorum. Gelecek sezon yepyeni bir Yusuf olarak sahaya çıkacağım.'' Yusuf, Fenerbahçe'nin bu yılki transferlerinin Avrupa Şampiyonlar Ligi'nde başarı için yapıldığına da dikkati çekerek, ''Fenerbahçe'de ilk hedef, Avrupa Şampiyonlar Ligi. Yapılan transferler de bunu gösteriyor. Avrupa Şampiyonlar Ligi'nde başarılı olmak ve Türkiye Ligi Şampiyonluğu'nu kazanma amacındayız. Bu transferlerle Fenerbahçe bunu başarır'' diye konuştu. 
     





</TEXT>
</DOC>
