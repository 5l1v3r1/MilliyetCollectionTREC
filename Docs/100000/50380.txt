<DOC>
<DOCNO> 50380 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/03/son/sondun20.html </URL>
<DATE> 2001/11/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Almanya'da şarbon bulunmadığı kesinlik kazandı 
</HEADLINE>
<TEXT>

     Berlin'deki Robert-Koch Enstitüsü adlı sağlık kuruluşu, Almanya'da şarbon vakası bulunmadığının kesinlik kazandığını açıkladı. 
     Robert-Koch Enstitüsü tarafından bugün yapılan açıklamada, Thüringen eyaletinde şüpheli görülen bir zarf ile Schleswig-Holstein eyaletlerinde şüpheli bulunan 2 paket üzerinde yapılan araştırmalar sonucunda şarbon mikrobuna rastlanmadığı belirtildi. 
     Açıklamada, bu eyaletlerde yapılan ilk testlerde sonuçların olumlu çıkmasının, zarf ve paketler üzerinde şarbon mikrobuna çok benzeyen, ancak tamamen zararsız olan diğer bir bakteri cinsinden kaynaklandığı ifade edildi. 
     Robert-Koch Enstitüsü Başkanı Reinhard Kurth, ilk testlerin olumlu çıkmasının normal olduğunu, zarf ve paketlerin üzerinde bulunan mikrobun, özellikleri açısından şarbon mikrobuna çok benzediğini söyledi. 
     Kurth, bu mikrobun doğada her yerde bulunduğunu, ancak zararsız olduğunu ve küçük bir ayrıntıyla şarbon mikrobundan ayırt edilebildiğini söyledi. 
     Thüringen Eyaleti Sağlık Bakanı Frank-Michael Pietzsch ve Schleswig-Holstein Sağlık Bakanı Heide Moser dün yaptıkları açıklamalarda, Pakistan'dan gelen şüpheli bir zarf ve iki paketin üzerinde yapılan araştırmalarda şarbon bakterisi tespit edildiğini bildirmişlerdi. 
     






</TEXT>
</DOC>
