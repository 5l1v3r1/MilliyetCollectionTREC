<DOC>
<DOCNO> 78035 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/12/son/sonspo12.html </URL>
<DATE> 2002/04/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Ülkerspor, ULEB'in Maccabi maçını yarın oynama isteğini reddetti 
</HEADLINE>
<TEXT>

     Basketbolda Erkekler Avrupa Ligi 2. tur H Grubu'nda İsrail'in Maccabi Elite Tel Aviv takımıyla dün karşılaşması gereken, ancak bu ülkedeki olaylar nedeniyle deplasmana gitmeyen Ülkerspor'da yöneticiler, ULEB'in maçın yarın yapılması teklifini kabul etmedi. 
     Ülkerspor Kulübü Genel Menajeri Lütfi Arıboğan, yönetim olarak İsrail'e itmeme kararını ULEB'e bildirdiklerini hatırlatarak, ''ULEB de bize, Maccabi Elite Tel Aviv maçını yarın yapmamızı teklif etti. Ancak biz, kendilerine, maç günü ile yarın arasında ortam olarak bir farkın olmadığını söyledik'' dedi. 
     Maçın ertelendiğine dair ULEB'den kendilerine henüz resmi bir yazı gelmediğini anlatan Arıboğan, bu konudaki gelişmeyi Avrupa Ligi'nin resmi web sitesinden öğrendiklerini söyledi. 
     Arıboğan, Maccabi Elite Tel Aviv ile İsrail dışında herhangi bir yerde karşılaşabileceklerini kaydederek, ''ULEB'e bu maçı başka bir yerde, istedikleri tarihte oynayabileceğimiz ilettik'' diye konuştu. 
     





</TEXT>
</DOC>
