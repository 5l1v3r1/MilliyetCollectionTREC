<DOC>
<DOCNO> 90279 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/17/yazar/altan.html </URL>
<DATE> 2002/06/17/ </DATE>
<TIME>  </TIME>
<AUTHOR> Çetin ALTAN  </AUTHOR>
<HEADLINE>
Son çare 
</HEADLINE>
<TEXT>

     Adamlar ayaklarının üzerinde yürüyor evlerin de tepesinde kırmızı damlar ağaçlar yukarıya doğru yeşil elma yere düşüyor, kuş uçuyor dağlar büyük otağlar gibi... Sivri uçlarında hafif bir duman... Vadiler derin, deniz dünya yüzünde, gök gökyüzünde manav dükkanlarında kavun balıkçı dükkanlarında balık vapur dimdik bacasıyla yüzüyor araba tekerlekleriyle gidiyor... 
     Bir düzen, bir düzen ki değiştirmek mümkün değil... 
     Örümcek şöyle yürür, karınca böyle... Ayçiçekleri sarıdır, çimenler yeşil. Taş serttir, kayısı yumuşaktır. Kızların saçları uzun, erkeklerinki kısa... Pencere duvara açılmıştır, lamba tavandadır, halı yerdedir. İskemle masadan alçak, dolap masadan yüksek... 
     Bu bir düzendir, bir düzen ki değiştirmek mümkün değil. 
     
     Bu düzeni tepetaklak etmeli. Adamlar kafalarının üzerinde yürüsün evlerin damları, temellerinde temelleri, damlarında olsun... Ağaçlar tuba gibi, kökleri zirvede... Elmayı bırakınca uçuversin havaya, kuş solucan gibi yürüsün solucanlar göklerde... Dağlar küçülsün küçülsün, çukurlaşsın vadiler kabarsın kabarsın dağlaşsın. Deniz, gökyüzünde olsun gök, yeryüzünde olsun. Manav dükkanları kadın gecelikleri satsın küfelerin içinde... Kadın gecelikleri satanlar, mankenlerin boynuna kavun assın... Balıkçı tablasına kitap doldursun kitapçı, raflarına uskumrular doldursun... Vapur bacası suyun içinde, uskuru dışarıda yüzsün araba tekerlekleri havada yürüsün. 
     Bozulsun bu düzen, iyice iyice bozulsun. 
     
     Örümcekte bir ayağa kalkış, iki bacak tıpış tıpış... Karınca da öyle, karınca da... Ayçiçekleri simsiyah, çimenler mor... Taş kayısı gibi, kayısı taştan sert... Kızların saçları dipten yok, erkeklerin saçları topuklarda... Pencere döşemeye açılmalı lamba yerden tavana doğru sarkmalı halı, tam tavanın ortasında... İskemle masadan büyük, dolap masadan küçük... 
     Tepe üstü yürüyerek tırman iskemleye, masa ağzına alçak gelsin ... Dört ayak çıkar elbiseyi dolaptan... Vapurun güvertesi, denizin ta dibinde... Kitap yerine balık oku, balık yerine kitap ye... 
     - Bir kavun verin beli kırk beş santim... 
     - Bir gecelik verin, misafir var yemeğe... 
     Bodruma inmek için tavan arasına çık taraçaya çıkmak için in bodruma... 
     Solucanları vur keklik yerine kuşlar solucan yuvalarında... 
     
     Bir karışmalı bu düzen, bir karışmalı... Sevgilinin kabak kafası, aşığın samur saçı... Halıyı tavan süpürgesiyle süpür pencereden bakmak için, yat yüzükoyun yere ampul fıskiye gibi... 
     O zaman bak ne güzel yerine otururdu bizim siyaset işleri... Nutuklar tam böyle bir dünya için yapılanlar da öyle, çekilenler de öyle... 
     
     Yok yok vapur, bacası dik yüzerse ayçiçeği sarı, çimen yeşil olursa damlar gene damlarda, ağaçlar gene yukarı doğru yeşil... Çok karışık, çok ters, çok şaşkaloz geliyor bizim işler o zaman... 
     Madem işleri bu dünyanın düzenine uyduramıyoruz dünyayı tepetaklak edelim, uyduralım işlere... 
     ------------ 
     Not 40 yıl önce yazılmış bir yazı... "Milliyet"ten... 
     
     







Metin Toker’e sağlık 


Son çare 


Küreselleşme, Güvenlik ve Ulus Devlet 


Bush’un Geçici Devlet’ Planı 


Ne oldu 


Kim kimden hesap soracak 


K r payları başka bahara 


Arnavutköy kültürdür... 


Schmidt, Esmer, değerler 


lem Uzan’dan razı 


Enflasyon düşerken rahat uyku uyuyamam 


Bir haftada yüzde 9.6 devalüasyon 


</TEXT>
</DOC>
