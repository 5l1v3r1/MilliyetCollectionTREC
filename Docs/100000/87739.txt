<DOC>
<DOCNO> 87739 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/03/son/sontur07.html </URL>
<DATE> 2002/06/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Velilere kötü haber... Ders kitaplarına zam geldi... 
</HEADLINE>
<TEXT>

     Gelecek eğitim-öğretim yılında okullarda okutulacak ders kitaplarının fiyatlarına zam yapıldı. 
     Ders kitabı fiyatları, 1.5 milyon lira ile 8 milyon lira arasında değişecek. 
     Alınan bilgiye göre, 2002-2003 eğitim-öğretim yılında okullarda okutulacak ders kitaplarının fiyatlarını belirlemek amacıyla Milli Eğitim Bakanlığı MEB ve özel sektör temsilcileri biraraya geldiler. 
     Toplantıda sonucunda, özel sektördeki yayınevlerinin bastığı ders kitaplarına yüzde 37.28, MEB'in bastığı ders kitaplarına da yüzde 30 oranında zam yapılması kararlaştırıldı. 
     Ders kitaplarına yapılması kararlaştırılan zam oranı, Milli Eğitim Bakanı Metin Bostancıoğlu tarafından da onaylandı. 
     Milli Eğitim Bakanlığı Ders Kitapları Yönetmeliği'ne göre, ders kitabı fiyatlarını belirlemek amacıyla MEB Yayımlar Dairesi Başkanı'nın başkanlığında Bakanlık yetkilileri ile TOBB ve Yayıncılar Birliği temsilcilerinden komisyon oluşturuluyor. Komisyon, gerekli görüldüğü takdirde kitap yayınlayan kamu kurumları ile özel kurumların da görüşünü alarak, kitap fiyatlarını belirliyor. 
     Kitap fiyatları belirlenirken, kağıt, elektrik, baskı gibi çeşitli giderler için yapılan harcamalar göz önünde bulunduruluyor. 
     Komisyonun kararı, Milli Eğitim Bakanı'nın onayıyla yürürlüğe giriyor. 
     
     LİSE KİTAPLARI DAHA PAHALI 
     Yapılan zamlarla fiyatları genellikle 1.5 milyon lira ile 8 milyon lira arasında değişecek olan kitapların en ucuzları arasında bazı yabancı dil kitapları bulunuyor. En pahalı kitaplar ise lise öğrencilerinin kullandığı Matematik kitapları olacak. İlköğretim öğrencilerinin kullandığı kitapların fiyatları, genellikle lise öğrencilerinin kitaplarından daha düşük belirleniyor. 
     Gelecek öğretim yılında okutulacak olan ders kitaplarının seçimine bu ay içinde başlanacak. Seçilecek ders kitapları, okullarda ilan edilecek. 
     





</TEXT>
</DOC>
