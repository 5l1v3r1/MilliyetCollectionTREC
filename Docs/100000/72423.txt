<DOC>
<DOCNO> 72423 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/13/son/sontur27.html </URL>
<DATE> 2002/03/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Çiller, Paşaların Korkut Eken için çıkışını değerlendirdi 
</HEADLINE>
<TEXT>

     Emekli generallerin Korkut Eken'i savunan açıklamaları tartışılırken DYP Genel Başkanı Tansu Çiller, yargıya herkesin saygılı olması gerektiğini belirtti. 
     Çiller, adaletsizliği de tasvip etmenin mümkün olmadığını söyledi. 
     Çiller, Parti Genel Merkezi'nde Dünya Ehl-i Beyt Vakfı Genel Başkanı Fermani Altun ve beraberindeki heyeti kabul etti. Çiller, kabul sonrasında cezaevinde bulunan emekli Yarbay Korkut Eken'e ilişkin aralarında eski Genelkurmay Başkanı ve DYP Kilis Milletvekili Doğan Güneş'in de bulunduğu emekli paşaların destek açıklamasına ilişkin gazetecilerin sorusunu yanıtladı. Türkiye'de kuvvetler ayrımı anlayışının bulunduğunu, yargının kararının yargının meselesi olduğunu, icranın buna "iyidir, kötüdür" deme durumunda bulunmadığını söyleyen Çiller, kendisinin Susurluk kazası sonrasında "Bu devlet için kurşun atan da kurşun yiyen de kutsaldır" dediğini anımsattı. Sözlerini "hukuk içinde ve devlet adına yapılması" şartıyla ifade ettiğini kaydeden Çiller, hukukun dışında olan hiçbir şeyi müdafa etmenin mümkün olmadığını belirtti. "Ama yargının kararına şu doğrudur, bu değildir demek gibi bir konumumuz olmaz. 
     Ama adaletsiz de olmaması lazım" diyen Çiller, sözlerini şöyle sürdürdü 
     "Yani ülkenin bölünmez bütünlüğü için uğraş verenleri belli bir ölçüde statüye sokacaksınız. Ama öbür tarafta başka sorumluluğu olanları da geniş bir affa tabi tutacaksınız. Bu olmaz. Adaletsizlik bu. Yani hem adil olacaksınız hem hukuk içinde kalacaksınız. Bu arkadaşlarımız ülkemizin bölünmez bütünlüğü için kahramanlıklar yapmıştır. 
     Bunun ötesinde hukuk ve yargı ne derse herkesin ona saygılı olması lazım. Hukuk dışı hiçbir davranışı tasvip etmemiz mümkün değildir. Adaletsizliği de tasvip etmemiz mümkün değildir. Eğer adaletsiz olursanız bir dönem gelir bu ülkenin kendi kendini koruma refleksini tahrip edersiniz." 
     






</TEXT>
</DOC>
