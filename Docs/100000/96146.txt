<DOC>
<DOCNO> 96146 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/17/dunya/adun.html </URL>
<DATE> 2002/07/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Irak’ta savaş paniği 
</HEADLINE>
<TEXT>

Yaklaşan Amerikan işgali Irak’ı alarma geçirdi. Saddam’ın oğlu Uday Çatışma, Körfez savaşı’ndan daha şiddetli olacak. Halkı askeri ve psikolojik olarak savaşa hazırlamalıyız’ dedi 
     DIŞ HABERLER SERVİSİ 

     ABD Savunma Bakan Yardımcısı Paul Wolfowitz, olası Irak operasyonuna Türkiye’yi ikna etmek için Ankara’ya gelirken Bağdat yönetimi Amerikan müdahalesinin yakında başlayacağı kuşkusuyla halka "savaşa hazır olun" çağrısı yaptı. 
     Irak lideri Saddam Hüseyin’in halefi olarak gösterilen büyük oğlu Uday, Irak parlamentosuna verdiği bir önergede Amerikan askeri tehdidi karşısında halkın bir an evvel savaş koşullarına hazırlanması için gerekli önlemlerin alınmasını istedi. Uday, bu defaki çatışmanın, Körfez Savaşı’ndan çok daha büyük ve şiddetli olacağı öngörüsünde bulundu. 
     Parlamentonun ABD’nin olası saldırısının ele alındığı özel oturumunda görüşlerini anlatan Saddam’ın oğlu, Irak halkının temel ihtiyaçlarının karşılanması için düzenlemeler yapılmasını ve gerekli güvenlik önlemlerinin alınmasını istedi. Uday, "Halkı askeri ve psikolojik olarak savaşa hazırlamalıyız" dedi. 
     Saddam’ın oğlunun bu sözleriyle 1991’de Şii ve Kürtlerin rejime karşı ayaklanmasına atıfta bulunduğu, böyle bir durumun yeniden yaşanmaması için görevlileri uyardığı belirtildi. 
     
Türkiye’yi hedef gösterdi      Uday, meclise verdiği önergede olası Amerikan işgalinin Türkiye ve İran’dan başlatılacağını öne sürdü. Önceki gün 1.5 saat süren özel oturuma 250 milletvekilinin büyük çoğunluğu katılırken alınan önlemler konusunda açıklamalar yapan Kültür Bakanı Hamid Yusuf Hammadi, "Amerikalılara unutamayacakları bir ders vereceğiz" diye konuştu. 
     Dışişleri Bakanı Naci Sabri de "Ulusun onur ve çıkarları tehdit edildiğinde esneklik söz konusu olmaz. Sınırlarımıza dokunanın kafasını uçururuz" dedi. 
     Milletvekilleri oturumun ardından yayınladıkları bildiride sonuna kadar Saddam’ın arkasında olduklarını vurguladılar. Savaşa hazırlık olarak alınan önlemler çerçevesinde bir Irak parlamento heyeti Arap ülkelerine bilgilendirme turuna çıkacak. 22 üyeli Arap Birliği örgütü toplantıya çağrılacak, ABD Kongresi’ne de mesajlar gönderilecek. 
     



 DÜNYA 














</TEXT>
</DOC>
