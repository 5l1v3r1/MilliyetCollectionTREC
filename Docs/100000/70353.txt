<DOC>
<DOCNO> 70353 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/02/spor/spo15.html </URL>
<DATE> 2002/03/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber turu 
</HEADLINE>
<TEXT>

     Nora finalde 
     AVUSTURYA’NIN başkenti Viyana’daki Avrupa Salon Atletizm Şampiyonası’nda 200 metrede yarışan Nora Güner finale yükseldi. Elemelerde 23.15, yarı finalde de 23.19’luk dereceyle finale adını yazdıran Güner, bugün madalya için piste çıkacak. 200 metre yarı finalinde start sonrası yarışı bırakan Aksel Gürcan ise bugün 60 metrede yarışacak. 
     
     Yaşar Doğu’da start veriliyor 
     30. Uluslararası Yaşar Doğu Güreş Turnuvası bugün Ankara’da start alacak. İki gün sürecek ve 21 ülkenin katılacağı turnuvada ilk kez uygulanacak sistemle para ödülü dağıtılacak. Sıkletlerinde birinci olan sporculara 2000, ikincilere 1000, üçüncülere ise 500 dolar verilecek. Ülkemizi 7 sıklette 75 sporcu temsil edecek. 
     
     Avşar turnuvası 
     TENİS Eskrim Dağcılık TED Kulübü’nün organize ettiği Global Portföy - Hülya Avşar Veteranlar Tenis Turnuvası bugün İstanbul’da başlayacak. Sinema sanatçısı Hülya Avşar, kendi adına turnuva yapılmasının gurur verici olduğunu söyledi. TED Kulübü’ndki turnuvaya 8 kategoride 450 kişinin katılacağı bildirildi. 
     
     Bayanlar mağlup 
     DÜNYA Kupası Avrupa elemeleri hazırlıklarını sürdüren A Milli Bayan Futbol Takımı, özel maçta Romanya’ya 1 - 0 yenildi. Federasyonun Riva’daki tesislerinde yapılan karşılaşmanın tek golünü 83. dakikada Pufulete attı. Çarşamba günkü ilk mücadeleyi Ay - Yıldızlı ekibimiz 1 - 0 kazanmıştı. 
     
     Potada yeni zirve 
     ULUSLARARASI Basketbol Federasyonu FIBA ve Avrupa Basketbol Kulüpler Birliği ULEB yetkililerinin Erkekler Avrupa Ligi organizasyonu için anlaşma yolunda oldukları bildirildi. FIBA ve ULEB yetkililerinin 8 Mart’taki toplantıda Erkekler Avrupa Ligi’nin kaç takımla oynanması, hakemler ve ligin maç takvimi konularını görüşecekleri öğrenildi. 
     



 SPOR 


























</TEXT>
</DOC>
