<DOC>
<DOCNO> 99848 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/03/son/sontur08.html </URL>
<DATE> 2002/08/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Yüksek Askeri Şura kararları açıklandı... İşte komutanlar 
</HEADLINE>
<TEXT>

     Yüksek Askeri Şura'nın 31 Temmuz-3 Ağustos tarihleri arasında Başbakan Bülent Ecevit'in başkanlığında yapılan Ağustos ayı olağan toplantısında alınan kararlar Cumhurbaşkanı Ahmet Necdet Sezer'in onayının ardından açıklandı. 
     Yürürlüğe 30 Ağustos 2002 tarihinden itibaren girecek kararlara göre, Genelkurmay Başkanı Orgeneral Hüseyin Kıvrıkoğlu emekliye ayrıldı. 
     Kara Kuvvetleri Komutanı Orgeneral Hilmi Özkök Genelkurmay Başkanı, Jandarma Genel Komutanı Orgeneral Tahir Aytaç Yalman Kara Kuvvetleri Komutanı, Kara Kuvvetleri Komutanlığı Kurmay Başkanı Orgeneral Mehmet Şener Eruygur Jandarma Genel Komutanı oldu. 
     Orgeneralliğe yükselen MGK Genel Sekreteri Başyardımcısı Korgeneral Mehmet İlker Başbuğ Kara Kuvvetleri Komutanlığı Kurmay Başkanlığı'na, Jandarma Asayiş Komutanı Korgeneral Fevzi Türkeri de 2. Ordu Komutanlığı'na getirildi. 
     Kararlara göre, Türk Silahlı Kuvvetleri'nde TSK 31 general ve amiral bir üst rütbeye, 46 albay ise general ve amiralliğe yükseldi. 50 general ve amiralin görev süreleri bir yıl uzatıldı, 36 amiral ve general emekliye ayrıldı. 
     Ayrıca, Türk Silahlı Kuvvetleri'nde durumları değerlendirilen bazı personelden 46'sının disiplinsizlikleri nedeniyle TSK'dan uzaklaştırılmalarına karar verildi. 
     
</TEXT>
</DOC>
