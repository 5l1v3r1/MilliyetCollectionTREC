<DOC>
<DOCNO> 87295 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/01/guncel/agun.html </URL>
<DATE> 2002/06/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Af değil ARAPSAÇI 
</HEADLINE>
<TEXT>

Turistlere tecavüz edip öldüren Alanya sapığının bırakılması, hukukçuları ikiye böldü. Hata’ iddiaları üzerine Adalet Bakanlığı inceleme için dosyayı istedi 
     HABER MERKEZİ 

     Alanya’da 7 yıl önce 4 arkadaşıyla kaçırdığı 4 turiste tecavüz eden ve 2’sini öldüren Hakan Karayavuz’un af kapsamında Hatay Cezaevi’nden serbest bırakılması, ortalığı karıştırdı. 
     Karayavuz’un, hüküm giydiği suçlardan tecavüzün af dışında olması nedeniyle, 17.5 yıllık hapis cezasının tamamını çekmek zorunda olduğu ve yanlış hesaplamayla tahliye edildiği öne sürüldü. Karayavuz’la beraber turistlere tecavüz eden ve Isparta Cezaevi’nde bulunan 4 arkadaşının ise Isparta Cezaevi’nden salıverilmediği kaydedildi. 
     Ancak bazı hukukçular, tahliyede yanlışlık yapılmadığını, toplam ceza miktarından Şartla Salıverme Yasası kapsamında yapılan indirimlerle, Karayavuz’un tahliyesinin normal olduğu görüşünü dile getirdi. 
     
     Başkan’ın hesabı 
     Alanya Belediye Başkanı avukat Hasan Sipahioğlu, Karayavuz’un tecavüzden 7 yıl daha cezaevinde kalması gerektiğini söyledi. Sipahioğlu, "Dosyasına bakıldığında 13 ayrı eylemden 2 müebbet ve buna ilave olarak 85.5 yıl hapis cezası var. Bunlar arasında 2 ırza geçme cezası var ve bunların toplamı 17.5 yıl. Kanunlara göre, müebbet ve 36 yılı geçen cezalar toplanır ve 36 yıla dönüştürülür. Ancak, yasa dışında kalan tecavüzün içtima suç birleştirme kapsamı dışında tutulması gerekiyor" dedi. 
     
     Başsavcı Yanlışlık yok 
     Hatay Başsavcısı Mehmet Ağırman ise, infaz savcısının hesabı yaptığını, tahliyenin hak edilmesi üzerine de Karayavuz’un dosyasının Antakya Ağır Ceza Mahkemesi’ne gönderildiğini belirtti. Ağırman, "Yanlışlık olsaydı mahkemeden dönerdi" diye konuştu. 
     Adalet Bakanlığı Ceza İşleri Genel Müdürlüğü de, Alanya Cumhuriyet Başsavcısı Selami Hatipoğlu’ndan, Karayavuz’un dosyası ve Hatay Ağır Ceza Mahkemesi’nin tahliye kararını isteyerek incelemeye aldı. 
     
Dışişleri bakanı sert      Hollanda’daki basın - yayın organlarının 2 gündür üzerinde ağırlıkla durduğu tahliye kararına tepki gösteren Dışişleri Bakanı Jozias van Aartsen de, "ülkesinin bu şekildeki bir affa kızgınlık duyduğunu" söyledi. Van Aartsen, Karayavuz’un serbest bırakılmasının, Türkiye - Hollanda ilişkileri açısından iyi bir gelişme olmadığını bildirdi. Türkiye’nin Lahey Büyükelçiliği’nden konu hakkında bilgi alındığını kaydeden Van Aartsen, konuyu gelecek hafta Türkiye’ye yapacağı ziyaret sırasında, Dışişleri Bakanı İsmail Cem’le ele alacağını da ifade etti. 
     
Hollanda tepkili...      Hakan Karayavuz’un aftan yararlanarak tahliye edilmesi, öldürülen turist Marijke van Dijk’in ülkesi Hollanda’da büyük tepkiye yol açtı. 
     Hollanda SBS kanalından bir muhabir ve kameraman Alanya’ya gelerek, Belediye Başkanı Hasan Sipahioğlu ve ilçede tatil yapan Hollandalılarla röportaj yaptı. SBS muhabiri Marike De Jries, Alanyalıların olaydan üzüntü duyduklarını, Karayavuz’un serbest bırakılmasına tepki gösterdiklerini dile getirirken, Sipahioğlu, bu olayın Hollanda ile ilişkileri etkilemeyeceğine inandığını ifade etti. 
     
     Büyükelçi aradı 
     Karayavuz’un öldürdüğü Hollandalı Marijke van Dijk’in avukatı Hayati Bora ise, Hollanda’nın Ankara Büyükelçiliği’nin kendisini telefonla arayarak, tepkilerini ilettiklerini bildirdi. n AA 
     



 GÜNCEL 













</TEXT>
</DOC>
