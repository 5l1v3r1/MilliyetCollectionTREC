<DOC>
<DOCNO> 99279 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/01/spor/aspo.html </URL>
<DATE> 2002/08/01/ </DATE>
<TIME>  </TIME>
<AUTHOR>  </AUTHOR>
<HEADLINE>
NEREDE KALMIŞTIK 
</HEADLINE>
<TEXT>

Teknik Direktör Fatih Terim, 802 gün sonra Galatasaray seyircisinin karşısına çıktı. Cim - Bom, 79 bin kişi önünde Olympiakos’u avladı 
     OLİMPİYAT Stadı’nın açılış maçında Galatasaray, Olympiakos’un iki golle ağırladı. Sarı - Kırmızılı ekip, Yunan Şampiyonu rakibi karşısında ilk dakikadan itibaren üstünlüğü eline geçirdi. Rakibi uzun toplarla ve kontratak oynamaya zorlayan Galatasaray, yine orta saha presi ile klasik baskısını kurdu. Ümit Karan’ın kaçırdığı pozisyonlardan sonra Berkant’ın rakibe çarpıp, kaleciyi yanıltan şutunda top filelere kavuştu. İkinci yarıda tempo düştü. Olympiakos kendi sahasında kalmayı tercih etti. Arif’in zorlamalarıyla gelişen Galatasaray atakları 90’da meyvasını verdi. Trafik keşmekeşine karşılık, 79 bin seyirciyi konuk eden Olimpiyat Stadı renkli bir açılış ile İstanbul’a kabul edildi. 
     
90 DAKİKA      ERHAN TELLİ 

     90 dakika başlamadan önce gördüklerimizin ve yaşadıklarımızın hepsini anlatmaya kalksak, bu tarihi maça yer kalmazdı herhalde. Biz Türkler bu gecekondu mantığından ne zaman kurtulacağız acaba Ne zaman önce alt yapıyı düşünüp, sonra da üst projeyi gerçekleştireceğiz Ne zaman bir işi önce insani yönlerinden düşünüp, sonra sıkıntı çekmeden çare üreteceğiz 
     Dünkü maça gelenler, ya da gelemeyip yarı yoldan evlerine dönenler, bu yazılanları en iyi şekilde anlamışlardır. Tam bir eziyet... 
     İki şeritli bir yolda, saatlerce tıkanan bir trafikte, gıdım gıdım egzost kokuları arasında ilerleyerek, kimi zaman araçlardan inip koşarak, kimi zaman da dağ - taş, dere - tepe yürüyerek bu görkemli Olimpiyat Stadı’na ulaşmayı becerenlere madalya takmak lazım. Gelenler kan - ter içinde sırıl sıklam bir maç izlerken, dışarıda kalanlar ise onbinleri buluyordu. 
     Eğer gereken altyapı çalışmaları ve yollar bir an önce yapılmazsa metro ağı ve toplu taşıma araçları getirilmezse burası da tıpkı Kurtköy’deki havalimanı gibi çürümeye bırakılır. İnanın dün gece bu stada giren herkes maç bitince eve nasıl döneceğim diye kara kara düşünüyordu. 
     Maça gelince Galatasaray evsahibi olmanın avantajıyla ilk yarıda rakibine üstün ve baskın bir futbol oynadı. 6. dakikada Ümit Karan kaleci ile karşı karşıya kalıp vurmakta gecikince araya giren Olympiakoslu savunma oyuncusu topu kornere attı. Galatasaray mutlak bir golden oldu. 7. dakikada Sarr’ın attığı gol önce yan hakem tarafından ofsayt gerekçesiyle iptal edildi. Sonra orta hakem Ali Aydın santrayı gösterdi. Yunanlı oyuncular itiraz edince yeniden ofsayt gerekçesiyle gol verilmedi. 
     27. dakikada Berkant, Hasan Şaş’tan aldığı topla ceza sahası dışında buluştu. Bekletmeden sert vurdu. Rakibe çarpan top filelerle buluştu. 
     İkinci yarıda fazla pozisyon olmadı. Son noktayı 90. dakikada sağ kanattan atılan topu ceza sahası içinde kontrol edip vuran Arif’in ilk şutu kaleciden döndü. Topu takip eden Arif, güzel bir vuruşla sonucu belirledi. 
     
Terim memnun kaldı      GALATASARAY Teknik Direktörü Fatih Terim, Olympiakos karşısında sergilenen futbolu beğendiğini söyledi. Terim, "İki defa 10 günlük yüksek rakımlı bir kamp döneminden sonra, bu sıcaklıkta oynadığımız için zorluk çektik. Yine de sahayı daraltan, pres yapmaya çalışan, oynamak istediğimız tarzı yansıtan bir görüntü çizdik. Bana göre netice önemli değil. Dostluk ve 80 bin kişinin bu stada gelmesi önemli. Ali Sami Yen Stadı’nın yıkımı sonrasında bazı maçlarımızı burada oynayabileceğimizi gördük" dedi. 
     
Elimizden geleni yaptık’      TÜRKİYE Milli Olimpiyat Komitesi Başkanı Sinan Erdem ülkeye iyi bir tesis kazandırmak için ellerinden geleni yaptıkların dile getirdi. Erdem, statta fazla bir eksikliğin olmadığını, sadece çevre yollarının bir an önce bitmesi gerektiğini kaydetti, "Ülkemize böyle bir stat kazandırdığımız için çok mutluyuz. Emeği geçen herkese teşekkür ediyorum. Bu maçta aksayan noktaları gördük. En kısa zamanda bunların da giderilmesi için yoğun çaba harcayacağız. Bundan sonraki maçlarda sporseverler daha rahat edecekler" ifadelerini kullandı. 
     



 SPOR 






















</TEXT>
</DOC>
