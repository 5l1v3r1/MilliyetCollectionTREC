<DOC>
<DOCNO> 70934 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/05/son/soneko29.html </URL>
<DATE> 2002/03/05/ </DATE>
<TIME>  </TIME>
<AUTHOR>  </AUTHOR>
<HEADLINE>
TÜSİAD "Enflasyonda iniş trendie girildi" 
</HEADLINE>
<TEXT>

     Türk Sanayicileri ve İşadamları Derneği TÜSİAD enflasyonda iniş trendine geçildiğini belirterek, ''Enflasyon, ekonomik büyümenin önünde bir engel olmaktan çıkmaktadır'' değerlendirmesinde bulundu. 
     TÜSİAD'dan yapılan yazılı açıklamada, Şubat ayı enflasyon rakamlarının TEFE'de yüzde 2.6 ve TÜFE'de yüzde 1.8 ile piyasa beklentilerinin oldukça altında gerçekleştiği ve ekonomik krizden tam bir yıl sonra yıllık bazda her iki endeks itibariyle de enflasyonda iniş trendine geçildiği vurgulandı. 
     TL'nın ABD dolarına karşı değer kazanması sonucu Kasım ayından itibaren yavaşlama eğilimine giren özel imalat sanayi fiyatlarının, Şubat ayında bir önceki aya göre sadece yüzde 0.7 arttığına işaret edilen açıklamada, TEFE, TÜFE ve özel imalat sanayi fiyatlarının mevsimsel etkilerden arındırılmış Şubat ayı rakamlarının sırasıyla yüzde 2.2, yüzde 2.3 ve yüzde 1 olduğu kaydedildi. TÜSİAD açıklamasında, devamla şu görüşler dile getirildi 
     ''Yüksek çıkan tarım fiyatları dışarıda tutulduğunda, TEFE'deki artışın yüzde 0.6'ya inmesi ve Mart ayı itibariyle bir önceki yıl yaşanan yüksek fiyat artışlarının endeksten çıkacak olması nedeniyle önümüzdeki aylarda enflasyonun hızla düşme eğilimine girmesi beklenmektedir. TÜFE'deki düşme eğilimi ise TEFE'den daha belirgindir. 
     Merkez Bankası'nın gerçekleştirdiği faiz indirimi de bu açıdan olumlu bir adım olmuş ve beklentilerin oldukça altında gerçekleşen fiyat artışları, programda hedeflenen enflasyonu temel alan Merkez Bankası açısından yeni bir faiz indirimi için uygun ortam yaratmıştır.'' Büyüme için elverişli ortam Enflasyonun iniş trendine girmesi ile uygulanacak politikaların büyümenin önünü açacak şekilde yürütülmesi için elverişli bir makroekonomik ortamın oluşmaya başladığına işaret edilen açıklamada, Türk ekonomisinin yeniden büyüme sürecine girmesi için faiz oranlarındaki düşüşün büyük önem taşıdığı vurgulandı. 
     Enflasyon rakamlarıyla oluşan iyimser havanın, tahvil ve bono piyasalarında da faiz oranlarının düşmesine yol açtığına dikkat çekilen açıklamada, şöyle denildi 
     ''Döviz piyasasında arz fazlası bulunmaktadır ve 2002 yılında TL'nin ABD doları karşısında reel bazda bir miktar değer kazanacağına olan inançla, şimdilik kısıtlı da olsa TL'ye bir geçiş yaşanmaktadır. 
     Bu açıdan değerlendirildiğinde, Merkez Bankası'nın enflasyonist bekleyişlerin düşürülmesi yönünde üstleneceği öncü rol, faiz oranlarının gerilemesi aracılığıyla büyümeye olduğu kadar kamu maliyesine de destek verecektir. Tüm göstergeler, kısa vadede enflasyonun ekonomik büyümenin önünde bir engel olmaktan çıktığına işaret etmektedir.'' 
     






</TEXT>
</DOC>
