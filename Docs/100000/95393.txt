<DOC>
<DOCNO> 95393 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/13/ekonomi/aeko.html </URL>
<DATE> 2002/07/13/ </DATE>
<TIME>  </TIME>
<AUTHOR>  </AUTHOR>
<HEADLINE>
İmza sizin, kalıyor musunuz Kemal Bey 
</HEADLINE>
<TEXT>

IMF Başkanı, Bakan Derviş’i aradı ve niyet mektubundaki imzanın kendisinin olduğunu hatırlatarak sordu Kalıyor musunuz Kemal Bey 
     HARUN GÜREK 

     Ekonomik programın üçüncü gözden geçirmesinde, siyasi boyuta ilişkin değerlendirmeler için IMF yönetiminin doğrudan devreye girdiği öğrenildi. IMF heyetinin belirsizliğin süresini öğrenmeye çalıştığı kaydedildi. 
     Devlet Bakanı Kemal Derviş’in önceki gün istifasını vermesinin ardından dolar kurundaki ani sıçrama ekonomi kulislerinde programın sona erip ermeyeceği, IMF heyetinin gözden geçirmeyi yarıda bırakıp bırakmayacağı endişesine yol açtı. Derviş’in istifasını geri çekmesiyle birlikte bürokratlar rahat bir nefes alırken edinilen bilgilere göre, IMF Başkanı Horst Köhler, önceki akşam Derviş’i arayarak gelişmeleri görüştü. 
     Görüşmede son siyasi gelişmelerin konuşulduğu belirtilirken Derviş’in istifasını geri alması stand by anlaşmasının hukuken sona ermesini önlediği için gözden geçirmenin de sürdürülmesi kararlaştırıldı. Hem Cumhurbaşkanı Ahmet Necdet Sezer, hem de Başbakan Bülent Ecevit’in, yeni oluşum içinde yer aldığının netleşmesine karşın Derviş’i arayarak görevde kalmasını istemesi, IMF üst yönetimini, ekonomik programın olası bir seçime kadar sürdürüleceği konusunda büyük ölçüde ikna etti. 
     Siyasetteki durum nedeniyle, IMF Türkiye Masası Şefi Juha Kahkonen başkanlığındaki heyet, gözden geçirme çalışmasını teknik düzeyde sürdürecek. Heyetin her gözden geçirmede üzerinde durduğu programın arkasında siyasi kararlılığın olup olmadığına ilişkin değerlendirmelere ağırlık verilmeyecek. Bu değerlendirmeler, büyük ölçüde ekonomi yönetimi ile IMF yönetimi arasında doğrudan görüşmelerle yapılacak. 
     Bu arada, Derviş, önceki günkü kısa görüşmenin ardından dün sabah Kahkonen’i tekrar kabul ederek, yaklaşık 45 dakika görüştü. Hazine Müsteşarı Faik Öztrak ile IMF Türkiye Temsilcisi Odd Per Brekk’in de katıldığı görüşmede, programın uygulamasında yılın ilk 6 aylık döneminde alınan sonuçlar değerlendirildi. Kamu finansman dengesinin mevcut faiz düzeyi ile ne kadar süre ile bozulmadan sürdürülebileceği de ele alındı. Değerlendirmede, şu andaki faiz düzeyi ile kasım ayına, hatta yılsonuna kadar iç borç sorunu yaşanmayabileceği sonucuna varıldı. 
     
     Belirsizlik ne kadar sürer 
     Kahkonen, görüşmede "Belirsizlik ne kadar sürer" diye sorarken Derviş’in erken seçimin gündemde olduğunu, dolayısıyla belirsizliğin çok uzun sürmeyeceğini söylediği kaydedildi. 
     Heyet, daha sonra Özelleştirme İdaresi Başkanlığı’nı ziyaret etti. Bu görüşmede, ÖİB’nin yeni özelleştirme programının tartışıldığı bildirilirken, heyette yer alan bankacılık uzmanları da, dünden itibaren Bankacılık Düzenleme ve Denetleme Kurulu’nda BDDK çalışmalarına başladı. BDDK’daki çalışmada bankacılık sektörünün durumu, bankaların mali yapısı, yeniden sermayelendirme operasyonun sonuçları üzerinde durulduğu öğrenildi. 
     



 EKONOMİ 



























</TEXT>
</DOC>
