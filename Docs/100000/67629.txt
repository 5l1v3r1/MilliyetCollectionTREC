<DOC>
<DOCNO> 67629 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/14/son/soneko15.html </URL>
<DATE> 2002/02/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Galatasaray puan alacak, yatırımcı para kazanacak 
</HEADLINE>
<TEXT>

     Galatasaray Spor Kulübü'nün Avrupa'daki her yeni başarısı, Galatasaray Sportif A.Ş.'nin gelirlerini artıracak. 
     Galatasaray Sportif A.Ş., Galatasaray Kulübü'nün Şampiyonlar Ligi'ndeki başarılarına bağlı olarak sağlayacağı performans gelirlerinden de pay alacak. 
     Hisseleri halka arz edilen şirketin gelirleri, futbol takımıyla ilgili medya ve reklam, sponsorluklar, lisanslı ürünler ve isim hakkı ile performans gelirlerinin bir kısmından oluşuyor. 
     Halka arza ilişkin hazırlanan raporda yer alan verilere göre, Kulüp, Türkiye Süper Ligi'nde son 10 yılda 6 şampiyonluk yaşadı, Şampiyonlar Ligi'ne 9 yıl içinde 7 kez katılma başarısını gösterdi. Takım, 2000-2001 sezonunda Şampiyonlar Ligi çeyrek finaline kaldı. Bu sezonda halen 2. turda mücadele ediyor ve ilk iki maçında 2 beraberlik elde etti. 
     
     Şampiyonlar Ligi ödülleri 

     UEFA, Şampiyonlar Ligi gelirlerinin bir kısmını kulüplere gösterdikleri performansa göre ''Performans Ücreti'' adı altında dağıtıyor. 
     Performans ücreti olarak Şampiyonlar Ligi'ne kalan 32 kulübün her biri 2.5 milyon İsviçre frangı başlangıç ödülü alıyor. Buna ek olarak kulüpler ilk iki grupta maç başına sabit 500 bin İsviçre frangı maç ödülü kazanıyorlar. Böylece kulüpler Şampiyonlar Ligi'ne katılmaya hak kazandıkları takdirde en az 5.5 milyon İsviçre frangı kazanıyorlar. 
     İkinci tura kalındığı takdirde 3 milyon İsviçre frangı daha kazanılıyor. Bunlara ek olarak ilk iki turda alınan her galibiyet için 500 bin İsviçre frangı, her beraberlik için ise 250 bin İsviçre Frangı ödül veriliyor. 
     Çeyrek finale kalan kulüpler 4 milyon İsviçre frangına, yarı finale kalanlar 5 milyon İsviçre frangına, finale kalan kulüpler 6 milyon İsviçre frangına ve Şampiyonlar Ligi şampiyonluğunu kazanan kulüp ise 10 milyon İsviçre frangına daha hak kazanacaklar. 
     Galatasaray Sportif A.Ş., Kulüp ile yaptığı anlaşmaya göre, 2000-2001 sezonunda takımın kazandığı Başlangıç Ödülü'nün yüzde 100'üne, sonraki yıllarda yüzde 60'ına, 2000-2001 sezonunda futbol takımının kazandığı ilk tur maç ödülünün yüzde 100'üne, sonraki yıllarda yüzde 60'ına ve futbol takımının kazandığı diğer tüm şampiyonlar ligi ödüllerinin yüzde 30'una hak kazandı. Geriye kalan miktarlar ise kulübe ait bulunuyor. 
     






</TEXT>
</DOC>
