<DOC>
<DOCNO> 84100 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/15/son/sondun10.html </URL>
<DATE> 2002/05/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Star olmak kolay değil... Yıldızlar komando eğitiminden geçiyor... 
</HEADLINE>
<TEXT>

     Beyazperdenin ''Superman'', ''Lara Croft'' gibi kuvvetli ve heybetli kahramanlarını canlandırabilmek için ünlü yıldızların ''komando eğitimini'' andıran egzersizler yaptığı ortaya çıktı. 
     People Dergisi'nin internet sitesindeki habere göre, yıldızlar yoğun spor programlarından geçerek rollerine hazırlanıyor. Bu yıldızlardan biri, güzelliği kadar kaslı vücuduyla da beğeni toplayan Angelina Jolie. 
     ''Tomb Raider'' filminde bilgisayar kahramanı Lara Croft'u canlandıran Jolie, 10 hafta boyunca antrenman yaptı. Dağa tırmanma ve atlama gibi çalışmalar yapan Jolie, ayrıca dövüş sporları üzerine de eğitim gördü. Günde 4 litre su içen ve ek besinler alan Jolie için spor hocası, ''Hiçbir kadın bu kadar ağırlık kaldıramaz'' yorumunda bulundu. 
     Oscarlı aktör Denzel Washington ve Will Smith için de ''kelebek gibi uçup, arı gibi sokmanın'' bedeli ağır oldu. 
     ''The Hurricane'' filminde boksör Rubin Carter'ı canlandıran Washington, önce boksörün gençliği için 30 kilo verdi, sonra bunları geri aldı. Emekli boksör Terry Claybon'dan 16 ay ders alan Washington, haftanın 5 günü boks ringindeydi. Smith ise ''Muhammed Ali'' rolü için boksör ile birlikte çalıştı ve film uğruna 20 kilo aldı. 
     
     ''SUPERMAN'' Mİ, ''TEMEL REİS'' Mİ 

     Geçirdiği kazadan sonra tekerlekli sandalyeye mahkum olan Christopher Reeve, ''Superman'' olabilmek için canını dişine taktı. 
     Narin görünümlü bir ''pembe dizi'' oyuncusu olan Reeve, Robert Redford, Warren Beatty gibi zorlu rakiplerini eleyerek ''Superman'' tahtına oturabilmek için günlerce uğraştı. Film uğruna 30 kilo alan ve inanılmaz bir ''demir'' takviyesi yapılan oyuncu, 6 haftada ''kas yığını'' haline geldi. 
     Demi Moore ise hasılat açısından tam bir ''fiyasko'' olan ''G.I Jane'' filmi için ''komando eğitimi'' aldı. Orduya kabul edilmek için uğraşan Jane'i canlandıran güzel yıldız günde 12 saat çalıştı. 
     Topuklarında yaralar açılan, günlerce yürüyemeyen ve avuçları su toplayan Moore, sonunda ''azılı bir komando'' oldu. 
     ''Courage Under Fire'' filmi için vücut geliştiren Meg Ryan ise daha sonra romantik filmlerin oyuncusu olduğu için kısa sürede eski haline döndü. 
     ''Terminator'' filminin yıldızı Linda Hamilton da ''erkek vücutlu'' aktrislerden. 1991'deki filmde ''Sarah Connor'' karakterine can veren Hamilton, 13 hafta egzersiz yaptı. 
     

     
</TEXT>
</DOC>
