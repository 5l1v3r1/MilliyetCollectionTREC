<DOC>
<DOCNO> 65071 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/31/ekonomi/eko03.html </URL>
<DATE> 2002/01/31/ </DATE>
<TIME>  </TIME>
<AUTHOR>  </AUTHOR>
<HEADLINE>
İlk işsizlik parasını bankacılar alacak 
</HEADLINE>
<TEXT>

İşsizlik sigortasından yararlanmak için başvuru bugün başlıyor. Bu uygulamadan öncelikle bin 400 bankacı yararlanacak 
     ATİLLA ÖZSEVER 

     1 Haziran 2000 tarihinden bu yana 20 ay süreyle işsizlik sigortası primi ödeyen ve kendi isteği ve kusuru dışında işsiz kalanlar, işsizlik ödeneğinden yararlanabilmek için bugünden itibaren Türkiye İş Kurumu’na İŞKUR başvurabilecekler. 
     İşsizlik sigortasından ilk yararlanacak kişilerin bin 400 işsiz bankacı olduğu öğrenildi. Tasarruf Mevduatı Sigorta Fonu’na devredilen EGS Bank, Ege Bank gibi bankalarda çalışıp işsiz kalanlar, bugünden itibaren İŞKUR’a başvuracaklar. 
     
     BDDK çıkışları erteledi 
     Bu kişilerin hizmet akitlerinin ocak ayı başında feshedileceğini öğrenen İŞKUR, Bankacılık Düzenleme ve Denetleme Kurumu BDDK nezdinde girişimde bulunarak bankacıların işsizlik sigortasından yararlanabilmesi için 30 Ocak itibariyle işlerine son verilmesini talep etti. BBDK, bu talebi kabul etti. 
     İşsizlik ödeneği, marttan itibaren verilmeye başlanacak. İŞKUR’un açtığı ihalede en fazla teklifi Ziraat Bankası verdiğinden ve bu bankanın Türkiye çapında şubeleri bulunduğundan ödemelerin büyük bir olasılıkla Ziraat Bankası’ndan yapılacağı bildirildi. 
     Son 120 eksiksiz olmak şartıyla, 600 gün 20 ay işsizlik sigortası primi ödeyen sigortalılar, kendi kusuru ve isteği dışında işsiz kalırlarsa işsizlik ödeneği ve sağlık sigortasından yararlanabiliyorlar. Bu kişilerin hastalık ve analık sigorta primleri işsizlik ödeneği süresi boyunca İşsizlik Sigortası Fonu’ndan karşılanacak. 
     
     İŞKUR’a başvurulacak 
     İşsizlik sigortası prim kesintileri, 1 Haziran 2000 tarihinde başladı. 20 aylık süre, dün doldu. Yasadaki koşulları yerine getirip işsiz kalanlar, bugünden itibaren 30 gün içinde İŞKUR’un illerdeki temsicilerine işverenin düzenleyeceği İşten Ayrılma Bildirgesi ile başvurabilecekler. 30 günlük sürede gecikme olursa gecikilen süre kadar işsizlik ödeneğine hak kazanılan toplam süreden düşülüyor. 
     İşçi, kendi isteği ve kusuru dışında işten çıkarılmışsa İşten Ayrılma Bildirgesi’ndeki işten çıkış nedeni hanesine işten çıkarıldığının belirtilmesi gerekiyor. İstifa halinde işsizlik ödeneğinden yararlanılmadığı için bu bölüme istifa ifadesi yazılmamalı. 
     
     Ödenek asgari ücret kadar 

</TEXT>
</DOC>
