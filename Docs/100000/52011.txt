<DOC>
<DOCNO> 52011 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/13/yasam/ayas.html </URL>
<DATE> 2001/11/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Astsubay boş bankalarla çatıştı 
</HEADLINE>
<TEXT>

Kredi başvuruları geri çevrilince asabı bozulan astsubay, emrindeki askerlerle Manavgat'taki bankalara gece operasyonu düzenleyip hepsini kurşuna dizdi’ 
     KAMİL ATALAY, DOĞAN SÖNMEZ DHA 

     Antalya'nın önemli turizm bölgelerinden Manavgat, önceki gece terör baskınını andıran bir gece yaşadı. Kredi başvuruları geri çevrilen Jandarma Komando Astsubay Üstçavuş Murat Zencirli ve emrindeki 6 er, 11 banka şubesine otomatik silahlarla kurşun yağdırdı. PKK ile mücadelede özel timde görev alan Zencirli'nin aşırı alkollü olduğu ve sinir krizi geçirdiği belirlendi. 
     
     Polis tam siper 
     İlçe Jandarma Bölük Komutanlığı'na bağlı Oymapınar Barajı Asayiş Bölüğü'nde görevli Zencirli, önceki gece emrindeki erler Erhan Kara, Barış Turan, Alper Genç, Ali Akkuş, Zekeriya Yılmaz ve Çağdaş Şentel ile birlikte Land Rover marka askeri cipe binerek Atatürk Caddesi'ne geldi. Demirbank'ın önünde duran astsubay, erlere "Sırayla tarayın" emri verdi. Askerler Demirbank'tan başlayıp Finansbank, Koçbank ve Ziraat Bankası Şubesi'ni G - 3 piyade tüfekleriyle kurşunladı. 
     Kurşun sesleriyle uyanan Manavgatlılar, terör saldırısı korkusuyla durumu polise bildirdi. Manavgat Emniyet Müdürü Cemil Tonbul, olayı askerlerin yaptığını öğrenince telsizden "Müdahale etmeyin. Eğer ateş ederlerse siz de karşılık verin" anonsu yaptı. Astsubay ve erler, bu kez caddenin diğer tarafındaki Akbank, Toprakbank, Halkbank, İş Bankası, Yapı Kredi Bankası, Etibank ve Pamukbank Şubesi'ne kurşun yağdırdı. Zencirli ve erler, 20 dakikalık olaydan sonra jandarma karakoluna teslim oldu. 
     
     Sinir krizi geçirmiş 
     Karakoldaki görevlilerce Manavgat Devlet Hastanesi'ne götürülen Zencirli, üst sınır olan 116 promil alkollü çıktı. Nöbetçi Dr. Naci Özmenoğlu, Zencirli'nin hastaneye geldiğinde sinir krizi geçirdiğini belirterek, "Psikiyatr kontrolünden geçirildi. Eşinden ayrı yaşadığını, bir çocuğu bulunduğunu ve borçları olduğunu anlattı" dedi. 
     Manavgat Kaymakamı Mehmet Çapraz, Manavgat Başsavcılığı'nın Zencirli ve 6 er hakkında soruşturma başlattığını kaydederek şunları söyledi "Bazı bankalardan kredi talebinde bulunmuş ancak olumsuz yanıt almış. Olayda bunun etkisinin olup olmadığı soruşturmada ortaya çıkacak." 
     
     400 mermi kovanı var 
     Polis ve jandarma, banka şubelerine toplam 320 kurşun isabet ettiğini belirledi. 80 kurşunun da çevredeki dükk nlara sıkıldığı tespit edildi. Astsubay ve emrindeki erlerin açık olan işyerlerine ateş etmedikleri saptandı. 
     
     Savcıya ifade verdiler 
     Astsubay Zencirli ve altı er, dün öğleden sonra jandarma eşliğinde adliyeye götürüldü. Jandarmanın etten duvar ördüğü koridordan adliye binasına giren Zencirli ve altı er, Nöbetçi Cumhuriyet Savcısı Abdurrahman Koçaslan’a ifade verdiler. Yedi asker, tutuklama talebiyle Manavgat Sulh Ceza Mahkemesi’ne sevk edildi. Mahkeme, silahların balistik raporları olmadığı için yarına kaldı. Gözaltı süresi uzatılan astsubay ile erler, yeniden Jandarma Bölük Komutanlığı’na götürüldü. 
     
Emri uygulayan asker de suçlu      Askeri hukuk uzmanları, banka şubelerine ateş açan askerlerin de astsubay kadar suçlu olduğunu söyledi. Türk Silahlı Kuvvetleri İç Hizmet Yönetmeliği'nde astların suç teşkil eden emri uygulamak zorunda olmadığını belirten uzmanlar, "Ast olan kişi, üstünden aldığı emrin suç teşkil edeceğine inanıyorsa bu emrin kendisine yazılı olarak verilmesini talep edebilir. Yazılı olarak verilmesi de suç teşkil eden bir emrin yerine getirilmesine gerekçe değildir. Ancak, yargılanma aşamasında hafifletici neden sayılabilir. Olayda askerlerin 'Biz bunun suç olduğunu bilmiyorduk' deme şansı yoktur. Bu olaya adı karışan askerler de suçu bilinçli olarak işlemiş kabul edilecektir" dedi. 
     
Astsubay başarılı bir askerdi      Kırşehir'in Kaman ilçesi nüfusuna kayıtlı olan Astsubay Murat Zencirli'nin Güneydoğu'da PKK ile mücadelede özel timde görev yaptığı ve çok sayıda başarı ödülü aldığı belirlendi. Zencirli'nin bir yıl önce eşinden ayrıldığı ve mahkemenin bir çocuğunun velayetini eşine verdiği belirtildi. Babası Ali Zencirli, oğlunun psikolojisinin Hakkari’de görev yaptığı sırada bozulduğunu söyledi. 
     



 YAŞAM 


















</TEXT>
</DOC>
