<DOC>
<DOCNO> 93485 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/03/son/soneko07.html </URL>
<DATE> 2002/07/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Çöpe atılan cep telefonlarıyla milyonlarca dolarlık israf.. 
</HEADLINE>
<TEXT>

     Tekofaks Genel Müdürü Haydar Demirbaş, Türk insanının cep telefonlarını sıklıkla değiştirdiğini belirterek, ''Bu, ciddi bir milli servet kaybına neden oluyor. Türkiye'de 15 milyon cep kullanıcısı olduğunu düşünersek, ekonomik kayıp 400 milyon doları buluyor'' dedi. 
     Demirbaş, araştırmaları sonucunda cep telefonlarına verilen servis hizmetinin yeterli düzeyde olmadığını ve insanların cep telefonlarını sıklıkla atıp yerine yenisini aldıklarını tespit ettiklerini söyledi. 
     Bir cep telefonunun ortalama ömrünün 3-4 yıl olduğunu ifade eden Demirbaş, Şubat krizinden önceki dönemde cep telefonu değiştirme sıklığının 6 aya kadar düştüğünü belirterek, şunları kaydetti 
     ''Tüketicilerimiz, daha hızlı ya da daha ucuz olduğunu düşünerek merdiven altı denilen yetkisiz servis noktalarına yöneliyor. Kısa vadeli çözüm üreten bu yerlerin uzun vadede yarattığı zararlar, cihaz atılmalarına kadar varıyor. Bu yaklaşımın, aile bütçesine ve ülke ekonomisine zararı çok büyük olmaktadır. 
     Biz, ülke olarak cep telefonu atma lüksüne sahip olmadığımızı düşünüyoruz. Bu, ciddi bir milli servet kaybına neden oluyor. Türkiye'de 15 milyon cep kullanıcısı olduğunu düşünürsek, ekonomik kayıp 400 milyon doları buluyor.'' Haydar Demirbaş, Tekofaks olarak, müşterilerinin GSM cihazı arızalarının güvenli ve uygun koşullarda giderilmesini sağlayarak, atmalarını önlemek ve bu yolla cep telefonlarının ömürleri sürecinde sağlıklı şekilde çalışmasını sağlamak amacıyla Artı Kart uygulaması başlattıklarını söyledi. 
     Bu proje ile Panasonic cep telefonlarına ek garanti süresi sağlayan Tekofaks servisinin, yeni alımların yanı sıra garantisi dolmuş ürünlerde de çözümler sunduklarını anlatan Demirbaş, tüketicinin kullanım hatasından kaynaklanan ağır darbe ve sıvı teması dışındaki tüm arızaları, işçilik ve parça dahil ücretsiz olarak onardıklarını bildirdi. 
     Artı Kart'ın tüketim toplumundan tasarruf toplumuna geçiş sürecinde çok önemli bir görev üstlendiğini vurgulayan Demirbaş, Mayıs sonu itibariyle Artı Kart satışlarının 5 bin 500 adete ulaştığını kaydetti. 
     Bu arada, hatalı kullanılan ceplerin onarım masrafı, tüketicinin yüklü bir fatura ödemesine yol açabiliyor. Kimi durumlarda cep telefonu onarım bedeli, yeni bir telefon fiyatı kadar tutabiliyor. 
     Tekofaks Servis'in açıkladığı bilgilere göre, sıvı temasıyla meydana gelen arızaların onarım bedeli 10 ila 140 dolar arasında değişiyor. 
     GSM kullanıcıları, ağır darbe sonucu meydana gelen arızalarda 5-7 dolar, arka kapak kırılmasında 7-10 dolar, ekran kırılmasında 20-40 dolar, anten kırılmasında 4-5 dolar, sim yuvası kırılmasında 2-6 dolar, ön kapak kırılmasında 12-18 dolar, diplexer çatlamasında 5-28 dolar, main board onarımında da 20 dolar ücret ödemek zorunda kalıyorlar. 
     





</TEXT>
</DOC>
