<DOC>
<DOCNO> 80832 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/28/spor/ytan.html </URL>
<DATE> 2002/04/28/ </DATE>
<TIME>  </TIME>
<AUTHOR> MEHMET TAN  </AUTHOR>
<HEADLINE>
Zor veda 
</HEADLINE>
<TEXT>

     Tarihi boyunca her sezon zirveye oynamış, oynarken şampiyon olmuş ve şampiyonluk heyecanı yaşamış Trabzonspor için dünkü maç çok farklı anlamlar yüklüydü... Biten bir sezonda seyirciye ve altı ay görev yapmış teknik direktöre vedanın yanı sıra, uzak bir ihtimal de olsa, lige veda niteliğindeki karşılaşma 55. dakikada başladı. 
     Temposuz, heyecansız geçen karşılaşmanın ilk yarısında kayda değer iki not, Hami’nin sakatlanıp oyunu terk etmesi ve Philip’in Osman’a yaptığı hareketin penaltı gibi durmasıdır. 
     İkinci yarının hemen başında önce Bülent, sonra da Güngör’ün çizgiden çıkardığı top, Trabzonspor’da şok etkisi yarattı. Ev sahibi takım koşmaya, mücadele etmeye, hücumda çoğalmaya başladı... Futbolun temel prensiplerine bağlı kalan Trabzonspor gol beklerken, sahneye Kazım Erçakır çıktı. M’Bayo’ya arkadan yaptığı faulü kasti olarak nitelendiren Erçakır, kırmızı kartla Kürşat’ı oyun dışı bıraktı. Bu kart ev sahibinin direncini kırdı, düzenini bozdu. 
     Gol atmaktan ve üç puandan vazgeçen Trabzonspor, savunma ağırlıklı bir futbola döndü... Müsabakanın son 22 dakikası Bordo - Mavili takım adına "Gazap Üzümleri" gibiydi. 
     12. kuralı keyfince uygulayan, yardımcılarıyla anlaşamayan Kazım Erçakır’a rağmen Trabzonspor evindeki son maçını kazasız belasız atlattı... Ve ne hazin bir sonuç ki, kümede kalabilmenin sevincini yaşayarak, bir ilke daha imza attı. 
     



 SPOR 



































</TEXT>
</DOC>
