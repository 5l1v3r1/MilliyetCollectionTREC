<DOC>
<DOCNO> 70809 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/05/guncel/agun.html </URL>
<DATE> 2002/03/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Esenler çatışması getto patlaması’ 
</HEADLINE>
<TEXT>

Göçle birlikte İstanbul’da gettolar oluştuğunu söyleyen sosyologlar, "Esenler’de yaşananlar, o insanların dışa ilk patlaması" diyor 
     SEMRA KARDEŞOĞLU İstanbul 

     Esenler’de küçük bir tartışmanın ardından sokak çatışmalarına dönüşen olayların sosyolojik nedenleri üzerine geniş çalışmalar yapmak gerektiğini söyleyen Marmara Üniversitesi Sosyoloji Bölüm Başkanı Prof. Dr. Nilüfer Narlı, "Varoşların içinde gettolar oluşmuş durumda. Burada yaşayanlar diğer herkesi öteki olarak görüyor ve ona düşman gözüyle bakıyor" dedi. 
     
     Uyum sağlayamıyorlar’ 
     Esentepe olaylarının arka yüzüne değinen Prof. Narlı, şöyle devam etti "1980’e kadar köyden kente göçedenler kente uyum sağlama ve entegre olma çabası içindeydi. Oysa 80 sonrası gelenlerin ne böyle bir isteği ne de imkanı var. 80 sonrası gelenler artık varoşlar içinde kendi gettolarını oluşturuyor. Bizdeki gettolar, elbette ABD’dekilerden farklı. Son derece içe kapanık yaşayan insanlar topluluğu olarak tanımlayabiliriz. Örgütlenmeleri hemşerilik, kan bağı, bölgesel ve mezhepsel nitelikler etrafında. Örneğin Anadolu’daki bir köyde yaşayanlar, İstanbul’da Sultançiftliği’ndeki bir sokağa yerleşiyor." 
     
     Beklenen patlamaydı’ 
     Sultanbeyli üzerine bir kitap hazırlayan ODTÜ Şehir ve Bölge Planlama Bölümü Öğretim üyesi Dr. Oğuz Işık da çoktandır beklenen patlamaların gerçekleştiğini ve bundan sonrasında benzer patlamalara hazırlıklı olmamız gerektiğini söyledi. Işık, "Türkiye’de bugüne dek hep içe patlama sözkonusu idi. Yani intihar, aile içi şiddet gibi. Esenler olayı dışa patlamaya örnek. Gettolar arası gerilimin sonucu" dedi. Garih cinayetinin de Türkiye’nin ilk getto cinayeti’ olarak adlandırıldığını savunan Işık, "Süreç hızlandı. Esenler’de insanlar biz ve onlar’ diye konuşuyor" ifadelerini kullandı. 
     

</TEXT>
</DOC>
