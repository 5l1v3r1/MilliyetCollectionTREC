<DOC>
<DOCNO> 98760 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/30/guncel/gun04.html </URL>
<DATE> 2002/07/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Bezmen geliyor 
</HEADLINE>
<TEXT>

Interpol’ün kırmızı bülteniyle aranan işadamı Halil Bezmen, Türkiye’nin isteğiyle iade edilmek üzere ABD’de tutuklandı 
     TOLGA ŞARDAN Ankara 

     Tarihi eser kaçakçılığı suçundan kırmızı bültenle aranan Halil Bezmen, dün sabah ABD’de yakalandı. Emniyet Genel Müdürü Kemal Önal, kaçak işadamı Bezmen’in yakalandığını Milliyet’e doğruladı. 
     Hakkındaki tarihi eser kaçakçılığı iddiaları nedeniyle Bakırköy 1. Ağır Ceza Mahkemesi’nde yargılanan ve hakkında yakalama müzekkeresi çıkarılan ünlü işadamı Bezmen’in yakalanması için Emniyet Genel Müdürlüğü Kaçakçılık ve Organize Suçlarla Mücadele Daire Başkanlığı ile Amerikan Federal Soruşturma Bürosu FBI ortak çalışma başlattı. 
     
     7 yıl önce ABD’ye gitti 
     7 yıl önce Türkiye’den yurtdışına çıkan ve ABD’nin Connecticut kentinde yerleşik düzeni bulunan Bezmen’in yakalanması için kısa süre önce yeniden FBI ile temasa geçildi. Türkiye’nin Bezmen konusunda ABD’ye "Niye yakalamıyorsunuz " eleştirileri üzerine, FBI ve eyalet savcılığı Bezmen için takip başlattı. Bu arada, Emniyet Genel Müdürlüğü ve Adalet Bakanlığı yetkilileri, Bezmen ile ilgili soruşturmayı yürüten ABD’li savcı ve h kimlerle irtibata geçerek, telefon diplomasisi başlattı. 
     
     Suç dosyası gönderildi 
     İçişleri Bakanı Rüştü Kazım Yücelen ve Adalet Bakanı Hikmet Sami Türk’ün koordinesinde yapılan girişimler sonucunda, hakkında daha önce 2 kez yakalama talebi bulunmasına rağmen yakalanamayan Bezmen için geçen hafta düğmeye basıldı. Türkiye, soruşturmayı yürüten savcıyı tutuklama kararını çıkartması konusunda ikna edebilmek için yeniden suç dosyasını hazırlayarak, resmi kanalla ABD’ye gönderdi. Bilgileri inceleyen eyalet savcısı hakkında çok sayıda dava açılan batık işadamı Bezmen için tutuklama emri çıkarttı. Bezmen, dün sabah Connecticut’ta Türkiye’nin isteği üzerine iade edilmek talebiyle tutuklanarak cezaevine kondu. FBI’ın girişimiyle tutuklanan Bezmen hakkındaki tutuklama kararının kaldırılması halinde ünlü işadamı yeniden ABD’de serbestçe dolaşma hakkı kazanacak. 
     Bu arada, operasyonla ilgili Milliyet’e bilgi veren Önal, Bezmen’in yakalandığını doğruladı. Önal, "Dün pazartesi sabah bize bilgi ulaştı ancak, ABD’nin hukuku farklı. Gelişmeleri izliyoruz" demekle yetindi. 
     
     Ankara’ya ulaşmadı 
     Bu gelişmelere karşın Türkiye’nin talebi üzerine kırmızı bültenle aranan Halil Bezmen’le ilgili henüz resmi bir bilgi Ankara’ya ulaşmadı. Interpol kanalında beklenilen bilginin ulaşmasıyla, Bezmen’in yakalandığı teyit edilmiş olacak. 
     



 GÜNCEL 






















</TEXT>
</DOC>
