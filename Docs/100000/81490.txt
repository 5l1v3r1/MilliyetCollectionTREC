<DOC>
<DOCNO> 81490 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/01/son/soneko32.html </URL>
<DATE> 2002/05/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Yeni emeklilik taslağı sendikacılardan tepki gördü 
</HEADLINE>
<TEXT>

     Türk-İş Genel Başkanı Bayram Meral, Çalışma ve Sosyal Güvenlik Bakanlığı tarafından hazırlanan ve emeklilikte kademeli geçişi düzenleyen yeni taslağın, işçilerin beklentilerini karşılamadığını bildirdi. 
     Konuya ilişkin açıklamada bulunan Türk-İş Genel Başkanı Bayram Meral, Çalışma ve Sosyal Güvenlik Bakanlığı'nın ilgili sosyal tarafların görüşlerini almadan yeni bir taslak hazırlayarak Başbakanlığa gönderdiğini söyledi. 
     Bakanlık tarafından hazırlanan yeni taslağın kadınlar için 1 yıl, erkekler için ise 1 yıl 6 ay süreli olmak üzere, toplam 17 kademeyi içerdiğini hatırlatan Meral, şöyle devam etti 
     ''Bakanlık tarafından hazırlanan yeni taslak, Ocak ayında Başbakanlığa sevkedilen yasa taslağına oranla her ne kadar daha yumuşak ise de işçilerimizin beklentilerini karşılamamaktadır. 
     Özellikle ilk kademeye giren kadın ve erkek sigortalıların yaşı değiştirilmemiştir. Belirlenen her kademedeki yaşlar birer yaş artırılırken ilk kademedekiler için 2 yaş ayrımı korunmuştur. Yine her kademede kadında 1 yıl, erkekte 1 yıl 6 ay belirlenirken, son kademede buna uyulmayarak, sigortalılık süresi 2 yıl olan kadınların tümü 57 yaşa, erkek sigortalılar ise 59 yaşa çekilerek bu gruplar için adil davranılmamıştır. 
     Yeni hazırlanan yasa taslağının da Anayasaya aykırı olduğu iddia edilebilecektir. Anayasa Mahkemesi'nin kararı ile örtüşen ve diğer sosyal taraflarca da desteklenen önerimiz bu düzenlemeler için en sağlam çözümdür.'' 
     
     ''TÜRKİYE'NİN GERÇEKLERİNE DENK DÜŞMÜYOR'' 
     Hak-İş Genel Başkanı Salim Uslu ise bakanlık tarafından hazırlanan yeni taslakta, Ocak ayında hazırlanan taslağa göre bir miktar yumuşuma bulunduğunu, ancak bunun Türkiye'nin gerçeklerine denk düşmediğini bildirdi. 
     Yeni taslakta prim ödeme gün sayısının yine yüksek tutulduğuna dikkati çeken Uslu şunları kaydetti 
     ''Hükümet kamuda erken emeklilik politikasını ısrarla sürdürüyor. 
     Çok ciddi bir istihdam sorunu ile ekonomik daralma devam ediyor. 
     İşsizlik sigortasının kapsamı dar, bu yasadan yararlanma koşulları çok ağır. İş güvencesi yasası hala çıkarılamadı. 
     Tüm bu koşullarda, Türkiye'nin gerçeklerine uygun bir düzenleme yapılması gerekiyor. Anayasa Mahkemesi'nin iptal gerekçesindeki Makul, adalet ve eşitlik ilkesi bu taslak TBMM'de görüşülürken dikkate alınmalıdır.'' 
     





</TEXT>
</DOC>
