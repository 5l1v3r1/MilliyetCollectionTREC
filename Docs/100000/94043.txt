<DOC>
<DOCNO> 94043 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/06/spor/spo02.html </URL>
<DATE> 2002/07/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Transfer donduruldu 
</HEADLINE>
<TEXT>

Fenerbahçe Teknik Direktörü Werner Lorant, takıma takviyeler yapılması yönünde bir rapor vermediğini söyledi. Alman hoca, "Sürekli futbolcu alarak bu iş yoluna girmez" dedi 
     YUSUF KOBAL 

     İki gözdesi 
     FENERBAHÇE Teknik Direktörü Lorant, dün düzenlediği basın toplantısında transferlerle ilgili olarak çarpıcı yorumlar yaptı. Alman teknik adam, yeni takviyeler istediği yolunda bir rapor vermediğini dile getirip, "Şu anda transfer yapmıyoruz, herşey donduruldu. Sürekli futbolcu alarak bu iş yoluna girmez. Ama Nihat’ı almak isterdim. Çok çok yetenekli" dedi. 
     
     Rapajc sakat 
     ALMAN hoca, kamp sırasında sakatlığı bahane ederek bazı çalışmalara katılmayan Rapajc’e de destek verdi. Lorant, "Rapajc’in sözleşmesi devam ediyor. Bizim için de herhangi bir futbolcumuz gibidir. İsteksiz olduğu tamamen bir spekülasyon. Bence Rapajc gayet hırslı. Şu anda sakatlığı sürüyor. Tavsiyem onu rahat bırakmanız. Washington’un ise yarın bugün gelmesini bekliyorum" yorumunu yaptı. 
     
     Ortega sürprizi 
     ARJANTİNLİ yıldız Ortega’nın hangi mevkide oynayacağı yolundaki soruları Lorant yanıtlamaktan kaçındı ve "Bu benim sürprizim olsun" cevabını verdi. Alman hoca, ilk etap kamp için de şunları söyledi "Birinci hazırlık dönemini tamamladık. Uzun tatilin ardından yaptığımız bu kamp dönemi çok iyi geçti. Sıra testlere geldi. Benim için önemli olan bu testlerin sonuçları." 
     
Nery Artık Fenerli’yim      MEHMET ÇİFTÇİ BARCELONA 

     BREZİLYA’NIN Sao Paulo takımının formasını giyen sol kanat defans oyuncusu Gustavo Nery, önümüzdeki sezon Fenerbahçe’de top koşturacağını açıkladı. Sarı - Lacivertliler’in Gilberto Silva’nın transferinden büyük ölçüde umudunu kesmesinin ardından yeni arayışlara yöneldiği ve Sao Paulo ile gizlice yaptığı görüşmeler sonunda mutabakata vardığı iddia edildi. 
     SAO PAULO yöneticisi Rinaldo, 2004’e kadar sözleşmesi bulunan oyuncunun transferi için Sarı - Lacivertliler’le el sıkıştıklarını belirtti. 25 yaş, 1.82 boyundaki Nery de, Washington ve Ortega’dan olumlu rapor aldığı Fenerbahçe’de oynamaktan gurur duyacağını söyledi. Dış İlişkiler Sorumlusu Sadettin Saran ise transferi yalanladı. 
     
Sıfır kilometreler Mustafa Doğan, geçmişi unutup, yeni bir döneme başladıklarını söyledi. Cem Karaca ise, "Kim başarılı olursa, o formayı kapar" dedi 
     YUSUF DURSUN 

     FENERBAHÇE’NİN gurbetçi futbolcularından Mustafa Doğan, yeni sezon öncesinde, herkesin eşit şansa sahip olduğunu vurguladı. Genç futbolcu, "Yeni sezon öncesinde herkes kilometreleri sıfırladı. Çok çalışan, hocanın sistemine ayak, uyduran takımda forma bulur. Şampiyonlar Ligi bizim için çok önemli. Başarıya açız" dedi. Yeni transferlerden Cem Karaca ise, "Başarılı olan formayı giyer. Ben iddialıyım. Takımdaki arkadaşlık ortamını ise çok beğendim" diye konuştu. 
     
Stadı hibe edemeyiz’      FENERBAHÇE Kulübü’nün, 49 yıllığına kiraladığı Şükrü Saraçoğlu Stadı’nın satış fiyatı Kıymet Takdir Komisyonu tarafından bu ay sonu belirlenecek. GSGM Müdürü Kemal Mutlu, "Güzel bir stat yaptılar. Bizim, kulüp yönetimiyle imzaladığımız sözleşmede, bu işlerin yapılması zaten vardı. Stadı kimseye bağışlama hakkımız yok. İstiyorlarsa, stadı satın almak zorundalar" diye konuştu. 
     
Fenerium’da imza günü      FENERBAHÇE’NİN takım kaptanları Ogün ve Revivo dün Sarı - Lacivertli taraftarlara imza dağıttılar. Akmerkez’deki Fenerium mağazasında taraftarlarla buluşan iki tecrübeli futbolcu, hayranlarının aldığı Fenerbahçe ürünlerini imzaladılar. Ogün ve Revivo’ya büyük ilgi vardı. 
     



 SPOR 



























</TEXT>
</DOC>
