<DOC>
<DOCNO> 84769 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/18/son/soneko09.html </URL>
<DATE> 2002/05/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Açık süte karşı tüketiciler uyarıldı 
</HEADLINE>
<TEXT>

     Tetra Pak Türkiye İletişim ve Çevre Müdürü Yasemin Ayginin, tüketicilere açık süt yerine işlenmiş ve paketlenmiş sütü tercih etmelerini önerdi. 
     Dünyada süt tüketimini artırmak ve insanları sağlıklı koşullarda sunulan sütü içmeye özendirmek amacıyla 21 Mayıs'ta kutlanan ''Dünya Süt Günü''ne ilişkin yaptığı yazılı açıklamada Ayginin, sütün gerekli hijyen koşulları sağlanmaksızın tüketicilere ulaştırılması durumunda zararlı bir besin maddesi haline dönüşebildiğine dikkat çekti. 
     Türkiye'de kanunen yasak olmasına karşın açık süt satışının ve tüketiminin yüzde 70 gibi yüksek bir oranda seyrettiğini belirten Ayginin, ''Amacımız, Türkiye'de açık süt yerine işlenmiş ve paketlenmiş sütün tercih edilmesi. Tetra Pak, ultra yüksek ısı teknolojisiyle sütün en sağlıklı koşullarda tüketicilere ulaşmasını sağlıyor'' dedi. 
     
     SEK SÜT 
     SEK Süt de, hijyenik olmayan açık sütlerin ciddi tehlikelere yol açtığı konusunda tüketicileri uyardı. 
     SEK Süt'den yapılan açıklamada, açıkta satılan sütlerin malta humması, kızıl, anjin gibi hastalıkların kaynağı olduğuna dikkat çekildi. 
     Süt tüketiminde, sütün besin değeri kadar hijyen olmasının önemli olduğu vurgulanarak, SEK Süt'ün, süt ve sütlü ürünleri besin değerlerinin korunması için doğru işleyerek, sağlıklı koşullarda tüketiciye ulaştırdığı kaydedildi. 
     





</TEXT>
</DOC>
