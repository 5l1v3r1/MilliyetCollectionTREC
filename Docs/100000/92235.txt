<DOC>
<DOCNO> 92235 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/26/son/sonspo04.html </URL>
<DATE> 2002/06/26/ </DATE>
<TIME>  </TIME>
<AUTHOR>  </AUTHOR>
<HEADLINE>
GSGM "Yasemin Dalkılıç'ın rekorları geçerli değil.." 
</HEADLINE>
<TEXT>

     Gençlik ve Spor Genel Müdürlüğü, serbest dalış sporcusu Yasemin Dalkılıç'ın, Sualtı Sporları, Cankurtarma, Su Kayağı ve Paletli Yüzme Federasyonu'nun üye olduğu, Dünya Sualtı Aktiviteleri Konfederasyonu CMAS tarafından belirlenen kurallar çerçevesinde dalış yapmadığını ve bu nedenle de rekorlarının geçerli sayılamayacağını açıkladı. 
     GSGM yetkilileri, serbest dalış sporcularından Yasemin Dalkılıç'ın 24 Haziran'da Bodrum'da yaptığı rekor dalış denemesinden sonra kamuoyunun doğru bilgilendirilmesi amacıyla bir açıklama yapma ihtiyacı doğduğunu belirteirek şu görüşleri açıkladılar 
     ''Serbest dalış sporcusu Yasemin Dalkılıç, federasyonunun, milli sporcularından olup, aynı zamanda 2 yıldız bröveli balıkadamdır. 
     Yasemin Dalkılıç'ın ilk defa 1999 yılında Bodrum'da yaptığı rekor dalış denemelerinde, gerek Gençlik ve Spor Genel Müdürlüğü ve gerekse federasyon, kendisine her türlü desteği sağlamış, bu konuda ilgili makamlara gerekli yazılar yazılmış, ayrıca Gençlik ve Spor Genel Müdürü Sayın Kemal Mutlu ve Devlet Bakanı Fikret Ünlü tarafından 75 Cumhuriyet altınıyla ödüllendirilmiştir. 
     Sporcunun yaptığı rekor dalışı denemelerinin Dünya Sualtı Aktiviteleri Konfederasyonu CMAS tarafından kabul edilmediği yönünde spekülasyonların yapılması üzerine federasyon, yeni yapılacak rekor dalışı denemesi nedeniyle yapılması gereken işlemler konusunda sporcu ve sponsor firma ile CMAS'a yazılar yazmıştır. 
     CMAS'tan federasyona gönderilen yazılarda, rekor dalışı denemelerinde yapılması gerekli işlemler ayrıntılarıyla bildirilmiş ve bu cevap yazısı da federasyon tarafından Yasemin Dalkılıç'a gönderilmiştir. 
     Dalkılıç, federasyonun üyesi bulunduğu CMAS'ın tüzüğünde bulunmayan bir dalış stilinde rekor denemeleri yapmaktadır. Bu dalış stili, ''Free Diving'' Uluslararası Serbest Dalış Kuralları ve Eğitimi Birliği tarafından onaylanmakta ve rekor olarak kabul edilmektedir. 
     Bu dalış şirketinden Türkiye'de 300, dünyada 10 bin civarında bulunmaktadır. 
     Bilindiği üzere futbol müsabakaları dünyada, FIFA ve UEFA kurallarına göre oynanmakta ve sonuçları tescil edilmektedir. 
     Dolayısıyla yapılacak olan rekor dalışı denemelerinden önce hem federasyon, hem de CMAS'tan gerekli iznin alınması gerekmektedir. Zaten izin alınmadan ve gerekli prosedür yerine getirilmeden yapılacak rekor dalışı denemelerinin kabul edilmeyeceği ısrarla vurgulanmıştır. 
     Bu nedenle, federasyonun üyesi bulunduğu Dünya Sualtı Aktiviteleri Konfederasyonu tarafından kabul ve tescil edilmeyen rekor dalışı denemelerinin federasyonca da kabul edilmesi mümkün değildir. 
     Dalkılıç'ın 24 Haziran'da Bodrum'da yaptığı rekor dalışı denemelerinde görev yaptığı belirtilen hakemler Rus uyruklu Arthur Zaloga ile Türk Erman Akarsu, federasyonun hakemleri olmayıp kendilerine de bu konuda federasyonca herhangi bir görev verilmemiştir. 
     Yazılı ve görsel basının bu konuda daha duyarlı davranması ve rekorla ilgili olmayan dalışların kamuoyuna ''rekordur'' ''değildir'' diye sunması, sporcumuzun hayatını tehlikeye atmakta ve kamuoyunu yanlış bilgilendirmekte, ayrıca federasyonumuzu da sporcusuna karşı görevini yapmıyor durumuna düşürmektedir. 
     Teşkilatımız, hangi sporcu olursa olsun, gerekli yönetmelik ve talimatlara uygun hareket edilmesi halinde, yapacağı her türlü sportif aktivitede her zaman destek olmaktadır. Yasemin Dalkılıç için de federasyonumuz gerekli telkin ve uyarıları yapmakta olup, sporcumuzun kurallara uygun hareket etmesi halinde her türlü desteği sağlayacaktır.'' 
     





</TEXT>
</DOC>
