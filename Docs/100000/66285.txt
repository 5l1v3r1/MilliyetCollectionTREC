<DOC>
<DOCNO> 66285 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/07/ekonomi/eko02.html </URL>
<DATE> 2002/02/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Dolar yine yükselişte 
</HEADLINE>
<TEXT>

Dövizini satarak Türk Lirası’na geçen bankaların ve büyük oyuncuların pozisyonlarını kapamaya başlaması, doların dün 20 bin lira yükselerek 1 milyon 329 bin liraya çıkmasına neden oldu 
     EKONOMİ SERVİSİ 

     IMF’den beklenen kaynağın geleceğinin kesinleşmesiyle beklentilerini tüketen döviz piyasasında, dolar alımlarının artması fiyatlara yansımaya başladı. Bankaların pozisyon kapatmaya başladığına ilişkin söylentilerle dolar önceki güne göre 20 bin lira artarak 1 milyon 329 bin liraya tırmandı. 
     Güne, Fon bankalarının alıcılı başladığı döviz piyasasında 1 milyon 300 binin altına olan inanç giderek azalıyor. Fon bankalarının alımlarına düşük işlem hacmi içinde bir yabancı bankanın eklenmesi satıcının azaldığı piyasada doların yükselişini hızlandırdı. 
     
     Gün döviz alımıyla başladı 
     Alımlarla bankalararası piyasada 1 milyon 335 bin liraya kadar tırmanan dolar, akşam saatlerinde IMF’nin program hedeflerinin tutacağı ve kurun rekabetçi olduğu şeklindeki açıklamasıyla 1 milyon 320 binli seviyelere düştü. Ancak gün sonunda tekrar alıma geçilen piyasada dolar 1 milyon 323 bin alış, 1 milyon 333 bin lira satış fiyatlarından günü tamamladı. 
     Bankaların pozisyon açıklarını kapattıklarına inanan serbest piyasada da dolar güne alıcılı başladı. Bankaların döviz talebi yanında zorunlu tasarruf ödemeleri ile vergi iadelerinin bir kısmının dolara döneceği beklentisiyle fiyatlar yukarı çekildi. Kapalıçarşı’da önceki günü 1 milyon 304 bin - 1 milyon 309 bin liradan kapatan dolar dün 1 milyon 323 bin - 1 milyon 329 binden günü kapattı. 
     
     Yılmaz’ın açıklaması etkiledi 
     Başbakan Yardımcısı Mesut Yılmaz’ın, "enflasyonun yüksek çıkmasından ve döviz kurlarının ihracatı da baltalayacak ölçüde düşmüş olmasından kaynaklanan sorunların marttan itibaren aşılacağı" yönündeki açıklamasının piyasayı etkilediğini belirten uzmanlar, yapılan açıklamalarla doların yükseleceğe olan inancın dolar satıcısı olan bankaların terse dönmesine neden olduğunu belirtti. Uzmanlar, pozisyon açan bankaların ocakta çok iyi para kazandıklarını, düşüşün sınırına gelen oyuncuların sayısının artması nedeniyle pozisyonların terse dönmeye başladığını iddia etti. 
     



 EKONOMİ 





















</TEXT>
</DOC>
