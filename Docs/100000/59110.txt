<DOC>
<DOCNO> 59110 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/26/son/soneko13.html </URL>
<DATE> 2001/12/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Bakan Üşenmez ''Nema karşılığında kamu arazisi verebiliriz'' 
</HEADLINE>
<TEXT>

     Devlet Bakanı Şuayip Üşenmez, Tasarrufu Teşvik Fonu'nda biriken yaklaşık 9 katrilyonluk paranın hak sahiplerine ödenmesine yönelik bir proje hazırladı. Üşenmez, bu paranın tasfiyesinin kamu arazilerinin bir kısmının hak sahiplerine verilmesiyle mümkün olabileceğini önerdi. 
     Şuayip Üşenmez, düzenlediği basın toplantısında tasarrufu teşvik hesabında biriken kesintilerin hak sahiplerine ödenmesine yönelik projesini açıkladı. Tasarrufu teşvik hesabında birikmiş ana para ve nemasıyla birlikte ödenmesi gereken miktarın yaklaşık 9 katrilyon lira olduğunu ifade eden Üşenmez, bu miktarın Devlet Personel Başkanlığı'nın verilerine göre 3 milyonun üzerindeki kişinin toplam tasarrufu olduğunu söyledi. Üşenmez, son günlerde kamunun borçlarının ertelenmesi veya tasfiyesi gündemde iken kamunun borcu olan bu fondaki paranın tasfiyesinin kamu arazilerinin bir kısmının hak sahiplerine verilmesiyle mümkün olabileceğine işaret ederken, projenin hayata geçirilmesiyle atıl durumda bulunan kamu arazilerinin ekonomiye kazandırılması ve düzenli bir kentleşme ile ekonomik kullanımın da mümkün olabileceğini söyledi. 
     Yasa gereği gerek ana para ve nema ödemesi ile nemanın üçe birinin ödenmesinde sadece maddi ödemenin öngörüldüğünü, herhangi bir şekilde ayni ödemenin öngörülmediğini belirten Üşenmez, Anayasa Mahkemesi'nin 10 Aralık 2001 tarihinde yasanın bazı fıkralarını iptal ettiğini, iptal nedeniyle ödeme şeklinde meydana gelecek hukuki boşluk dikkate alınarak iptal kararının yürürlük tarihini 9 ay sonrasına ertelediğini anımsattı. Bu karar dikkate alındığında nemaların ödenmesi zorunluluğunun halen devam ettiğini ifade eden Üşenmez, "Yapılacak düzenleme ile ayni ödeme ve bu ödemenin de Hazine'ye ait taşınmazların ekonomiye kazandırılması yöntemiyle yapılmasında genel ekonomik durum ve atıl kalan Hazine taşınmazlarının değerlendirilmesi açısından fayda görülmektedir" dedi. 
     Üşenmez, projede öncelikle uygulanabilirliği açısından 11 ilin pilot alan olarak seçildiğini anlatan Üşenmez, bu 
     illerin Ankara, Bursa, Antalya, Aydın, denizli, Hatay, İçel, İstanbul, İzmir, Konya ve Muğla olduğunu bildirdi. 
     Üşenmez, projenin yaşama geçirilmesi halinde 9 katrilyonluk rakamın nakit olarak ödenmesinden devletin kurtulacağını belirterek, ayrıca atıl durumda olan arazilerin değerlendirileceğini, kamu arazilerinin yağmalanmasının önleneceğini ve inşaat sektörüne bir hareketlilik getirilerek istihdam yaratılacağını söyledi. 
     Bir soru üzerine, projenin sadece taslak olduğunu ve konuyu temmuz ayında Başbakan ve başbakan yardımcılarına ilettiğini anlatan Üşenmez, "Bize bu manada bir görev verilmiş değil. Biz tapu ve kadastronun asli görevleri içinde böyle bir taslak proje hazırladık. Biz sadece kamuoyunda tartışmaya açıyoruz, tabiki uygun görülürse uygulanacaktır" dedi. 
     Hükümetin kaynak yaratmak amacıyla Hazine arazilerini satışa çıkarılmasıyla ilgili talebin nasıl olduğunu soran bir gazeteciye Üşenmez, "O Hazine ve Maliye Bakanlığı'nı ilgilendiren bir konu ama bana ulaşan bilgilere göre rağbet var satışlar oluyor" yanıtını verdi. 
     






</TEXT>
</DOC>
