<DOC>
<DOCNO> 88397 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/07/ekonomi/eko07a.html </URL>
<DATE> 2002/06/07/ </DATE>
<TIME>  </TIME>
<AUTHOR>  </AUTHOR>
<HEADLINE>
ÖTV Yasası Meclis’ten geçti 
</HEADLINE>
<TEXT>

     ANKARA Milliyet 

     Özel Tüketim Vergisi ÖTV yasa tasarısı, muhalefetin yoğun engelleme girişimleri arasında dün akşam saatlerinde Meclis’te kabul edilerek yasalaştı. 16 vergi, fon ve harcın kaldırılmasını, bunların yerine, 207 kalemde ÖTV uygulanmasını öngören yasa, yeni bir vergi yükü getirmeyecek. 
     1 Ağustos 2002’de yürürlüğe girecek yasaya göre, yüzde 26 ve yüzde 40 oranlarında KDV’ye tabi olan mallarda ÖTV, imalat veya ithalat aşamasında bir defa alınacak. Bu çerçevede yüzde 26 ile yüzde 40 KDV kalkacak. Böylece, KDV oranları azalacak ve AB mevzuatı ile uyum sağlanacak. 
     Halen KDV’de lüks tüketim grubuna giren beyaz eşya, televizyon gibi ürünlerde ÖTV oranları, Bakanlar Kurulu tarafından artırılamayacak, sadece sıfıra kadar indirilebilecek. Taşıt Alım Vergisi de dahil bazı vergi ve fonları kaldırıp ÖTV uygulaması getirecek olan yasa, ÖTV ilk edinme sırasında alınacağı için, ikinci el otoda vergi öngörmüyor. 
     Bu arada güvenlik güçlerinin silah alımları, Silahlı Kuvvetler’in akaryakıt ve yağ alımları, THK’nın uçak alımı, sakat arabaları, ambulans, itfaiye ve cenaze araçları ile kişisel ve ailevi eşyaların ithali ÖTV’den istisna tutulacak. 
     



 EKONOMİ 




















</TEXT>
</DOC>
