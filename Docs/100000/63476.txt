<DOC>
<DOCNO> 63476 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/22/ekonomi/eko02.html </URL>
<DATE> 2002/01/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Kardeş payı 5 milyon 
</HEADLINE>
<TEXT>

200 trilyonluk kaynakla memur maaşlarında iyileştirme yapmaya çalışan hükümet hesabın içinden çıkamıyor. Eşit paylaşım halinde aylıklar ancak 5 milyon lira artıyor 
     HARUN GÜREK Ankara 

     Kamudaki ücret dengesizliğini gidermek amacıyla çıkarılan Yetki Yasası uyarınca hazırlanan kanun hükmünde kararname KHK , bütün meslek gruplarının zam talebiyle girişimde bulunması nedeniyle çıkarılamıyor. 
     İyileştirmenin seçilmiş gruplardan başlanarak yapılması formülü "diğer meslek mensuplarını karşımıza alırız" kaygısıyla askıya alınınca, bütçedeki tek kaynak olan 200 trilyon liranın bütün memurlar ile emeklileri arasında paylaştırılması gündeme geldi. Ancak bu dağıtım hesabında aylıklara 5 milyon lira eklenebileceğini gören hükümet ne yapacağını şaşırdı. 
     Hükümet, 2002 bütçesinde ücret dengesizliğini gidermek için 200 trilyon lira ayırdı. Kamuda 2 milyon memur var. Buna 100 binin üzerinde muvazzaf asker de eklendiğinde memur sayısı 2 milyon 100 bine çıkıyor. Ayrılan kaynağın bütün memurlara paylaştırılması durumunda, ortalama memur maaşı aylık 7 milyon lira zam görecek. Memur sayısına 1 milyonun üzerindeki emekli de eklendiğinde bu rakam 5 milyon lira düzeyinde olacak. 
     
     Müdürü de kurtarmıyor 
     Görev tazminatı, sadece müdür düzeyine gelmiş 4. derecenin üzerindeki yaklaşık 650 bin memura verilirse, ortalama maaşlar 25 milyon lira artacak. Bu derecenin üzerindeki emekliler de hesaba katıldığında artış, 15 milyon liraya kadar inecek. 
     
     Hocalar düşünülmüştü 
     Yetki Yasası, ücret adaletsizliğinin giderilmesi için makam ve temsil tazminatı alan müsteşar, müsteşar yardımcısı, genel müdür, general ve yüksek yargıçların dışındaki memurlarla memur emeklilerine de "görev tazminatı" verilmesini öngörüyordu. 
     Yasa uyarınca bu iyileştirmeye ilişkin KHK’nın 15 Ocak’a çıkarılması gerekiyordu. Ancak maaşları düşük olan bütün meslek gruplarının zam talebiyle kulis yapmaya başlaması KHK hazırlığını kör düğüme dönüştürdü. 
     Başbakanlık Müsteşarı Ahmet Şağar’ın masasında bekletildiği öğrenilen kararname taslağına, "üniversite öğretim üyelerinin maaşlarının iyileştirilmesi" fikri ilham vermişti. 
     Hazırlanan taslakta, il müdürlerinden profesörlere kadar ek göstergesi 1000 ile 7 bin arasında olan memurları kapsadığı öğrenildi. Bu durumdaki memurların sayısı 12 bin. Kararname, söz konusu görevlerden emekli olan memurları da kapsıyor. Emeklilerle birlikte kararnameden yararlanması düşünülen memur sayısı 40 bin dolayında olacak. 
     Bu kararnameyi, diğer meslek gruplarının tepkisini dikkate alarak yürürlüğe sokamayan hükümet, herkese eşit dağıtım hesabında çıkan rakam da çok küçük kaldığı için çözüm arıyor. 
     
Oral Talep çok, kaynak yok      Maliye Bakanı Sümer Oral, 200 trilyon liralık kaynak ile ücret adaletini sağlama konusunda ilk adımı atmaya çalıştıklarını ancak bütün kesimlerden talepler geldiğini belirterek, şöyle konuştu "Maliye Bakanı’na talepler gelir. Ama o talepleri karşılamak hep birlikte olacak. Hükümetin çıkaracağı bir kararnamedir. Onu oluşturmaya, en iyi çözümü bulmaya çalışıyoruz, ama kaynağımız kıt olunca, tabii bu o kadar kolay olmuyor." Oral, İçişleri Bakanı Yücelen’in talepleri ile ilgili olarak da "Polislerin çalışma şartlarını İçişleri Bakanımız nasıl değerlendiriyorsa, biz de öyle değerlendiriyoruz. Bizim farklı bir görüşümüz yok. Sayın Yılmaz ve Sayın Bahçeli’ye de intikal etmiş bir durum da yok" dedi. 
     



 EKONOMİ 




















</TEXT>
</DOC>
