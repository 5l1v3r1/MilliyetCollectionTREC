<DOC>
<DOCNO> 63359 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/21/spor/spo04.html </URL>
<DATE> 2002/01/21/ </DATE>
<TIME>  </TIME>
<AUTHOR>  </AUTHOR>
<HEADLINE>
FATURA AĞIR 
</HEADLINE>
<TEXT>

Olaylar nedeniyle, Trabzon’un sahası en az iki maç kapanacak, yine asgari 2.5 milyar lira para cezasına çarptırılacak. Ayrıca 5-0’lık yenilgi tescil edilecek 
     CEMAL ERSEN 

     Gerekçe saha olayları 
     BEŞİKTAŞ maçındaki olaylar ve tatil kararı Trabzonspor’a, 5-0’lık yenilginin Futbol Federasyonu tarafından tescili, saha kapatma ve 2.5 milyar lira para cezası gibi ağır faturalar çıkaracak. Hakem Serdar Tatlı ve gözlemci Talat Tokat’ın raporlarına yansıyan olaylar çerçevesinde, maç sadece kötü tezahürat değil, saha olayları nedeniyle tatil edildiği için, Bordo-Mavili ekibin sahası en az iki maç kapatılacak. 
     
     34. madde açık 
     DİSİPLİN talimatının 34. maddesine göre "Saha ve tesislerde, güvenliği bozan, olay çıkaran, yakıp yıkmak, tahrip etmek gibi münferit veya toplu tecavüzlerde bulunan kişiler ile, seyircisi nedeniyle olaylardan sorumlu teşekküller kulüpler bir veya birden fazla olmak üzere saha kapatma veya men cezası ile cezalandırılır" hükmü uygulanacak. Ayrıca müsabaka talimatının 25. maddesine göre skor 3-0 değil 5-0 olarak tescil edilecek. 
     
     Nasıl oynadılar 
     METİN AKTAŞ Futbol hayatının belki de en kötü oyununu çıkardı. Gollerin büyük çoğunluğunda bireysel hata yaptı. 
     CEM İlhan karşısında çok kötü bir futbol ortaya koydu. Rakibine karşılaşma boyunca her pozisyonda boyun eğdi. 
     MEHMET Gerçek performansından çok uzak bir görüntü çizdi. Gollerdeki hatası Metin Aktaş’ı aratmayacak boyuttaydı. 
     MACİT Kontrol ettiği Ahmet Dursun’un, Beşiktaş’ın ikinci golünü atmasından sonra oyundan tamamen düştü. 
     GÖKDENİZ İlk yarıda zaman zaman varlığını hissettirdi. Ancak skor açıldıkça oyundan koparak, ortadan kayboldu. 
     AURELİO Trabzon’un vasata ulaşan tek ismiydi. Zaman zaman orta sahada iyi işler yaptı, ama son bölümde yok oldu. 
     HASAN Çok acemi hareketler yaptı. Kötü performansıyla orta sahada son dönemdeki iyi günlerini mumla arattı. 
     SOMMERS Gollük iki kafa vuruşunun dışında kendini gösteremedi. Savunmada da çok zayıf kaldı ve kötü not aldı. 
     ZAFER Sahanın en silik futbolcusuydu. Buna rağmen ısrarla oyunda tutulmasına hiç kimse bir anlam veremedi. 
     HAMİ Bireysel oynadı. Rakip sahanın neresinde olursa olsun, her ölü topta ve ayağına geçen her pozisyonda şut attı. 
     DA SİLVA Etkili olamadı, kötü Trabzonspor’da o da kayboldu, gitti. Forvette eski Da Silva’yı çok arattı. 
     ERMAN 4 - 0’dan sonra oyuna sokulması çok gülünç bir karardı. Doğal olarak kendisini gösterme fırsatı bulamadı. 
     
     Sonuçsuz pazarlık 
     HAKEM Serdar Tatlı, MHK Başkanı Bülent Yavuz ile görüştükten ve tatil kararını aldıktan sonra, soyunma odasına Trabzonspor Kaptanı Hami ve Beşiktaş Kaptanı Tayfur’u çağırdı. İki oyuncunun, "Bitirelim" önerisine rağmen, kararını değiştirmeyen Tatlı’yı bu görüşmenin ardından Beşiktaş’tan Yıldırım Demirören ile Sinan Engin, Trabzonspor’dan ise Ahmet Ağaoğlu ile Serdar Bali ablukaya aldı. 
     TATLI’YI maçı bitirmesi için ikna etmeye çalışan Yıldırım Demirören, "Tribünler sakinleşti. Emniyet sağlandı. Gelin maçı bitirelim. Trabzon ağır yara alır" dedi. Ardından Ağaoğlu ile Serdar Bali, Serdar Tatlı’ya, Trabzon Emniyet Müdürü’nün garanti verdiğini hatırlattı, "Beş dakika sonra maç bitecek. Bir daha olay çıkmaz" baskısını yaptı. Ancak hakem Tatlı kararını değiştirmedi. 
     
     Talimat Ankara’dan 
     SOYUNMA odasına giden Serdar Tatlı’nın önce telefonla MHK Başkanı Bülent Yavuz’u aradığı belirtildi. Yavuz’un da konuyu, Futbol Federasyonu Başkanı Haluk Ulusoy’a ilettiği öğrenildi. Bunun üzerine Tatlı’ya olayların boyutunun sorulduğu, gözlemci Talat Tokat ile görüşmesi ve inisiyatifini kullanması talimatı verildiği bildirildi. Söz konusu telefon trafiği sırasında olayların devam ettiği haberini alan Tatlı’nın tatil kararını verdiği bildirildi. 
     
     Reuters karaladı 
     DÜNYACA ünlü haber ajansı Reuters, Trabzonspor - Beşiktaş maçında çıkan olaylara geniş yer verdi. Şiddetin, Türk futbolunu bir kez daha kirlettiğini, Türkiye’deki maçlardan önce polislerin, seyircilerden keskin bıçaklar topladığını vurgulayan ajans, Nisan 2000’de iki Leeds Unitedlı taraftarın İstanbul’da öldürülmesini de üyelerine hatırlattı. Reuters, bundan önceki olayları da abonelerine duyurmuştu. 
     
     Beşiktaş üzüldü 
     BEŞİKTAŞ İletişim Komitesi Başkanı Mete Düren, Trabzonspor maçında çıkan olayları eleştirdi. Düren, "Futbol centilmenliktir. Sahadaki futbol, tribündeki taraftarların tutumuyla yakından ilintilidir. Bu sadece bizim için değil, bütün kulüpler için geçerlidir. Tribündeki her olay, o takıma zarar verir. Trabzonspor, ligin güzide takımlarındandır. Gönül isterdi ki, maç bitsin. Hakemin de yapacağı başka birşey yoktu" diye konuştu. 
     
     Yönetim şaşkın 
     TRABZON Başkan Yardımcısı Ahmet Ağaoğlu, MHK Başkanı Bülent Yavuz’dan gelen telefon ile maçın tatil edildiğini belirtip, "Taraftarların sahaya girip, koltukları atmaları ve kötü tezahüratlar son derece üzüntü verici" dedi. Asbaşkan Ömer Gürsoy, Trabzon tarihinde böylesine bir karşılaşmanın oynanmadığını savunarak, "Katkı sağlayacaksa, yönetim kurulu içerisinde kimse sandalyesinde kalmaz" ifadesini kullandı. 
     
     Raporlar sert 
     GÖZLEMCİ Talat Tokat ile hakem Serdar Tatlı’nın federasyona bugün göndereceği raporlar Trabzonspor’un başını ağrıtacak. Raporlarda Trabzon tribünlerinden önce küfürlü tezahürat yapıldığı, ardından koltukların sökülerek sahaya atıldığı, Şeref Tribünü’nün karşısındaki bölümün alt tarafında tüm koltukların kırıldığı ve ateş yakıldığı ifadeleri yer aldı. Polisin müdahalesinin, dakikalar sonra gerçekleştiği de eklendi. 
     



 SPOR 























</TEXT>
</DOC>
