<DOC>
<DOCNO> 97309 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/22/son/soneko14.html </URL>
<DATE> 2002/07/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Paşabahçe, tarihi Beykoz fabrikasını kapatıyor... 
</HEADLINE>
<TEXT>

     Paşabahçe Cam Sanayii ve Ticaret A.Ş.'nin tarihi Beykoz fabrikası, faaliyetlerini durduruyor. 
     Şişecam Topluluğu'ndan yapılan açıklamada, fabrikanın 1998-2001 yıllarını kapsayan 4 yıllık dönemde 71.5 milyon dolar zarara, sermaye kaybına yol açtığı belirtilerek, şöyle denildi. 
     ''Bunun anlamı her 2 yılda bir Beykoz fabrikası ölçeğinde yeni bir üretim tesisinden vazgeçmektir. Böyle bir sermaye kaybını savunmanın, ne istihdamla, ne işi korumayla, ne de zenginlik üreterek insan yaşamını kolaylaştırma ile ilgisi yoktur. Bu durum içinde bulunduğu şartlarda sürdürülebilir değildir. Toplam 5.350 kişilik istihdamı korumak için bu operasyon zorunlu olarak gerçekleştiriliyor. '' Açıklamada, cam ev eşyası üretiminin orta ve uzun dönemli geleceğini güven altına almak için Beykoz fabrikası faaliyetlerinin durdurulmasının, ekonomik, teknik ve ülke yararına bir zorunluluk haline geldiği savunuldu. 
     Türkiye Şişe ve Cam Fabrikaları A.Ş. Genel Sekreteri Rüştü Bozkurt, kararın bugün ani çıkan bir konu olmadığını belirterek, 5 yıldır çeşitli platformlarda görüşmelerinin yapıldığını söyledi. 
     Bozkurt, ''Cam fabrikası olarak üretime devam etmeyebilir, ancak orası boş da bırakılmaz. Ayrıca, tarih yaşatılacak. Tarihi değerini yükseltecek proje geliştiriliyor'' dedi. 
     
     GEREKÇE VERİMSİZLİK 

     Bu arada, Şişecam Topluluğu'ndan yapılan yazılı açıklamada da, Paşabahçe Cam Sanayii ve Ticaret A.Ş. Beykoz fabrikasında üretimi durdurulmasının, uluslararası pazarda şirketin yerini güçlendirmenin zorunlu bir sonucu olduğu bildirildi. 
     Paşabahçe'nin 305 bin ton cam ev eşyası üretiminin yüzde 12'sini karşılayan Beykoz Fabrikası'nın bugün yaşadığı sorunun cam ev eşyası sektörünün genel sorunu olmadığı, Beykoz Fabrikası'nın özel konumundan kaynaklanan, sınırlı ve özel bir sorun olduğu belirtilen açıklamada, üretimin durdurulmasının gerekçesi ''verimsizlik'' olarak dile getirildi. Açıklamada, şu görüşlere yer verildi 
     ''Beykoz fabrikasının yaşadığı sorunlar, uluslararası pazarda fiyatların baskı altında olduğu, kar marjlarının daraldığı, fiyat-maliyet dengesinin hassaslaştığı, rekabetin verimlilik üzerinde geliştiği iş ortamının dayatmasının sonucudur. Fabrika kent içinde kalmıştır, Boğaziçi'nde yerleşim alanının tam ortasındadır. İmar ve parsel durumu nedeniyle ortasından cadde geçen bir fabrikadır. Eski ve dağınık yerleşmesinin yarattığı lojistik maliyeti yüksektir. 
     Yüksek enerji, su ve çevre giderleri ödemek zorunda kalınmaktadır. 
     Ölçek ekonomisine uymayan küçük fırınlar maliyet artırıcı etki yapmaktadır. Bölge teşviklere kapalı olduğu için yatırım yaparak geliştirme imkanları sınırlanmıştır. Bir türlü çözüm üretilemeyen işgücü fazlası da kuruluşun birikim gücünü zayıflatan önemli etkenler arasında yer almıştır. Bütün bu yapısal özellikler nedeniyle Beykoz fabrikasının kişi başına verimliliği diğer fabrikalardan çok düşüktür.'' 
     
     HER 2 YILDA YENİ BİR FABRİKA YAPILIR 

     Açıklamada, Beykoz fabrikasında üretimin durdurulmasının temel gerekçesinin, uluslararası rekabet gücünü korumak, dünya pazarlarındaki yüzde 6'lık payı yüzde 10 hedefine çıkarmak için Kırklareli, Mersin, Eskişehir ve Denizli fabrikalarının uzun dönemli geleceklerini güven altına almak olduğuna işaret edildi. 
     Beykoz Fabrikası'nın 1998-2001 yıllarını kapsayan 4 yıllık dönemde 71.5 milyon dolar zarara, sermaye kaybına yol açtığı belirtilen 
     açıklamada, Beykoz fabrikasının yarattığı zararla her 2 yılda yeni bir Beykoz fabrikası yapılabileceğine dikkat çekildi. 
     İçinde bulunulan şartlarda durumun sürdürülebilir olmadığı ifade edilen açıklamada, toplam 5 bin 350 kişilik istihdamı korumak için bu operasyonun zorunluluk olarak gerçekleştirildiği bildirildi. 
     
     ÇALIŞANLARIN HAKLARI KORUNACAK 

     Açıklamada, bütün bu zorunlu sebeplere rağmen, Beykoz fabrikası çalışanlarının yasal haklarının korunması yanında, işin sosyal boyutunu dikkate alarak, katlanılabilir önlemleri alabilek için çabalarını, bugüne kadar olduğu gibi bundan sonra da sürdürme karalılığı içinde oldukları vurgulandı. 
     Beykoz fabrikasının yarattığı sorunların, yol açtığı sermaye aşındırmasının, geleceğe yönelik oluşturduğu tehlikelerin 1998 yılından beri sendika ile değişik platformlarda ve her düzeyde tartışıldığı belirtilen açıklamada, şöyle denildi 
     ''Karşılıklı fedakarlık alanları da zorlanmıştır. Ama bugün gelinen noktada, Beykoz fabrikasının faaliyetini sürdürmenin savunulabilir hiç bir gerekçesi kalmamıştır. 1998 yılından beri paylaşılan, her türlü imkanı zorlayan çözüm arayışlarına rağmen gelinen noktada faaliyeti sürdürmenin sorumluluğu taşınamaz boyutlara ulaşmıştır. Cam ev eşyası üretimimizin orta ve uzun dönemli geleceğini güvence altına almak için Beykoz fabrikası faaliyetlerinin durdurulması ekonomik, teknik ve ülke yararına bir zorunluluk haline gelmiştir. Bu zorunluluk, bütün sosyal tarafların çözüm arayışlarına katkı yapmaları halinde, en uygun şekilde sonuçlandırılacaktır.'' 
     





</TEXT>
</DOC>
