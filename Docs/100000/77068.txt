<DOC>
<DOCNO> 77068 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/08/yazar/altan.html </URL>
<DATE> 2002/04/08/ </DATE>
<TIME>  </TIME>
<AUTHOR> Çetin ALTAN  </AUTHOR>
<HEADLINE>
Of, puf, çuf... 
</HEADLINE>
<TEXT>

     Radyo röportajcıları, umumi yerlerde herhangi bir kimseden demeç almaya kalktıkları vakit, mikrofonu adamcağıza uzatırlar ve saymaya başlarlar 
     - Beş, dört, üç, iki, bir, sıfır... Buyurun... 
     Uçaktan paraşütle atlarken de durum aynıdır. Atlayışı idare eden, binlerce metre yüksekte, boşluğa açılan kapının yanında durur ve sayar 
     - Beş, dört, üç, iki, bir, sıfır... Tamam... 
     Rakamlar küçüldükçe, heyecan büyür. 
     Milliyet’e girdiğimi bildiren ilanlarla birlikte biz de saymaya başladık 
     - Beş gün kaldı, dört gün kaldı, üç gün kaldı... 
     Sıfırı söyler söylemez makinenin başına oturduk. İnşallah yazının çıktığı gün aynı sıfır, sizin dudaklarınızda yankılanmaz. Çünkü bizimki bir müddetin bitimiydi sizinki bir takdirin ifadesi olacak... 
     Eş dost 
     - Bekliyoruz, bakalım ne yazacaksın, deyip duruyorlardı. 
     Bir aralık içimi kiralık frakla ilk defa baloya giden bir delikanlının sıkıntısı kaplar gibi oldu. 
     Ellerimi nereye koyayım cinsinden, düşünmeye başladım 
     - Sonrası kolay ama, ufukları yüz binleri kaplayan bir gazeteye ilk olarak ne yazayım 
     En mutat hareketler bir dikkatin hedefi oldukları vakit nasıl da bozulur çarpılırlar. Kalabalık bir salonda insanın üzerine dikilen otuz - kırk çift göz, bir ömür boyunca alıştığımız yürümeyi şaşırtır. En büyük virtüöz dahi, başla hadi, kumandasıyla piyanonun önüne geçemez. Bu emrin ve bekleşişin, göğsünde katılaşan yumruğu şahsiyetini frenler. 
     Eve misafir geldiği geceler, çocuğunuzu şiir okumaya zorladığınız zaman, onların ezilip büzülerek kenara çekilmesini mazur görünüz. 
     Gösteri havası içinde, bir an felce uğramayacak kadar yırtık olabilmek sadece gazino numaracılarıyla meydan politikacılarının harcıdır. 
     Şimdiye kadar çalıştığım gazetelerin ilk yazıları, Tekel İdaresi’ne en azından üç paket daha fazla sigara kazancı sağlamaya yaradı. Zamanla karşılıklı alışkanlığın meltemi bu sıkıntıyı dağıtacak istasyondan ofluya pufluya kalkan katar, ağır ağır makasları geçtikten sonra bildiği yola girecektir. Kırmızı - yeşil lambalara dikkat ederek, herhangi bir kazaya meydan vermeden, vites kolunu itiyoruz. 
     Bir tiyatro tenkitçisi tiyatro yazarlarına şöyle der 
     - Eğer ilk anda halkın ilgisini çekmek istiyorsanız, birinci perdede eserin kahramanına bir tabanca doldurtup, bir çekmeceye saklatın. 
     Sonra da ilave eder 
     - Ancak bu ucuz bir buluştur. 
     Ben de bu sütunlarda aklıma estikçe tabanca doldurup, okuyucuyu 
     - Bakalım kimi vuracak, diye bekletmek niyetinde değilim. 
     Arada sırada bir patlayış olursa itimat edin ki, yaralayıp öldürmek için değil, sadece ikaz etmek içindir. Bizler havaya sıktığımız kurşunlarla, onun bunun yüreği yerine, sadece kulaklarındaki pası delmek isteriz. 
     Çünkü biliriz ki, bazen bir memleketteki yas, bazı kulaklardaki pastır. 
     
     Rahmetli babaannem 
     - El içinde zülüf kesme kimi uzun, der, kimi kısa, derdi... 
     Ne yapalım ki biz, meslek diye, böyle bir garip berberliği seçmişiz. 
     Zülüfle uğraşacağımıza göre, isteyen istediğini söyleyecek. Bütün korkumuz, traşı kökünden yapıp bütün ağızları müşterek bir çığlıkla toplamaktır 
     - Kel... 
     Not 42 yıl önce yazılmış bir yazı... "Milliyetöten... 
     
     







Milliyetçilik 


Of, puf, çuf... 


Barış mı, savaş mı 


Powell’ın zor misyonu 


Bu kur nereye dek düşecek 


Benzin zammı korkutuyor 


Para kazanmak kolay değil 


AK Parti ve ötekiler 


Kalabalık bir günün zaptıdır 


Enflasyon düşerken büyüme olur mu 


Enflasyon düşüyor ama hayat pahalılanıyor 


</TEXT>
</DOC>
