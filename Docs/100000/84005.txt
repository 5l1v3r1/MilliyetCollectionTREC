<DOC>
<DOCNO> 84005 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/15/ekonomi/eko02.html </URL>
<DATE> 2002/05/15/ </DATE>
<TIME>  </TIME>
<AUTHOR>  </AUTHOR>
<HEADLINE>
50 trilyon liralık müzayede 
</HEADLINE>
<TEXT>
Demirbank’ın yalısı 6.5 trilyona satılık 
Eskidji Müzayede Evi, aralarında Demirbank üzerine kayıtlı yalının da bulunduğu 30 gayrimenkulü satışa çıkarıyor. Satıştan 50 trilyon liraya yakın gelir bekleniyor 
     EKONOMİ SERVİSİ 

     Demirbank ve İktisat Bankası’na ait toplam 30 gayrimenkul Eskidji Müzayede Evi tarafından 21 Mayıs’ta satışa sunulacak. Aralarında tapuda Demirbank üzerine kayıtlı görünen, restorasyonu durdurulmuş halde Beykoz’da bulunan H. Hüsnü Yalısı ile İktisat Bankası’na ait bir villanın da bulunduğu gayrimenkullerin satışından 50 trilyon lira gelir elde edilmesi bekleniyor. 
     Gayrimenkullerin asgari satış bedelinin 43 trilyon lira civarında olduğunu söyleyen Eskidji Müzayede Evi sahibi Dikran Masis, "Bundan önce satışa sunulan gayrimenkulleri bu müzayedede tekrar göreceksiniz. Rezervler çok düştü. TMSF satmakta kararlı. TMSF bazı mülkleri de kapalı zarf usulu satmayı düşünüyor. Süzer Plaza’daki yerleri de kapalı zarf usulü satacaklar" diye konuştu. 
     
     Fabrikalar ve oteller de satılık 
     İstanbul, İzmir, Antalya, Sivas, Adana, Isparta ve Yalova’da bulunan gayrimenkullerin 10’u konut, 3’ü işyeri, 4’ü arsa ve 13 tanesi özel malik ne, villa, fabrika, otel, daire ve işyerinden oluşuyor. Gayrimenkullerin bedelleri 7 milyar lira ile 8.5 trilyon lira arasında değişirken özel gayrimenkuller vadeli olarak da satılacak. 
     Alanya’daki Ananas Otel ve Yaşam Kent’e ait 200 adet bitmemiş, 480 adet temeli atılmış dairenin de satışa sunulacağı müzayede açık teklif alma usulüyle yapılacak. Müzayedeye katılmak için 2 milyar lira teminat yatırmak gerekiyor. 
     
Stad Oteli tarih oldu      Emekli Sandığı’na ait Ankara Stad Oteli’ni de tarihe gömdüklerini ifade eden Dikran Masis, otelin kapı kulplarına, yatak, masa, yerdeki mermerlere kadar her şeyi sattıklarını belirtti. Masis, "Otelin yarısını Emekli Sandığı kendi huzur evlerine dağıttı. Satışta 250 milyar lira çıkardık. Beklenenden yüksek bir rakam. Gazinosunu ve saunasını satmadık çünkü Stad Oteli’nin malı değil. Sırada Tarabya ve Maçka otelleri var" dedi. 
     Masis, önümüzdeki dönemde düzenleyecekleri antika müzayedelerinde de vadeli satış yapacaklarını söyledi. 
     



 EKONOMİ 


















</TEXT>
</DOC>
