<DOC>
<DOCNO> 75424 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/30/siyaset/siy03.html </URL>
<DATE> 2002/03/30/ </DATE>
<TIME>  </TIME>
<AUTHOR>  </AUTHOR>
<HEADLINE>
İstanbul’da 3. operasyon 
</HEADLINE>
<TEXT>

Başmüfettiş Eren, belediyenin üst yönetimini görevden aldı. Başkan Gürtuna’nın yardımcısı ve belediye genel sekreteri de görevden alındı 
     TOLGA ŞARDAN Ankara 

     İstanbul Büyükşehir Belediyesi’nde Albayraklar’a verilen yolsuzluk soruşturmalarını yapan Mülkiye Başmüfettişi Candan Eren, belediyenin üst yönetimini görevden aldı. Karar dün, Belediye Başkanı Ali Müfit Gürtuna’ya iletilirken, Eren tarafından görevden alınanlar arasında belediye genel sekreteri ve yardımcısının da bulunması dikkat çekti. 
     
     Düğmeye basıldı 
     Milliyet’in aldığı bilgiye göre, belediyedeki ihaleleri mercek altına alan İçişleri Bakanlığı mülkiye başmüfettişleri dün büyük bir kadro operasyonu için düğmeye bastı. Şimdiye kadar yapılan soruşturmalarda elde edilen bilgilerle hazırlanan savcılık iddianamelerinde adı geçen üst düzey belediye görevlilerinden 16’sı şok operasyonla görevden alındı. AKP Lideri Recep Tayyip Erdoğan’ın belediye başkanlığı döneminde de bulunan belediye yetkililerini görevden alan Mülkiye Başmüfettişi Eren, gerekçe olarak Eyüp ve İstanbul Cumhuriyet Başsavcılığı iddianameleriyle İstanbul Cumhuriyet Başsavcılığı’nın İçişleri Bakanlığı’na gönderdiği yazıda, "suç işlemek amacıyla oluşturulan teşekkülde yer alan kişiler" olmalarını gösterdi. Eren tarafından görevden alınan üst düzey belediye yetkilileri şunlar Belediye Genel Sekreteri Adem Baştürk, Genel Sekreter Yardımcısı Mesut Bektaş, İmar Daire Başkanı Nihat Mecit, Personel Daire Başkanı Temel Coşkun, Yazı İşleri Daire Başkanı Sabri Dereli, Çevre Koruma Daire Başkanı Mustafa Öztürk, Kontrol Daire Başkanı Ali Çolak, Hukuk Müşavirliği Avukatı Ali Yılmaz, Belediye İrtibat Müdürü Ali Rıza Kiremitçi, İştirakler Daire Başkanı Hüseyin Akay, Hesap İşleri Daire Başkanı Vekili Sadık Karabıyık, Satın Alma Daire Başkanı Hüseyin Eren, İSKİ Daire Başkanı Hüseyin Gülsün, İtfaiye Müdür Yardımcısı Necdet Berber, Hukuk Müşaviri Osman Yıldırak, İETT Genel Müdür Yardımcısı Nurettin Dönmez. 
     



 SİYASET 










</TEXT>
</DOC>
