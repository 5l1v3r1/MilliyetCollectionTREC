<DOC>
<DOCNO> 52144 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/14/ekonomi/eko03.html </URL>
<DATE> 2001/11/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Türk - İş’in tavrı sertleşiyor 
</HEADLINE>
<TEXT>

     ATİLLA ÖZSEVER 

     Devletin küçültülmesi yönündeki girişimler, Türk - İş’in ilk kez sert bir tavır almasına neden oldu. Köy Hizmetleri, Karayolları, DSİ gibi kuruluşların küçültülmesi, ilk aşamada 50 bin, belli bir süreç içinde de 150 bin kişinin zorunlu emekli edilmek istenmesi, kamudaki sendikal hareketin ciddi bir güç kaybına yol açacak. 
     Türk - İş, bugüne kadar iki yılda bir 450 bin işçi adına sözleşme yapabiliyordu, işçilerin iş güvencesi vardı. Ancak şimdi başta Başkan Meral’in sendikası Yol - İş olmak üzere kamu sendikaları devletin küçültülmesi karşısında ciddi bir üye kaybına uğrayacak. 
     Bu gelişmeler Türk - İş’i aktif bir tavra zorluyor. Eskiden olduğu gibi bir iki tavizle sorunun çözümlenemeyeceği gözüküyor. Türk - İş, "Bir adım geri atarsak arkası gelir. İkramiyeden vazgeçersek, arkasından zorunlu emeklilik gelir" düşüncesinde. 
     Bayram Meral, önceki günkü basın toplantısında "Türkiye IMF’nin ekonomik işgali altında" derken akşam da bakanların önerilerine ret cevabı verdi. Emek Platformu’nun 15 Kasım’da dağıtılacak bildirisinde de ilk kez "emperyalizm" tanımına yer verildi, IMF politikalarının dayatılması halinde Türkiye’nin her köşesinin miting alanına çevrileceğinden söz edildi. 
     
     Yeni bir strateji 
     Daha önce devletin küçültülmesi, özelleştirme uygulamaları Arjantin ve benzeri ülkelerde gündeme geldi. O ülkelerdeki sendikalar, ilk dalga karşısında pek başarılı olmamakla birlikte ikinci aşamada sadece kazanılmış hakları korumakla kalmayıp özel sektör dahil örgütsüz tüm kesimleri içine alacak bir stratejiyi benimsediler. Bu strateji, Güney Kore, Brezilya gibi ülkelerde başarılı oldu. 
     Türk - İş, bir ara rejim yaşanmadan 2002’de erken seçime gidilmesini istiyor. 
     



 EKONOMİ 






















</TEXT>
</DOC>
