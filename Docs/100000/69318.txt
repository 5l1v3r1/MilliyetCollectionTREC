<DOC>
<DOCNO> 69318 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/24/son/sontur06.html </URL>
<DATE> 2002/02/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Kapalıçarşı imaj tazeliyor... 
</HEADLINE>
<TEXT>

     Mimari üslubu, yerleşimi, ürün çeşitleri ve tarihi özelliğiyle İstanbul'un en önemli turistik mekanlarından olan Kapalıçarşı, yeni turizm sezonunu bir dizi yenilikle karşılayacak. 
     Esnaf, turistlerden en çok şikayetin geldiği taksici sorununu çözmek için kendi durağını oluşturmayı planlarken, sayıları 1600'ü bulan seyyar barakalar ise kaldırılacak. 
     Kapalıçarşı Esnafları Derneği Başkanı Hasan Fırat, A.A muhabirine yaptığı açıklamada, 3 bin 600 dükkanın bulunduğu tarihi çarşıda günlük çalışan kişi sayısının sezona göre 15 ile 25 bin arasında değiştiğini söyledi. 
     Fırat, çarşıda ekonomik krizden dolayı kapanan dükkan bulunmadığını vurgulayarak, şöyle dedi 
     ''Geçen yıl ekonomik kriz sonucu oluşan durgunluk ve ABD Doları'nın ikiye katlamasından ötürü tedirgin olmuştuk. Ancak beklenenin üzerinde ziyaretçi geldi. Ziyaretçi sayısı özellikle Temmuz-Ağustos aylarında zirveye ulaştı. 1998 öncesindeki sayıyı geçtik. Bu yılki hedefimiz sayıyı en az yüzde 20 artırmak.'' 
     
     Günlük para trafiği 1.5-2 milyon dolar 
     Kapalıçarşı'dan, geçiş amacıyla kullananlarla birlikte günde ortalama 450 bin kişinin geçtiğini belirten Fırat, tarihi mekandaki günlük para trafiğinin ise 1.5-2 milyon dolar arasında değiştiğini bildirdi. 
     Fırat, çarşıya daha fazla turist çekmek için bir dizi çalışma yapıldığını anlatarak, Turizm Bakanlığı'nın Berlin ve Moskova'da düzenleyeceği fuarlarda ilk kez Kapalıçarşı'nın tanıtımına yönelik stantlar açılacağını, buralarda dia gösterilerin yanı sıra çeşitli filmlerin sunulacağını kaydetti. 
     Denizyoluyla İstanbul'a gelen turistleri çarşıya çekmek için Karaköy-Kapalıçarşı arasına otobüs seferleri düzenleyeceklerini ifade eden Fırat, bununla ilgili çalışmaların ise son aşamada olduğunu dile getirdi. 
     
     Hedef çarşının 7 gün açık olması 
     Hasan Fırat, işlerin açılması durumunda Kapalıçarşı'yı 7 gün süreyle açık tutmayı hedeflediklerini belirterek, ''Bizim pazar günleri çarşıyı kapatmamızın tek nedeni ekonomik. İş olmayınca esnaf mecburen elektriğe, suya, işçiye para vermemek için dükkanını kapatıyor'' dedi. 
     Güvenlik açısından çarşıda bir sorun yaşanmadığını, Türkiye'nin en güvenli alışveriş merkezlerinden birinin Kapalıçarşı olduğunu vurgulayan Fırat, geçen yıl sadece bir-iki kapkaç olayının yaşandığını söyledi. 
     Fırat, halen bölgede Turizm Bakanlığı ile İstanbul Valiliği tarafından ortaklaşa yürütülen ''Turizm Geliştirme Projesi''nin uygulandığını hatırlatarak, ''Çarşıya ulaşan hangi yollar açılacak, hangileri kapanacak, otoparkların durumu ne olacak gibi konularla ilgili çalışmalar son aşamaya geldi. 1 Mart 2002'den sonra bölgenin ulaşımı çözülecek'' şeklinde konuştu. 
     
     İki önemli sorun... 
     Çarşının iki önemli sorununun bulunduğunu, bunlardan birinin taksiciler, diğerinin de seyyar satıcılar olduğunu anlatan Fırat, şunları kaydetti 
     ''Belediye 30 santimetrelik yer vermiş, işgaliye parası alıyor. 
     Vergisini veren, elektrik harcayan, istihdam yaratan esnaf seyyar satıcılardan rahatsız. Bunlar hem çarşının imajını bozuyor, hem de turistlere kötü örnek oluyor. Bu konunun çözümü için hem Valiliğe, hem de Turizm Bakanı Taşar'a bir rapor verdik. Vali Çakır, buradaki seyyar satıcıların kaldırılacağı yönünde bize söz verdi, Valilik bize yetki verecek, biz de gerekirse güvenlik güçlerinden yardım alarak belediyenin yapması gereken şeyi yapacağız ve barakaları sökeceğiz.'' 
     
     Özel taksi durağı 
     Kapalıçarşı Esnafları Derneği Başkanı Fırat, çarşıyı gezmek için gelen turistlerin özellikle çıkış kapılarında bekleyen taksicilerden çok rahatsız olduğunu, bu konuda kendilerine sürekli şikayetlerin geldiğini söyledi. 
     Bu konuyu çözmek için gerekli girişimlerin yapıldığını belirten Fırat, ''Turistler, taksicilerin genelde taksimetre açmadığından, kendilerini dolambaçlı yollardan götürdüğünden ve arabaların eski olmasından şikayetçi. Laleli'ye 10, Taksim'e 30 dolar para istiyorlar. 
     Bu sorunu çözmek için çarşıya özel taksi durağı yapılacak. Taksiler yeni, sürücülerin özel kıyafetleri olacak ve İngilizce bilecekler'' dedi. 
     Fırat, tarihi çarşıda çok nadir de olsa turistlerin taciz edildiğini anlatarak, bunu önlemek için tacizde bulunan esnafı teşhir edeceklerini kaydetti. 
     






</TEXT>
</DOC>
