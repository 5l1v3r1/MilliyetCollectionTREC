<DOC>
<DOCNO> 61033 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/07/son/sonspo03.html </URL>
<DATE> 2002/01/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Ergin Ataman'ın Siena'sı lideri devirip ligde 4. sıraya yerleşti 
</HEADLINE>
<TEXT>

     Antrenörlüğünü Ergin Ataman'ın yaptığı Montepasci Siena evinde oynadığı maçta lig lideri Benetton Treviso'yu 83-73 yendi. 
     İtalyan 1. Basketbol Ligi'nin ilk yarısının son maçında İtalya ve Avrupa'nun en büyük takımlarından biri olan Benetton'ı yenmeyi başaran Siena, puanını 26'ya çıkararak ilk yarıyı 4. sırada bitirdi. 
     Siena'da özellikle Gorenç, Stefanov ve Tolbert'in oyunları Benetton karşısında etkili oldu. Siena kentinde kendisine ''prens'' lakabı takılan Ergin Ataman'a taraftarlarında büyük sevgi gösterdiği görülürken, spor salonunda Türk bayrakları da yer aldı. 
     İtalyan liginde tek yabancı antrenör olma özelliğini de elinde bulunduran Ataman, maç sonrası yaptığı açıklamada, ''Topu iyi dolaştırdık. İyi sayılar kazandık. Cesaretimizle kazandık'' dedi. 
     Türk antrenör, ''Galip gelmekten çok mutluyum. Gelecekteki maçları göz önünde tutarak bu bize gerekiyordu. Ama lig halen çok uzun, biz yolumuza devam edeceğiz. Önemli olan sonuna kadar var olmak ve önemli maçları kazanıp arada kazalar yapmamak. Sonunda nereye varacağımıza bakacağız'' şeklinde konuştu. 
     Avrupa'nın en iyi antrenörlerinden biri olarak sunulan Ataman, maç sonrası yapılan röportajda taktik seçiminden dolayı tebrik edildi. 
     Siena, ligin ilk yarısını 4. sırada tamamlayıp ilk 8'e girince 19-23 Şubat tarihlerinde Forli kentinde yapılacak İtalya Kupası maçlarına katılmaya da hak kazandı. 
     Öte yandan Saporta Kupası'nda Salı günü Türkiye'de oynayacak olan Snaidero Udine takımının antrenörü Phil Melillo, Muller karşısında alınan 75-79'luk yenilgi sonrasında istifa etti. 
     Udine Kulübü'nün başkanı Edi Snaidero ile konuşan Melillo'nun düşünmek için izin istediği, daha sonrada istifa etttiği belirtilirken, Türkiye'de takımın başında yardımcı antrenörler Bettarini ve Milani'ye emanet olacağı kaydedildi. 
     






</TEXT>
</DOC>
