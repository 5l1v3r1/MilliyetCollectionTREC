<DOC>
<DOCNO> 50855 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/06/yazar/akyol.html </URL>
<DATE> 2001/11/06/ </DATE>
<TIME>  </TIME>
<AUTHOR> Taha AKYOL  </AUTHOR>
<HEADLINE>
İslam tartışması 
</HEADLINE>
<TEXT>

     VOLKAN Vural önde gelen diplomatlarımızdan biridir. Kritik zamanlarda, kritik görevleri başarmıştır. Şimdi de "Başbakanlık Avrupa Birliği Genel Sekreteri"dir. 
     Kendisiyle Afganistan sorunlarını konuşurken, "daha geniş bakalım" diyerek yeni bir öneri getirdi 
     - Bütün dünyada İslam hakkında akademik ve politik tartışmalar artacaktır. Bir kamplaşmayı önlemek için, Türkiye İslam dünyasında 'doktriner' tartışmalar açmalı, buna öncülük etmelidir. 
     Burada 'doktrin'den kasıt, dinin anlaşılmasına ilişkin yorumlardır... 
     Büyükelçi Vural devam ediyor 
     - Türkiye kendi İslam tecrübesini İslam dünyasına iyi anlatmalıdır... Doktrin tartışmalarını adeta 'ihraç' etmelidir. Bu, dünyadaki itibarımızı da artırır. 
     
     EVET, İslam adına terör yapanlar ve totaliter rejim kuranlar bulundukça kamplaşma eğilimi güçlenecektir. 
     Soğuk Savaş dönemindeki kapitalizm - komünizm kamplaşması gibi, bir İslam - Batı kamplaşması zihinlere oturursa, böyle bir "medeniyetler çatışması" felaketler getirir 
     Diyalog hayati bir ihtiyaçtır. "Doktrin tartışmaları" bu bakımdan gerçekten çok yararlı olur. 
     Tarihteki muhteşem "İslam medeniyeti" de hem dinin içinde hem dinle felsefe arasında yoğun tartışmaların eseriydi. 
     Eş'ari tarafından sistemleştirilen Kelam doktrini ile El Kindi'nin Mutezile rasyonalizm doktrini etrafındaki yoğun tartışmalar... Hadisçilerle Kelamcıların, yenilikçi 'müçtehit'lerle radikal Selefiyecilerin... Tasavvufçu Gazali ile felsefeci İbn Rüşd'ün tartışmaları... 
     O konuların büyük bir kısmı artık eskimiştir. Ama "İslam medeniyeti" dediğimiz muhteşem tarihi olgunun 'şeriat'tan ibaret olmayıp yoğun diyalog ve tartışmalarla, yeni görüşlerle oluştuğunu görmek bakımından çok önemlidir. 
     İktisadi çöküntüler yüzünden tartışmanın yerini katılaşma alınca İslam Medeniyeti çökmüştür... 
     
     GÜNÜMÜZDE Arap milliyetçi sosyalizminin mirasçısı olan radikal Siyasi İslam da "tartışma" ve "diyalog" yerine cepheleşme ve militanlaşma getirmiştir. Bakın eserlerine, nutuklarına, militanlıktır Ne Kelam vardır ne de felsefe... 
     Halbuki 19. asrın sonlarında ve 20. yüzyılın başlarında yine çok feyizli bir tartışma başlamıştı Mısır'da Abduh, Türkiye'de İzmirli İsmail Hakkı, Tataristan'da Musa Carullah, Pakistan'da Muhammed İkbal gibi... 
     Medrese ulemasından Elmalılı Hamdi Efendi 1914 yılında "hakimiyeti milliye, hilafetten üstündür" diye yazıyor, bunun İslami delillerini de ortaya koyuyordu 
     Şimdi ise yeni yetmeler "hakimiyet Allah'ındır" diye eylem yapıyor 
     19. yüzyılda yeniden başlamış olan diyalog ve tartışma geleneğini bizde pozitivizm, Araplarda Arap sosyalizmi tahrip etti. Bağnazlığa bir de Üçüncü Dünya öfkesi yüklenince dünyayı ürküten bir militanlık ve terör ortaya çıktı. 
     Katılaşmaya karşı, Türkiye tartışma geleneğini başlatmalı... Devlet müdahalesiyle değil hele MGK bu konulara hiç karışmamalıdır. 
     Yayınlarla ve uluslararası sempozyumlarla bu işi yapması gerekenler saygın ilim adamlarıdır, sivil kurumlardır. 
     Türkiye'nin bu bilimsel birikimi vardır... 
     
     







İslam tartışması 


Yalan rüzgarı 


Robertson Irak için zemin mi hazırlıyor 


Kıbrıs ya da uçurumun kenarında politika 


Terim'le dün başbaşa 


Beraat ettim 


YÖK'e ulu çınar dopingi 


Ankara tavrını açık anlatmalı 


Tüpraş’lı tahvil ihracı 


Tema'dan Dünya 2001 Raporu 


Turkcell'in piyasa değeri onda bire düştü 


Devletin iç borcu 100, iç borçtan alacağı 70 


Su akar Bakanlık doldurur 


</TEXT>
</DOC>
