<DOC>
<DOCNO> 61047 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/07/son/sontur03.html </URL>
<DATE> 2002/01/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Kar durdu..İstanbul biraz nefes aldı 
</HEADLINE>
<TEXT>

     Kar yağışının durduğu İstanbul'da, ulaşım da dahil olmak üzere herhangi bir olumsuzluk yaşanmıyor. 
     İstanbul Büyükşehir Belediyesi Ulaşım Daire Başkanı Rafet Bozdoğan, dün gece don tehlikesine karşı yoğun bir çalışma yürütüldüğünü, bütün ana arterlerin birkaç kez küreme araçlarıyla kar ve buzlardan temizlendikten sonra tuzlandığını söyledi. 
     Bozdoğan, ''Dün gece en üst düzeyde alarm verildi. Yoğun bir çalışmayla bütün yollar temizlenerek trafiğe hazır hale getirildi. 
     Sabah itibariyle hiçbir ana arterde herhangi bir sorun yaşanmadı'' dedi. 
     Bu sabah toplu taşıma araç seferlerinin de artırıldığını, karlanma ve buzlanmadan dolayı aksayan sefer olmadığını anlatan Bozdoğan, arızadan yapan araçların yolcularının da arkadan gelen diğer otobüsler tarafından alınarak işyerlerine ulaştırıldıklarını bildirdi. 
     Bozdoğan, dün gece çalışan ekiplerin dinlenmeye çekildiğini, akşam saatlerinden itibaren tekrar yoğun bir ekip çalışmasıyla yarın için yolları temizleyip trafiğe açık tutmak istediklerini kaydetti. 
     
     Sürücülere uyarılar 

     Meteorolojinin, yarın ve Çarşamba günü kar yağışı beklendiğini bildirdiğine işaret eden Bozdoğan, ''Biz her ne kadar yolları zincirsiz gidilecek hale getirmiş olsak bile, vatandaşlara, gerekmedikçe özel araçlarıyla trafiğe çıkmamalarını, trafiğe çıkanların mutlaka zincir takmalarını, trafik kurallarına uymalarını ve emniyet şeritlerini ihlal etmemelerini tavsiye ediyoruz'' dedi. 
     Rafet Bozdoğan, bugün, önceki günlerin de verdiği deneyim, halkın bu konuda duyarlı davranması ve yolların temizlenmesi nedeniyle şu ana kadar hiçbir problem yaşanmadığını anlatarak, ''Ümit ediyorum, önümüzdeki birkaç günü de bu şekilde atlatırız ve problemsiz şekilde yolları trafiğe açmış oluruz'' diye konuştu. 
     İstanbul'da deniz ve hava ulaşımı da sorunsuz gerçekleştirilirken, elektrik, su, telefon ve doğalgaz hizmetlerinde de herhangi bir aksama yaşanmıyor. 
     






</TEXT>
</DOC>
