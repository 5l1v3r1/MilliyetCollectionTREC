<DOC>
<DOCNO> 59163 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/26/son/sontur20.html </URL>
<DATE> 2001/12/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Rıdvan Budak "Başbakan'ın yaptığı arkadan vurmaktır" 
</HEADLINE>
<TEXT>

     DSP İstanbul Milletvekili Budak, daha önce parti yönetimiyle daha fazla gerginliğe yol açmamak için istifa etmek istediğini, ancak Ecevit'in isteği üzerine bundan vazgeçtiğini bildirerek, ''O gün istifamı kabul etmeyen Sayın Başbakan'ın bugün haberim olmadan beni ihraç talebiyle Disiplin Kurulu'na vermesi tam da arkadan vurmaktır'' dedi. 
     DSP İstanbul Milletvekili Rıdvan Budak, Parlamento'da düzenlediği basın toplantısında, bazı gazete haberleri gerekçe gösterilerek ihraç talebi ile Disiplin Kurulu'na sevkedildiğini basın aracılığıyla öğrendiğini bildiren Budak, bu karara gerekçe gösterilen haberlerde, tırnak içinde belirtilen sözlerin kendisine ait, diğer kısımların ise gazetenin yorumu olduğunu ileri sürdü. 
     Hükümet'e yönelik eleştirilerini bugüne kadar defalarca dile getirdiğini, bu nedenle gerekçeyi haklı bulmadığını anlatan Budak, DSP'ye, Genel Başkan Bülent Ecevit'in ''yoğun ısrarı'' üzerine katıldığını bildirdi. Milletvekili seçildiğinde, ''geldiğim yeri unutmam eleştiri ve önerilerimi yaparım, kabul görürse mutlu olurum görmezse kızmam, küsmem, terketmem'' dediğini hatırlatan Budak, siyasal geleceğinin hiçbir zaman Türkiye'nin geleceğinden daha önemli olmadığını kaydetti. 
     Rıdvan Budak, bir süre önce Hükümet'in politikalarından duyduğu rahatsızlığın artması ve buna bağlı olarak eleştirilerin yoğunlaşması üzerine, parti yönetimi ile daha fazla gerginliğe yol açmamak için istifa etmek istediğini Başbakan'a ilettiğini söyledi. Ancak, daha sonra Devlet Bakanı ve Başbakan Yardımcısı Hüsamettin Özkan'ın kendisini arayarak, Başbakan'ın Türkiye'nin içinde bulunduğu şartlarda olumsuzluk yaratabileceği gerekçesiyle istifaden vazgeçmesi ricasını aktardığını anlattı. Ecevit'in bu ricasına uyduğunu kaydeden Budak, şöyle konuştu 
     ''Bu olay zımnen, birbirimizi karşılıklı olarak ve bu halimizle kabul ettiğimiz anlamını da taşır. 
     O gün istifamı kabul etmeyen Sayın Başbakan'ın, bugün haberim olmadan, beni ihraç talebiyle Disiplin Kurulu'na vermesi ve bunun, bana tebliğ edilmeden kamuoyuna duyurulması tam da arkadan vurmaktır. 
     Bu yakışık almamıştır.'' 
     Siyasetin kapıkulları 
     Kendisinden savunma istendiğini belirten Budak, geçmişte zor şartlar altında savunmasını yaptığını, bugün de yapacağını ifade ederek, ''Ya ülkenin 40 yıllık siyasal geçmişinde sorumluluk taşımış olanların, bugün gelinen noktada savunma yapması ne kadar mümkün olacaktır'' diye konuştu. 
     Partilerin kimsenin malı olmadığını belirten Budak, hukuk ve yasalara uygun olarak kurulan partilerin, insanların da tercihlerine göre buralara üye olduklarını anlattı. 
     Parti programı ve tüzüğüne aykırı bir davranışının olmadığını da kaydeden Budak, ''Bütün bunların ışığında, ülkemizin içinde bulunduğu bu kritik dönemde sayın Başbakan'ı sükunete ve kararını yeniden gözden geçirmeye davet ediyorum. Kendilerine içtenlikle saygılarımı sunuyorum'' dedi. 
     Budak, bir gazetecinin, bazı DSP yöneticilerinin 'kahraman yapmamak için bugüne kadar ihraç etmedik'' şeklindeki sözlerini hatırlatılması üzerine de, ''siyasetin kapıkullarının, siyaseti onurlarıyla yapanlara söz söylemeye hakları yoktur'' şeklinde konuştu. 
     Rıdvan Budak, bundan sonraki tavrının ne olacağının sorulması üzerine, ''yasa ve tüzükler neyi öngörüyorsa'' öyle davranacağını söyledi. 
     






</TEXT>
</DOC>
