<DOC>
<DOCNO> 93195 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/02/ekonomi/aeko.html </URL>
<DATE> 2002/07/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Borcu olana haciz emri 
</HEADLINE>
<TEXT>

12 büyük ilin defterdarlarını toplayan Maliye Bakanı Sümer Oral, 9 katrilyon liralık vergi borcunun tahsili için, gerekirse cebren tahsilat’ emri verdi 
     HARUN GÜREK Ankara 

     Borçlanma faizlerindeki artışın ekonomik programı riske sokmasını önlemek için ilave gelir sağlanması zorunluluğunun ortaya çıkması, Maliye Bakanlığı’nı harekete geçirdi. Maliye Bakanı Sümer Oral, büyük şehirlerin defterdarlarına, 9 katrilyon liralık vergi alacağının cebren tahsil edilmesi için talimat verdi. 
     
     12 büyük ilden başlıyor 
     Maliye Bakanı Sümer Oral, 12 büyük ilin defterdarlarını önceki hafta Ankara’da topladı. Oral toplantıda Ankara, İstanbul, İzmir, Bursa, Adana, Konya, İzmit, Gaziantep, Eskişehir, Antalya, Mersin ve Denizli defterdarlarına tahsil edilemeyen vergi alacakları için 6183 sayılı Amme Alacakları Yasası’nın uygulamaya sokulmasını istedi. 
     Oral, defterdarlara öncelikle uzlaşmayla alacakları tahsil etmelerini, uzlaşmaya yanaşmayan borçlulara karşı ise yasa neyi öngörüyorsa onu yapmaları gerektiğini söyledi. 
     
     Davete uymayana haciz 
     Talimat uyarınca, defterdarlar önce borçlarını ödemeyen mükellefleri davet ederek, borçlarını ödemelerini isteyecek. Davete uyup vergi dairelerine giden mükelleflere borcun bir miktarını hemen ödemeleri koşuluyla taksitlendirme olanağı da sağlanacak. Zor durumda olmadığı halde davete uymayan ve borcunu ödemeye yanaşmayanlara karşı ise 6183 sayılı yasa uygulanacak. 
     Bu yasa uyarınca, ödeme çağrısına uymayan belediye, KİT, şirket ya da kişilerin malvarlıklarına hemen haciz konularak, satış işlemlerine başlanacak. Bu mükelleflerden daha önce malvarlığına haciz konulmuş olanlar ise borcunu ödemeye yanaşmazsa, doğrudan satış işlemlerine geçilecek. 
     
Defterdarlar harekete geçti      Talimatın ardından defterdarların başta KİT’ler ve belediyeler olmak üzere borçlarını ödemeyen mükellefleri davet ederek, görüşmelere başladığı bildirilirken Maliye Bakanlığı’nın, son dönemlerde ortaya çıkan siyasi istikrarsızlık kaygısı nedeniyle, faizde yaşanan artışın bütçeye getireceği olası yükü dikkate alarak harekete geçtiği belirtildi. 
     
     Vergi affı yok mesajı 
     Bakanlığın ayrıca 2000 yılı sonu itibariyle olan vergi borçlarına getirdiği tecil kolaylığından yararlanmayan mükelleflerin üzerine giderek, hem bundan sonra vergi affı olmayacağı, hem de vergi adaletini sağlama mesajını vermeyi hedeflediği de kaydedildi. 
     Devletin tahsil edilemeyen vergi alacaklarının toplamının 9 katrilyon lira dolayında olduğu hesaplanıyor. Bu alacakların büyük bölümünün KİT’ler ve belediyelerden olan alacaklardan oluştuğu, 2 - 3 katrilyon liralık kısmının ise özel sektöre ait olduğu kaydedildi. 
     



 EKONOMİ 


















</TEXT>
</DOC>
