<DOC>
<DOCNO> 94176 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/07/ekonomi/aeko.html </URL>
<DATE> 2002/07/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Denetim KKTC’ye uzandı 
</HEADLINE>
<TEXT>

BDDK ekibi, Türk bankalarının KKTC’deki şubelerinde ve off - shore bankalarda denetim yaptı. Denetimlerde özellikle buharlaşan mevduatlar ve kredi aktarımları üzerinde duruldu 
     TARIK YILMAZ 

     Bankacılık Düzenleme ve Denetleme Kurumu BDDK denetçileri, geçen hafta, KKTC’de off - shore denetimi yaptı. Çalışma kapsamında haziran ayı içinde Kıbrıs’a giden denetçi ekibinin geçen hafta da KKTC’ye giderek incelemelerde bulunduğu öğrenildi. Denetimde, Türk bankalarının KKTC şubelerinde ve off - shore’larda bulunan mevduatları, ayrıca off - shore’ların yurtdışından Türkiye’ye aktarılan kredilerin geçiş noktası olarak kullanılması konuları üzerinde durulduğu belirtiliyor. 
     BDDK, Türkiye’de el konulan birçok bankadaki mudinin mevduatlarının buharlaşmasına neden olduğu belirtilen off - shore bankaları denetlemek için ilk ekibini haziran ayı içinde gönderdi. 10 gün süren bu incelemede, off - shore’lar yanında KKTC bankalarının da denetlendiği öğrenildi. 
     
     Mevduat kabul yetkisi 
     Haziran ayındaki denetimin birinci kısmının tamamlanmasından sonra BDDK’nın geçen hafta ikinci bir ekip daha KKTC’ye gönderdiği belirtildi. İkinci denetimin de dört gün sürdüğü kaydediliyor. BDDK denetçileri, mevduat kabul yetkileri olmamasına karşın, yıllardır Türkiye’den birçok kişinin parasının KKTC’ye mevduat olarak kaydırılması nedeniyle bu konuyu da inceleme kapsamına aldı. 
     Ancak her iki incelemede de özellikle krediler üzerinde yoğunlaşıldı. Off - shore’lar çeşitli denetimler çerçevesinde kredi alıp verebiliyor. Bunlar genellikle yurtdışından alınıp KKTC üzerinden Türkiye’deki şirket ve kurumlara gönderiliyor. Bir başka deyişle, kredi KKTC’deki banka üzerinden geçirilip yurtdışından alınmış yabancı kredi’ gibi gösteriliyor. 
     
Denktaş’ın dünürü ağır cezalık      KKTC Cumhurbaşkanı Rauf Denktaş’ın dünürü ve kapatılan Kıbrıs Kredi Bankası’nın eski sahibi Salih Boyacı ağır cezalık oldu. KKTC Savcılığı, bankasına 2000 yılında el konulan Boyacı hakkında uzun süredir yürüttüğü araştırma sonrası davayı önceki gün ağır cezaya sev ketti. Eylülde başlayacağı öğrenilen davanın kasımda sonuçlanması bekleniyor. BDDK, bankanın Türkiye’deki Merkez şubesini 29 Haziran 2000’de kapatmıştı. 
     
KOBİ Konseyi Türkbank için BDDK’ya gidiyor      KKOBİ Konseyi, Kobibank yapmak için Türkbank’ı alma girişimlerine başladı. Konesy’in girişimine banka çalışanlarının üye olduğu BANK-Sİ-SEN Sendikası’ndan da destek geldi. KOBİ Konseyi Başkanı Kenan Beysoylu, yarın sendikayla görüşerek bir danışma kurulu oluşturacaklarını ve daha sonra da BDDK’ya başvuracaklarını belirtti. 
     BANK - Sİ - SEN Başkanı Alptekin Sağlanmak da KOBİ Konseyi’nin girişimini desteklediklerini ve birlikte çalışacaklarını belirtti. Bankanın 1.5 yıldır gündemlerinde yer aldığını belirten KOBİ Konseyi Başkanı Beysoylu ise, banka çalışanlarının teklife ilgisinin çok büyük olduğunu kaydetti. 
     
     Danışma kurulu oluşacak 
     Yarın Türkbank çalışanlarıyla bir araya gelerek danışma kurulu oluşturacaklarını ifade eden Beysoylu, "Oluşturacağımız ortak metni BDDK Başkanı Engin Akçakoca’ya ve Devlet Bakanı Kemal Derviş’e göndereceğiz. Gerek olursa IMF’ye de gönderilecek" dedi. 
     BDDK Başkanı’nın konudan telefonla haberdar edildiğini kaydeden Beysoylu, devletin KOBİ’ler için vermeyi taahhüt ettiği 1.5 katrilyon liralık yardımın üçte birinin verilmesi halinde bankanın işletilebilir hale geleceğini savundu. 
     



 EKONOMİ 

















</TEXT>
</DOC>
