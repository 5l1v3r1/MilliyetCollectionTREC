<DOC>
<DOCNO> 57245 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/14/son/sontur16.html </URL>
<DATE> 2001/12/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Diyanet İşleri Başkanı'ndan Papa'nın çağrısına destek 
</HEADLINE>
<TEXT>

     Diyanet İşleri Başkanı Mehmet Nuri Yılmaz, Ramazan ayı boyunca ekonomik krizin toplumun bütün kesimlerini etkilediği bir ortamda, vatandaşların gerçekleştirdiği dayanışma ve yardımlaşmanın takdire şayan olduğunu bildirdi. 
     Mehmet Nuri Yılmaz, Diyanet İşleri Başkanlığı'nın gerek yurtiçi ve gerekse yurtdışında vatandaş ve soydaşları, dini konularda aydınlatmak ve İslam dininin evrensel mesajlarını, tüm insanlığa sunmak için çalışmalarının büyük bir gayretle sürdürdüğünü ifade etti. 
     İnsanlığı etkileyen her türlü olumsuzluğun önlenmesi için, ilahi din mensupları ile diyalog çalışmalarına büyük önem verdiklerini anlatan Yılmaz, başkanlığın iyi niyetle yapılan tüm barış ve işbirliği çağrılarına olumlu yanıt verdiğini söyledi. 
     Yılmaz, Katolik dünyasının dini lideri Papa 2. Jean Paul'ün insanlığın huzur, barış ve dayanışması için Yahudi ve Hıristiyanlara yaptığı bugün Müslümanlarla birlikte oruç tutması çağrısını olumlu bulduklarını kaydetti. 
     Mehmet Nuri Yılmaz, bayram nedeniyle kabirlere ziyaretlerin usul ve adabına uygun bir şekilde yapılmasını isteyerek, bayram nedeniyle sürücülerin kara yollarında daha dikkatli olmaları gerektiğini de bildirdi. 
     
     Kafir demek büyük suç 
     Diyanet İşleri Başkanı Yılmaz, bir gazetecinin, Usame Bin Laden'in dün TV'lerde yayımlanan kasette, Türkler'den ''Kafir'' diye sözettiğini anımsatması üzerine, bu kaseti izlemediğini belirterek, şunları söyledi 
     ''Masum insanları öldüreceksiniz, Onlar Ölümü Haketmiş 
     diyeceksiniz. Bu ne insanlığa yakışır, ne de dine yakışır. Normal insanın söyleyeceği bir söz değil. Bırakın, bir Müslümanı, birini kafir diye itham etmek, dinimizde en büyük suçtur ve en büyük günahtır. Peygamberimizin bir lafı var İnsana kafir demek, onu öldürmekle denktir . Onun için bunu tasvip etmiyorum. Bu tip söz sarfedenleri kınıyoruz. Bir insanı kafir diye itham etmek ağır bir ithamdır, onu öldürmek gibidir.'' 
     






</TEXT>
</DOC>
