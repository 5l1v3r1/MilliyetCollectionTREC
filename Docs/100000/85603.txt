<DOC>
<DOCNO> 85603 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/23/spor/spo06.html </URL>
<DATE> 2002/05/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Efsane siyah döndü 
</HEADLINE>
<TEXT>

1970 ve 80’lere damgasını vurmuş, 1974 ve 82’de Dünya üçüncüsü olmuş Polonya, Avrupa’dan finallere yükselen ilk takım olan ekibine çok güveniyor. En çok da Nijerya asıllı Olisadebe’ye 
     Mehmet Demirkol 

     D GRUBU 
     Lato, Tomaszewski, Deyna, Kasperczak ve Zmuda’lı, sonra Smolarek, Majewski, Mlynarczyk ve Boniek’li devirler çok geride kaldı. Polonya 74’de kupayı kazanabilirdi. Çoğuna göre kazanmalıydı. 82’de de çok yaklaştılar. Sonra Dünya sahnesinden silinip gittiler. Ama Afrika’dan bir adam geldi ve umutlar yeşerdi. Nijeryalı Emmanuel Olisadebe Polonya vatandaşlığına geçtikten 1 hafta sonra Romanya’ya hazırlık maçında bir gol attı. Sonra ilk resmi maçında Ukrayna’yı iki kez avladı elemelerin ilk sınavında. Sonra da hiç durmadı, 8 golle elemelerin en golcü Polonyalısı oldu. Ve yeni ülkesi, onun formuyla Avrupa’dan kupaya gitme hakkını kazanan ilk takım oluverdi. 
     1986’dan bu yana ilk kez katılıyorlar. Hocaları Jerzy Engel, Panathinaikos’lu oyuncusundan mahrum bir Polonya’nın, Shevchenko’suz Ukrayna’ya benzeyeceğini söylüyor. Onu besleyen orta saha oyuncusu Kaluzny de attığı 5 golle önemli oyunculardan biri. 
     En güçlü yönleri iki uç. Bir tarafta Dudek var, en uçta da Olisadebe. Çok kolay gol atıp, çok zor yiyorlar. Ama bu iki oyuncuya aşırı bağımlılıkları onların bir şekilde eksik kalması durumunda kabus yaratabilir. Mesela Olisadebe’nin oynamadığı Ermenistan maçını kazanmadılar. 
     4-4-2 oynuyorlar ve çok hızlı akına çıkıyorlar. Tek planları var. Kaluznhy ve Swierczeski’yle topu Olisadebe’ye atmak. Çok iyi işleyen bir plan bu. 
     
Yıldız adayı      Jerzy Dudek 
     Olisadebe zaten takımın ta kendisi. O yüzden bir yıldızdan, yani Liverpool’un muhteşem kalecisi Dudek’ten bahsedelim. 4,5 yıl koruduğu Feyenoord kalesinde muhteşem maçlar oynayan 29 yaşındaki oyuncu, sezon içinde Arsenal ve Liverpool’un kapıştığı bir transfer mücadelesinin ardından, liman işçilerine tüm zamanların en pahalı Polonyalı oyuncusu unvanıyla imza attı. Polonya elemelerde onun oynadığı 10 maçtan sadece birini kaybetti. Hem iyi yer tutan hem de plonjonu sağlam bir kaleci. Yerden, havadan başarılı. 2001 yılında Polonya’da yılın oyuncusu ödülünü kazandı. 
     

</TEXT>
</DOC>
