<DOC>
<DOCNO> 75369 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/29/son/sontur18.html </URL>
<DATE> 2002/03/29/ </DATE>
<TIME>  </TIME>
<AUTHOR>  </AUTHOR>
<HEADLINE>
İrticai örgütler eylem hazırlığında 
</HEADLINE>
<TEXT>

     Emniyet Genel Müdürlüğü, radikal dinci terör örgütlerinin kilise ve sinagoglara yönelik saldırı yapabileceği yolunda duyumlar alındığını belirterek, polisin bu tür eylemlere karşı duyarlı olmasını istedi. 
     Emniyet Genel Müdürlüğü'nün illere gönderdiği genelgede, 11 Eylül 2001'de meydana gelen terörist saldırının ardından ABD'nin Afganistan'a düzenlediği operasyonla, radikal dini grup ve terör örgütlerinin propaganda faaliyetleri ile eylemlerinin "ivme" kazandığı belirtildi. 
     Genelgede, İslamı referans aldığını iddia eden bazı radikal dini grupların, gelişen olayları gerekçe göstererek, propagandalarında "cihad" kavramına ağırlık verdikleri vurgulandı. Söz konusu eylemlerde başta ABD ve İsrail gibi ülkeler ve bu ülkelere bağlı unsurların hedef gösterildiği kaydedilerek, bu hedeflerin yanı sıra "diğer dinlerin ibadet yerleri ve mensuplarına yönelik saldırılarda da artış gözlenmekte, bu şekilde kitlesel çatışmaların zemini hazırlanmaktadır" denildi. 
     






</TEXT>
</DOC>
