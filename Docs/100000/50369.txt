<DOC>
<DOCNO> 50369 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/03/son/sondun09.html </URL>
<DATE> 2001/11/03/ </DATE>
<TIME>  </TIME>
<AUTHOR>  </AUTHOR>
<HEADLINE>
İngiltere'nin Pentagon'u korumasız çıktı... 
</HEADLINE>
<TEXT>

     İngiltere'de yayınlanan Western Daily Press adlı gazete, fotomuhabiri bulunan özel bir uçağın ''İngiltere'nin Pentagon'u'' denilen Bristol'deki Savunma Bakanlığı binasının üzerinde hiçbir uçak tarafından engellenmeden uçabildiğini yazdı. 
     Abbey Wood bölgesinde 6 bin kişinin görev yaptığı ve İngiltere'nin en önemli askeri tesislerinden biri olan tesisin sadece 1200 feet üzerinde uçtuklarını açıklayan Daily Press, ''dikkatleri, 11 Eylül saldırısı sonrasında ortaya çıkan alarm durumuna rağmen İngiltere'de yaşanan tedbirsizliğe çekmek istediklerini'' belirtti. 
     Savunma Bakanlığı ise yaptığı açıklamada Abbey Wood'daki tesisin gazetenin iddia ettiği kadar ''hayati bir öneme haiz olmadığını'' savunurken, ''bu tesiste bol bol kağıt ve dosya var. Ötesinde de bir şey yok'' dedi. 
     Bakanlık sözcüsü, ''tesiste üzerinden geçen her uçağı düşürecek SAM yerden havaya atılan füze da yok. Zaten Savunma Bakanlığı ya da İngiltere'deki askeri tesislerin belli bir tehdit altında bulunduğuna işaret eden hiçbir istihbarata da sahip değiliz'' diye konuştu. 
     Sözcü, böyle bir istihbaratın ulaşması halinde Kraliyet Hava Kuvvetleri'nin gerekli hava savunmasını yapacağını da belirterek, Hava Kuvvetleri'ne mensup uçak ve pilotların 1-2 dakika kadar kısa sürede herhangi bir tehdide yanıt verebilecek durumda olduklarını söyledi. 
     Dün de Mirror gazetesi 2 muhabirinin Stansted Havaalanı'nda ''Go'' adlı uçak firmasına ait hangarlara girip, kimse tarafından engellenmeden uçaklarda yaklaşık 1 saat gezdiklerini yazmıştı. 
     Basın, bu iki olayın, İngiliz hükümetinin yeterli ve gerekli önlem almadığının göstergesi olduğunu yazıyor. 
     






</TEXT>
</DOC>
