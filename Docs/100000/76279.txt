<DOC>
<DOCNO> 76279 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/04/guncel/agun.html </URL>
<DATE> 2002/04/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Lösemili çocukların parasını çaldılar 
</HEADLINE>
<TEXT>

Hasta çocukları kullanarak topladıkları bütün bağışları, başka yerlere aktardıkları’ gerekçesiyle iki lösemi vakfı hakkında soruşturma açıldı 
     AYŞEGÜL AYDOĞAN İstanbul 

     Sağlık Bakanlığı, "lösemili çocuklar için toplanan paraları özel üniversitelere ve hastanelere aktardıkları" gerekçesiyle Bizim Lösemili Çocuklar Vakfı ve Ankara’daki Lösemili Çocuklar Vakfı LÖSEV hakkında soruşturma başlattı. Bakanlık Kanser Savaş Daire Başkanı Prof. Dr. Murat Tuncer, bu vakıfları "Vicdan sömürüsü yapıp para toplamakla" suçladı ve "Vatandaş bu çocuklar için bağış yapıyor. Ama paralar başka yere gidiyor" dedi. 
     
     Çocukları kullanıyorlar 
     Tuncer, Bizim Lösemili Çocuklar Vakfı’nın Nisan 2001’de Mydonose Showland’de düzenlediği gecede elde edilen k rın yüzde 80’inin vakfa, yüzde 20’sinin Mydonose Showland ve Alem FM’e verildiğini belirterek, şöyle konuştu "Hasta çocuklar üzerinden para kazanıldı. Vakıf başkanının yakında açılacağını söylediği Lösemi Hastanesi hakkında bakanlığa henüz hiçbir bilgi verilmedi." Tuncer, Teftiş Kurulu’na şu iddiaları iletti 
     
     Bakanlığa bağlansın 
     "Adı geçen vakfın etik olmayan çalışmalarla lösemili çocukları kullanarak, bazı ticari kuruluşlar ve özellikle özel bir üniversiteye kaynak sağlamasını engellemek için, aktiviteleri, bir ay önceden Sağlık Bakanlığı’nın iznine bağlanmalıdır." Tuncer, lösemili çocukları "reklam amaçlı kullanmakla" suçladığı LÖSEV’in, 9. Cumhurbaşkanı Süleyman Demirel tarafından dört yıl önce açılan hastanesinin de ruhsatsız olduğunu sözlerine ekledi. 
     
Berna Yılmaz istifa etti mi      Vakfın Onursal Başkanı Berna Yılmaz’ın, Jose Carreras konserinden toplanan paralar doğru kullanılmadığı için istifa ettiğini ileri süren Murat Tuncer, "Vakıf yoluyla toplanan paralarla üniversite kuruldu ama burada ne araştırma yapılıyor, ne de çocuklara bir yarar sağlanıyor. Geçen yıl sadece 8 çocuğa bakıldı. Bir tek çocuğa bile ücretsiz hizmet verilmedi" dedi. Tuncer’in bu sözlerine karşılık, Lösemili Çocuklar Vakfı Başkanı Prof. Dr. Gündüz Gedikoğlu ise Yılmaz’ın halen vakfın Onursal Başkanı olduğunu söyledi. 
     

</TEXT>
</DOC>
