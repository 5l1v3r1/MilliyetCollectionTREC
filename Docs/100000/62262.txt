<DOC>
<DOCNO> 62262 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/14/son/sontur21.html </URL>
<DATE> 2002/01/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Ecevit'ten Pakistan Devlet Başkanı ile Hint Başbakan'a mektup 
</HEADLINE>
<TEXT>

     Başbakan Bülent Ecevit, Pakistan Devlet Başkanı Pervez Müşerref ve Hindistan Başbakanı Atal Behari Vajpayii'ye birer mektup yazarak, iki ülke arasında tırmanan gerginlikten Türkiye'nin duyduğu endişeyi dile getirdi. 
     Dışişleri Bakanlığı'ndan yapılan açıklamada, Hindistan parlamentosuna yapılan terörist saldırıdan sonra, Pakistan-Hindistan ilişkilerinde ortaya çıkan gelişmelerle ilgili olarak Ecevit'in dün Müşerref ve Vajpayii'ye birer mektup gönderdiği belirtildi. 
     Mektupta, bölgenin iki önemli gücü arasındaki gerilimin tırmanmasının, yalnızca iki ülke çıkarlarını değil, bölgenin istikrarını da olumsuz etkileyeceğine dikkat çekildi. 
     Ecevit, terörle mücadelede uluslararası dayanışmanın önemini vurguladığı mektupta, her iki lidere de itidalli davranma ve iki ülke arasındaki sorunların barışçı yollardan çözümü için diyalog kurma ve işbirliği yapma çağrısında bulundu. 
     






</TEXT>
</DOC>
