<DOC>
<DOCNO> 89517 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/13/ekonomi/eko06.html </URL>
<DATE> 2002/06/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Krizde kaçan paraya dönüş teşviği 
</HEADLINE>
<TEXT>

Vergi ve ihale yasalarındaki değişiklikler Meclis’ten geçti. Bankalar ve şirketlere yıl sonuna kadar sermayelerine ekleyecekleri paranın kaynağı sorulmayacak 
     ANKARA Milliyet 

     IMF’ye söz verilen vergi ve ihale yasalarındaki değişiklikler dün TBMM Genel Kurulu’nda kabul edildi. 
     Bankalar ve sermaye şirketlerine 2002 sonuna kadar sermayelerine ekleyecekleri para veya mallar için "nereden buldun" diye sorulmayacak. Takasbank bünyesindeki para piyasası da vergi kapsamına alındı. Banka ve Sigorta Muameleleri Vergisi’nin kaldırılması için Bakanlar Kurulu’na yetki verildi. Gelirler Genel Müdürlüğü’nün 784 vergi istihbarat uzmanı ve uzman yardımcısı kadrosu iptal edildi, 784 yeni kadro oluşturuldu. Kuruma 600 devlet gelir uzmanı, 98 mühendis, programcı, çözümleyici ve bilgisayar işletmeni alınacak. 
     İhale Yasası’nda yapılan değişikliklerle, belediye şirketleri, TÜPRAŞ, Telekom ve enerji KİT’lerinin sahip olduğu şirketler yeniden kapsama alındı. Yabancıların katılabileceği ihale sınırlarını ifade eden eşik değerler değiştirildi. Meclis’te 17 trilyon liraya yükseltilen, IMF ve Dünya Bankası’nın itirazına neden olan yapım işlerindeki eşik değer 11 trilyona mal ve hizmet alımlarında sınır, genel ve katma bütçeli idarelerde 300, diğer idareler için de 500 milyar liraya indirildi. Resmi Gazete’de ilan tarihi ihaleden en az 25 güne yükseltildi. 
     
     Ödenek artış sınırı çıkarıldı 
     Öngörülemeyen durumlar nedeniyle uygulama projesi olan yapım işlerinde sözleşme bedelinin yüzde 20’i, olmayanlarda yüzde 50’sine kadar artış olanağı getiren madde ise Genel Kurul’da çıkarıldı. 
     



 EKONOMİ 






















</TEXT>
</DOC>
