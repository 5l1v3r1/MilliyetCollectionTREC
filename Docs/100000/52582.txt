<DOC>
<DOCNO> 52582 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/16/yazar/bila.html </URL>
<DATE> 2001/11/16/ </DATE>
<TIME>  </TIME>
<AUTHOR> Fikret BİLA  </AUTHOR>
<HEADLINE>
İftar yemekleri 
</HEADLINE>
<TEXT>

     Ramazan başladı. Bugün birinci gün. 
     Oruç tutmanın sosyal yönlerinden birinin "tokun açın halinden anlaması" olduğunu söyleyebiliriz. 
     Ancak, son yıllarda kamuoyuna yansıyan iftar yemeklerinin ihtişamı ve "seçkin" davetlileri orucun sosyal yönüyle pek kimsenin ilgilenmediğini gösteriyor. 
     Son yıllarda olduğu gibi bu yıl da, bugünden başlayarak görkemli iftar yemekleri verilecektir. 
     Parti liderleri, milletvekilleri, bakanlar, büyük işadamları, bankacılar, zenginler, ünlüler iftar yemekleri yarıştıracaklardır. 
     Beş yıldızlı otellerde iftar yemekleri birbirini izleyecek, boş salon bulmakta zorluk yaşanacaktır. 
     Bu yemeklerin davetlileri de yine davet sahipleri gibi hali vakti yerinde insanlar olacaktır. 
     Zenginler zenginleri, siyasetçiler siyasetçileri, gazetecileri, televizyoncuları, işadamları siyasetçileri, siyasetçiler işadamlarını iftar sofralarında ağırlayacaklardır. 
     Ankara ve İstanbul ünlü iftar yemekleriyle basına yansıyacaktır. 
     Artık bu görüntüler giderek geleneksel hale geldi. 
     Tıpkı, dini vecibelerin sosyal amaçlarına zıt bir şekilde, gösteriş içinde kurban kesilmesi, bayramların yurtdışında veya içinde beş yıldızlı otellerde tatil olarak değerlendirilmesi gibi... 
     Yüzlerce hali vakti yerinde kişiye karşılık esasıyla verilen görkemli iftar yemeklerinin parti veya şirket hesabına fatura edilmesi dini veya sosyal amaçla ne kadar örtüşebilir... 
     Eğer böyle iftar yemekleri verecek güçte insanlar varsa bunu yoksul insanlarımız için kullanmalıdırlar. Tabii reklam veya propaganda aracı olarak kullanmadan. 
     Krizin binlerce insanı işsiz bıraktığı, ucuz ekmek kuyruklarının gün doğmadan uzamaya başladığı, aşevlerinin önünde yaşlıların, kimsesizlerin, sokak çocuklarının bekleştiği bir ortamda iftar yemeklerinin bu insanlara verilmesi gerekir. 
     Başka türlü iftar yemeği yarıştırmanın ne sevabı olabilir ki 
     
     







Avrupa haklı mı 


Apo balığı 


İftar yemekleri 


'Türkiye'yi nasıl olsa AB'ye almazlar ' lobisi... 


Ekonomiye şef değneği 


Yasaları koruması gerekenler çiğniyor 


Kotasyon indirimi henüz erken 


Bu kez de yüz yüze... 


İmajımız kırmızı kart görmesin 


Toprak malik nesini 66 trilyona satıyor 


Yolsuzluk sarmalının ucu nerede 


Şenol'un haklı isyanı 


Yeni Ulusal Program 


Kredi kartıyla alışverişte de indirim dönemi 


Bu ülke için seve seve yazılmış yazı 


Şehr - i Ramazan 


</TEXT>
</DOC>
