<DOC>
<DOCNO> 67124 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/11/son/sontur14.html </URL>
<DATE> 2002/02/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Hiçbir şeyden çekmedi dilinden çektiği kadar... 
</HEADLINE>
<TEXT>

     İzmir'in Ödemiş İlçesi Belediye Başkanı Mehmet Eriş'in, kapatılan bir fabrika için ''Açılmayacaksa, burası güzel eroin üretim merkezi olur'' sözleri, başına dert açtı. 
     ''Uyuşturucuyu teşvik ettiği'' yolunda Ödemiş Cumhuriyet Başsavcılığı'na suç duyurusunda bulunulması üzerine, Eriş hakkında soruşturma başlatıldı. 
     Alınan bilgiye göre, Ödemiş Tekstil Fabrikası'nın kapatılması üzerine Ödemiş TV ve Ödemiş Radyo ve Ödemiş Radyo Remi adlı yayın kuruluşlarına demeç veren Mehmet Eriş, ''Bu fabrika açılmalıdır. 
     İlçenin tekstil fabrikası açılmayacaksa, burası güzel eroin üretim merkezi olur. Halkın gelir düzeyi de artar'' diye konuşmuştu. 
     Merkezi İstanbul'da bulunan ''Uyuşturucuyla Mücadele Derneği'' de Eriş'in sözlerinin ''uyuşturucuyu teşvik eder'' nitelikte olduğunu öne sürerek, Ödemiş Cumhuriyet Başsavcılığı'na suç duyurusunda bulundu. 
     Savcılık, yerel radyo ve televizyonların görüntü ve ses kayıtlarını incelemeye alarak, Eriş hakkında soruşturma başlattı. 
     Ödemiş Belediye Başkanı Mehmet Eriş, yaptığı açıklamada, fabrikanın kaderine terk edilmesini önlemek istediği için bu konuşmayı yaptığını belirterek, ''Yetkililerin ilgisini çekmek istedim. Bir isyanın ifadesi, yanlış anlaşıldı. Amacım uyuşturucuyu teşvik etmek değil, işsizliğin bu sonuca götüreceğine dikkat çekmekti'' diye konuştu. 
     Ödemiş Cumhuriyet Başsavcılığı, çok yönlü soruşturmasını sürdürüyor. 
     






</TEXT>
</DOC>
