<DOC>
<DOCNO> 66845 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/10/guncel/gun00.html </URL>
<DATE> 2002/02/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Büfede, biri beleş çifte elektrik hattı 
</HEADLINE>
<TEXT>

İstanbul’da, "kaçak elektrik timleri" ışıl ışıl yanan bir büfenin elektriğini kesti, ama cihazlar çalışmaya devam etti. Büfecinin biri paralı, diğeri beleş iki elektrik hattı olduğu anlaşıldı... 
     MUSTAFA BAKACAK İstanbul FOTOĞRAFLAR AHMET DUMANLI 

     İstanbul’da, gündüz sanayi yerlerine ve imalathanelere baskın düzenleyen "kaçak elektrik timleri" gece eğlence mekanlarındaydı. Gazino, disko, bar, restoran, oteller hatta büfelerin bile kaçak elektrik kullandığı ortaya çıktı. 
     Boğaziçi Elektrik Dağıtım A.Ş.’nin yeni Genel Müdürü Kenan Köktürk, ülke için terör ve uyuşturucudan sonra en büyük tehlike olarak gördüğü kaçak elektriğe karşı savaş açtı. İşin, art niyetli vatandaş, kendi personeli ve müteahhit firmaların işçisinden oluşan sac ayağı tarafından yapılabileceğini savunan Köktürk, zinciri kırmak için 19 ilden 35 uzman transfer etti. 
     Bu uzmanlarla oluşturulan 54 ekibin, 3 milyon abonenin bulunduğu, yılda 3 milyon kilovatsaat kaçak elektriğin kullanıldığı Avrupa yakasında bir ayda denetlediği 6 bin 146 işyerinde, bin 200 kaçak yakalandı. 
     
     Gece operasyonu 
     Önceki gece, özel timlerle kaçak elektrik avına çıktık. Gece kulübü, bar, disko, gazino, birahane, pavyon gibi eğlence mekanlarıyla otellerin elektrik sayacı kontrol edildi, tesisatları incelendi. Müşteri sanarak sevindikleri kişilerin, sivil kaçak timi olduğu öğrenen işyeri sahipleri, şaşkınlıklarını gizleyemedi. 
     Taksim, Kumkapı ve Aksaray’daki eğlence mekanlarının sayaçları kontrol edildi. Özellikle Aksaray’da girilen işyerlerinin çoğunda kaçak elektrik kullanmanın doğal hale geldiği görüldü. 
     Bir otelde mühürleriyle oynanan sayacı söken ekipler, incelenmek üzere laboratuvara gönderdi. 1.5 milyar lira borcu olan restoran ile 10 fatura ödemeyerek yaklaşık 3 milyar liralık borcu biriken müzikholün, elektriği kaçak kullanarak çalışmaya devam ettiği belirlendi. 
     2 milyar lira borcu bulunan bir diskonun ise sayaçla oynayarak kullandığı elektriği üçte bir oranında düşük yazdırdığı ortaya çıktı. 
     Her köşede bulunan büfeler de eğlence mekanlarından farksız çıktı. Işıl ışıl yanan lambalarıyla gecenin karanlığını aydınlatan bir büfe, ekiplerin dikkatini çekti. Büfeyi sıkı bir incelemeye alan ekipler, şalteri kapatıp elektriği kesti. Buna rağmen, buzdolabı gibi fazla elektrik tüketen cihazların çalıştığı görüldü. 
     
     Büfeye sıkı inceleme 
     Yarım saatlik arama sonucu büfecinin foyası ortaya çıktı. Uyanık büfecinin, yaptırdığı çift hat sayesinde elektriği istediği zaman paralı, istediği zaman bedava kullandığı saptandı. Uzmanların yaptğı hesap sonunda, ayda ortalama 30 milyon liralık fatura gelen büfenin gerçekte 800 milyon lira ödemesi gerektiği, her ay 770 milyon liralık kaçak elektrik kullandığı belirlendi. 
     



 GÜNCEL 




















</TEXT>
</DOC>
