<DOC>
<DOCNO> 99626 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/02/son/soneko12.html </URL>
<DATE> 2002/08/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Borsa 7 ayda yatırımcısını hayal kırıklığına uğrattı 
</HEADLINE>
<TEXT>

     Yılın ilk 7 ayı sonunda borsa yatırımcısı hayal kırıklığına uğradı. İstanbul Menkul Kıymetler Borsası'nda İMKB işlem gören hisse senetleri 7 ay sonunda ortalama yüzde 25.73 oranında değer yitirdi. Dolar hariç olmak üzere diğer yatırım araçlarının 7 aylık getirileri yaklaşık yüzde 25-30 aralığında gerçekleşti. 
     Altın ve döviz de ise 24 ayar külçe altının gram satış fiyatı 2002 yılının ilk 7 ayında yüzde 28.08, Cumhuriyet altınının satış fiyatı da yüzde 28.57 oranında arttı. Dövizde ABD Doları'nın 7 aylık artışı yüzde 16.51'de kalırken, Euro Türk Lirası karşısında yüzde 31.77 değer kazandı. 
     2001 yılı sonunda İMKB Tahvil ve Bono Piyasası'nda oluşan oranlara bağlı olarak Hazine bonosu yüzde 29-30 dolayında net getiri sağlarken, ilk 7 ay boyunca, mevduat faizlerine baktığımızda, son 1-2 ay hariç olmak üzere genelde düşüş eğiliminde bir seyir göze çarptı. Yatırımcıların 2001 sonundaki oranlardan parasını mevduat faizinde değerlendirdiklerini varsaydığımızda 7 ay sonunda elde edilen net getiri yüzde 29.02 dolayında oldu. 
     Yatırım fonlarına katılma belgeleri ise ilk 7 ayda ortalama yüzde 20.60 oranında artış sağladı. A Tipi fonlar sadece ortalama yüzde 3.72 yükselirken, B tipi fonlardaki 7 aylık ortalama artış yüzde 27.01 dolayında gerçekleşti. 
     Parasını sürekli repoda değerlendiren yatırımcılar da ilk 7 ay sonunda birikimli olarak net yüzde 29-30 getiri sağladılar. 
     
     BORSA'DA İLK 7 AYA TOPLU BAKIŞ 

     İlk 7 aya topluca baktığımızda, İMKB Ulusal-100 Endeksi 3,546.30 puanlık düşüşle 13,782.76 puandan 10,236.46 puana indi. Hisse senetlerinin 7 aylık ortalama değer kaybı yüzde 25.73 olarak gerçekleşti. 
     İMKB Ulusal Mali Endeks 5,952.36 puanlık düşüşle 12,282.29 puana, İMKB Ulusal Sanayi Endeksi 1,529.48 puanlık düşüşle 9,883.96 puana ve İMKB Ulusal Hizmetler Endeksi 2,150.24 puanlık düşüşle 7,111.58 puana geriledi. Mali grup hisselerin 7 aylık ortalama değer kaybı yüzde 32.64, sanayi grubundaki hisselerin yüzde 13.40 ve hizmetler grubundaki hisselerin de yüzde 23.22 olarak gerçekleşti. 
     
     EN ÇOK DEĞER KAZANANLAR 

     Temmuz sonu itibariyle Borsa'da en yüksek oranlı getiriyi yüzde 548.94 artışla Arsan Tekstil hisseleri sağladı. Yüzde 510.12'lik artışla Toprak Finansal Kiralama hisseleri ikinci, yüzde 243.75'lik artışla İhlas Ev Aletleri hisseleri de üçüncü sırada yer aldı. 
     İlk 7 ay sonunda en çok değer kaybı yüzde 76.99'la Doğusan hisselerinde oldu. İkinci sıradaki Kelebek Mobilya hisseleri yüzde 69.15 oranında, üçüncü sıradaki Egeplast hisseleri de yüzde 67.50 oranında değer yitirdi. 
     
     DÖVİZ 

     Dövizin ilk 7 aydaki verimi yüzde 16.51 ile yüzde 31.77 arasında gerçekleşti. İstanbul Serbest piyasada alınıp satılan dövizlerden ABD Doları ilk 7 ay sonunda Türk Lirası karşısında sadece yüzde 16.51 oranında değer kazandı. Yılbaşından itibaren AB'nin ortak parası olarak tedavüle giren Euro'daki artış yüzde 31.77'ye ulaşırken, İngiliz Sterlini yüzde 24.94 ve İsviçre Frangı da yüzde 30.10 oranında artış kaydetti. 
     İlk 7 ayın sonunda ABD Doları'nın Türk Lirası satış fiyatı 1 milyon 694 bin lira, Euro'nun 1 milyon 659 bin lira, İngiliz Sterlini'nin 2 milyon 640 bin lira ve İsviçre Frangı'nın 1 milyon 141 bin lira oldu. 
     
     ALTIN 

     Altın, 7 ay boyunca yüzde 28-29 dolayında kazandırdı. 7 aylık sürede Cumhuriyet altının satış fiyatı yüzde 28.57, külçe altının gram satış fiyatı da yüzde 28.08 oranında artış gösterdi. 
     Cumhuriyet altınının satış fiyatı 7 ay boyunca 25 milyon lira artarak, 112 milyon 500 bin liraya yükseldi. Külçe altının gram satış fiyatı da 3 milyon 650 bin liralık artış göstererek 16 milyon 650 bin liraya çıktı. 
     İstanbul Altın Borsası'nda İAB işlem gören külçe altının gram fiyatı 7 ay boyunca yüzde 28.99 artış göstererek, 16 milyon 640 bin lira oldu. 
     
     YATIRIM FONLARI 

     Menkul kıymet yatırım fonlarına katılma belgelerinin ilk 7 aydaki ortalama değer artışı yüzde 20.60 olarak gerçekleşti. 
     Katılma belgeleri arasındaki en yüksek oranlı artışlar, yüzde 32.89 ile Oyakbank B Tipi Likit Fon, yüzde 31.96 ile Alternatif B Tipi Tahvil Bono Fon ve yüzde 31.86 ile Akbank B Tipi Tahvil Bono Fon belgelerinde oldu. 
     İlk 7 ay içinde en çok değer yitiren katılma belgeleri ise yüzde 31.23'lük düşüşle Gedik A Tipi Hisse Senedi Fonu, yüzde 30.42'lik düşüşle İş A Teknoloji Endeks Fonu ve yüzde 28.90'lık düşüşle İş A Mali Endeks Fon olarak sıralandılar. 
     Yatırım fonlarının fiyat seyrini izleyen A.A Bileşik Fon Endeksi, 6 ay içinde 49,251 puan artarak 288,352 puana yükseldi. 
     
     TAHVİL, BONO, FAİZ, REPO 

     2001 yılı sonunda İMKB Tahvil ve Bono Piyasası'nda oluşan oranlardan yola çıkılarak yapılan hesaplamalara göre, tahvil ve bono yatırımcısının ilk 7 aydaki net kazançları yüzde 29-30 dolayında gerçekleşti. 
     İlk 7 ay boyunca, mevduat faizlerine baktığımızda ise sonra 1-2 ay hariç olmak üzere genelde düşüş eğilimi göze çarptı. 2001 yıl sonunda yüzde 55-65 bandında seyreden 6 ay ve 1 yıl vadeli mevduat faizleri iniş-çıkışlı bir seyirin ardından Temmuz sonunda 45-55 bandına geriledi. 
     2001 sonundaki ortalama oranlardan parasını mevduat faizinde değerlendirenlerin 7 aydaki net kazançları yüzde 29.02 düzeyinde gerçekleşti. 
     İMKB Tahvil ve Bono Piyasası'nda gerçekleşen ortalama oranlar dikkate alındığında, ilk 7 ay boyunca parasını sürekli repoda değerlendiren yatırımcının sağladığı birikimli net kazançları yüzde 29-30 dolayında oldu. 
     





</TEXT>
</DOC>
