<DOC>
<DOCNO> 68758 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/21/guncel/gun10.html </URL>
<DATE> 2002/02/21/ </DATE>
<TIME>  </TIME>
<AUTHOR>  </AUTHOR>
<HEADLINE>
AÇIKLAMA 
</HEADLINE>
<TEXT>

     14.02.2002 tarihli Milliyet Gazetesi’nin 1. ve 18. sayfalarında "Şike çetesi", "İşte şikeye adı karışan ünlüler", "İşte şike işte çete", "Kimler suçlu " başlıklı yazılarda, yazının yanlış yazılış ve veriliş tarzı ile şahsım suç işleyen bir çete mensubu gibi gösterilmiş hakkımda bu konuda herhangi bir kesinleşmiş mahkeme kararı olmamasına karşın, tarafınızdan suçlu ilan edilerek toplum ve kamuoyu önünde, şike yapan ve bu konuda menfaat temin eden bir şahıs durumuna düşürülmüş bulunmaktayım. 
     Anayasamızın 38. maddesinin 4. fıkrasında yer bulan "Suçluluğu hükmet sabit oluncaya kadar, kimse suçlu sayılamaz" hükmüne karşın, şahsımın suçlu gibi kamuoyuna sunulmasını kabul etmem mümkün değildir. Verilen haber ve yorum hukuka aykırı, gerçekdışı, şeref ve haysiyetime dokunur niteliktedir. Haberde, haberin özü ile veriliş biçimi arasında hiçbir şekilde bir denge kurulmayarak, Samet Aybaba şikeci ve suçlu gibi topluma lanse edilmektedir. Bu da yukarıda belirttiğim gibi, hukuka aykırı, şahsımı manen yaralar niteliktedir. 
     Samet Aybaba’yı spor camiası ile tüm Türk kamuoyu gayet iyi tanımaktadır. 35 yıldır Türk futbol ve spor camiasında şerefle spor yapmış ve çalışmış, Türk gençliğine faydalı olmak için çaba sarf eden, Türk futboluna katkıda bulunmaya çalışan bir kişiyim. Bugüne kadar yaptıklarım ve davranışlarım ortadadır. Fair Play’e aday olmuş bir kişiyim. Şerefimle ve haysiyetimle çalışarak bugünlere geldim. Hiçbir kuruluş ve kimseden gayri yasal bir menfaat temin etmedim, etmem de... O nedenle hiçbir yasal dayanağı bulunmayan, meydana gelmemiş ve hayal mahsulü olaylara dayanan, şahsım için ağır ifadeler içeren bu yazıları kabul etmem mümkün değildir. Manen çok yıpratıldım ailem, çocuklarım nezdinde inanılmaz derecede yaralandım. Yazılanların gerçek ile hiçbir şekilde ilgisi yoktur. Türk adaleti gerçekleri ortaya çıkaracaktır adalete güvenim sonsuzdur. Adaletin yerini bulması için gereken bütün çabayı göstereceğimi de burada belirtmek isterim. 
     Şahsımı suçlayıcı yazılarda belirtilen olaylar ile hiçbiri ile ilgim yoktur. Takdiri sağduyulu sayın kamuoyunun dikkatine sunarım... 
     
Samet Aybaba 
Gaziantepspor Teknik Direktörü 
     



 GÜNCEL 




















</TEXT>
</DOC>
