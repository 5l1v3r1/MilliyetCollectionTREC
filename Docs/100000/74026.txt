<DOC>
<DOCNO> 74026 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/22/son/soneko20.html </URL>
<DATE> 2002/03/22/ </DATE>
<TIME>  </TIME>
<AUTHOR>  </AUTHOR>
<HEADLINE>
SPK, gurbetçileri uyardı "Para toplayan şirketlere dikkat..." 
</HEADLINE>
<TEXT>

     Sermaye Piyasası Kurulu SPK , yurtdışındaki Türk vatandaşlarına uyarıda bulunarak, Türkiye'de faaliyet gösteren şirketlerin ne adla olursa olsun, Sermaye Piyasası Kurulu'nun izni olmadan halktan para toplayamayacağını belirtti. 
     Sermaye Piyasası Kurulu, Türkiye'nin Berlin Büyükelçiliği Ekonomi Müşavirliği aracılığı ile yaptığı açıklamada, Tilmo Holding A.Ş, Asri Holding A.Ş, Gema Holding A.Ş, Keten Holding A.Ş ve Anser Holding A.Ş ünvanlı şirketlerle ilgili SPK'ya yapılan ihbar ve şikayetlerde, bu şirketlerin özellikle yurt dışında yaşayan Türk vatandaşlarından ortak olma ve kar payı gibi vaatlerle, doğrudan veya merkezi yurtdışında bulunan şirketler aracılığıyla para topladıklarının tespit edildiği vurgulandı. 
     Açıklamada, SPK tarafından yapılan incelemelerde, bu şirketlerin Türkiye'de halen herhangi bir faaliyetlerinin bulunmadığının tespit edildiği de bildirildi. 
     Halktan para toplamak isteyen şirketlerin, hisse senedi, tahvil, kar-zarar ortaklığı belgesi ve bunlara benzer kıymetli evrak çıkarabilmeleri için, öncelikle söz konusu kıymetli evrakın Sermaye Piyasası Kurulu'nca kayda alınmasının şart olduğu vurgulanan açıklamada, Sermaye Piyasası mevzuatı hükümleri çerçevesinde şirketlerin, kanunlara aykırı ve izinsiz para toplayamayacakları ifade edilerek, şu uyarılarda bulunuldu 
     ''Şirketler, kanuna aykırı biçimde para topladığı şahıslara, kar payı veya başka bir adla belirli bir getiri vereceğini garanti edemezler. Şirkete ortak yapma vaadi ile şirket adına makbuz karşılığı para toplayan kişilerin verdikleri makbuzların ortaklık açısından hiçbir hukuki geçerliliği yoktur. Ellerinde mabuz ve iştirak taahhütnamesi adı altında belgeler bulunan vatandaşların, şirketlerin genel kurullarına katılma, yönetimde söz sahibi olma, kar payı alma ve tasfiye bakiyesinden yararlanma hakları da yoktur. 
     Şirketlerin kendi hisse senetlerini geri alması kanunen mümkün değildir. Şirket veya temsilcilerinin bu yönde vermiş olabilecekleri taahhütler hukuki olarak geçersizdir.'' SPK açıklamasında, vatandaşların maddi ve manevi zarara uğramamaları için, bu şirketler ve temsilcilerine kanunlara aykırı biçimde para vermemeleri istenirken, bu tür taleplerle karşılaşılması halinde söz konusu şirketler hakkında bilgi alınabileceği veya bu konudaki şikayetlerin Sermaye Piyasası Kurulu'na iletileceği kaydedildi. 
     






</TEXT>
</DOC>
