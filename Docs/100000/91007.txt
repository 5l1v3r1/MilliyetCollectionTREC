<DOC>
<DOCNO> 91007 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/20/son/sonspo03.html </URL>
<DATE> 2002/06/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Efes'in genç yıldızı Ender "Hedefim NBA'de oynamak" 
</HEADLINE>
<TEXT>

     Türk basketbolunun yeni yıldızı olarak gösterilen Efes Pilsen'in 19 yaşındaki oyun kurucusu Ender Arslan, basketbola tesadüfen başladığını ve kademe kademe yükseldiğini söyledi. 
     ABD'de 29 Ağustos-8 Eylül tarihleri arasında yapılacak 14. Dünya Erkekler Basketbol Şampiyonası finallerinde mücadele edecek olan A 
     Milli Takım'ın aday kadrosuna ilk kez çağrılan ve Ümit Milli Takım ile 26 Temmuz-4 Ağustos tarihleri arasında Litvanya'daki 6. Avrupa Ümitler 
     Basketbol Şampiyonası'nda mücadele edecek olan Ender, A.A. muhabirine yaptığı açıklamada, basketbola 1992 yılında Efes Pilsen'in düzenlediği yaz okuluna katılarak başladığını bildirdi. 
     Çok hareketli bir çocuk olduğunu belirten Ender, şöyle konuştu 
     ''O yaz komşunun oğluyla Efes Pilsen'in yaz okuluna, zevk için başlamıştım. Daha önce basketbol topunu elime bile almamıştım. Ancak daha sonra bu sporu çok sevdim ve kademe kademe yükselmeye başladım. 
     Efes Pilsen'in altyapı takımlarında oynadıktan sonra A takıma kadar geldim. Şimdi de A Milli Takım'a seçildim.'' 
     
     ''ÇOK ÇALIŞIYORUM'' 
     Geçen sezon Efes Pilsen formasıyla Erkekler Avrupa Ligi'nde 6 maçta ortalama 18.22 dakika, Türkiye'de de 35 maçta ortalama 11.6 dakika oynama şansı bulan Ender, bu sezonki performansının tek nedeninin çok çalışmak olduğunu söyledi. 
     Altyapıdan iyi bir çalışmayla A takıma geldiğini anlatan Ender, ''2000-2001'de yarım sezon Antalya Muratpaşa Belediyesi takımında kiralık olarak oynadım. Kerem ağabeyde stres kırığı olunca, yeniden Efes Pilsen'e döndüm ama kenarda oturdum, antrenmanlarda çok çalışarak kendimi geliştirdim. Sonuçta bu sezon daha fazla forma şansı buldum'' dedi. 
     
     ''ALBA BERLİN MAÇIYLA ÇIKIŞA GEÇTİM'' 
     Erkekler Avrupa Ligi'nde ilk kez Almanya'daki Alba Berlin maçında forma giyen Ender Arslan, maçtan önce antrenör Oktay Mahmuti'nin kendisiyle özel olarak görüştüğünü ve kendisine güven verdiğini söyledi. 
     Efes Pilsen'in ligde 1. turda Alba Berlin ile deplasmanda yaptığı maçta ilk kez ilk 5'te başlayan Ender, şöyle devam etti 
     ''Maçtan önce Kerem ağabeyin ayağı burkulunca, benimle konuşan Oktay ağabey bana güvendiğini söyledi. Maça benimle başlayacağını belirterek, Büyük oyuncular böyle maçlarda iyi oynayarak ortaya çıkar. Bu fırsatı değerlendir dedi. Ben de o maçla birlikte çıkışa geçtim. Kendime güvenim geldi. Daha sonra Idea Slask Wroclaw maçında da ilk 5 başladım.'' 
     
     ''KEREM TUNÇERİ'Yİ ÖRNEK ALIYORUM'' 
     Ender Arslan, Türkiye'de Kerem Tunçeri'yi kendisine örnek aldığını kaydetti. 
     Ender, Kerem ile birlikte çalıştığını belirterek, ''Kerem ağabey bana çok yardımcı oluyor. Ondan çok şey öğrendim'' dedi. 
     
     ''NBA'İ KONUŞMAK İÇİN HENÜZ ÇOK ERKEN'' 
     Genç basketbolcu, hedefleri arasında ileride NBA Ligi'nde oynamanın da olduğunu belirterek, ''Ancak şu anda bunu konuşmak için bile çok erken'' dedi. 
     Her oyuncu gibi kendisinin de düşünün NBA'de oynamak olduğunu anlatan Ender, ''Ama öncelikle Efes Pilsen'de iyi şeyler yapıp, kendimi ispat etmeliyim. Oyunumu ve fiziğimi geliştirmem lazım. Ondan sonra NBA'i düşünebilirim'' diye konuştu. 
     NBA'de örnek aldığı oyuncunun New Jersey Nets'in oyun kurucusu Jason Kidd olduğunu kaydeden Arslan, NBA Ligi takımlarından Philadelphia 76ers'e karşı da sempatisinin olduğunu söyledi. 
     Ender, 23 yaşına dek Efes Pilsen'e bağlı olduğunu vurgulayarak, ''Herşey çok çalışmaktan geçiyor. Seneye daha iyi oynamak, daha fazla süre almak istiyorum. Bunun için de daha çok çalışacağım'' diyerek sözlerini tamamladı. 
     





</TEXT>
</DOC>
