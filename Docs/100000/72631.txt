<DOC>
<DOCNO> 72631 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/14/son/sontur21.html </URL>
<DATE> 2002/03/14/ </DATE>
<TIME>  </TIME>
<AUTHOR>  </AUTHOR>
<HEADLINE>
İtalyan Büyükelçi, İsmail Cem'in "faşist polis" lafına üzüldü 
</HEADLINE>
<TEXT>

     İtalya'nın Ankara Büyükelçisi Vittorio Claude Surdo, İtalyan polisi hakkında Dışişleri Bakanı İsmail Cem'in yaptığı ''faşist Mussolini döneminin polisi'' nitelendirmesinin kendisini son derece üzdüğünü belirterek, olayın başka yönlere çekilmemesi gerektiğini söyledi. 
     Büyükelçi Surdo, düzenlediği basın toplantısında, olaylara ilişkin, biri İtalyan makamlarınca, biri de UEFA tarafından olmak üzere 2 ayrı soruşturma yürütüldüğünü hatırlatarak, olayların nasıl olduğunu Türkiye'den teşhis etmenin güç olduğunu belirtti. 
     Olayların ''sportif faaliyet'' çerçevesinde ele alınması gerektiğini ve bunda medyaya da büyük görev düştüğünü söyleyen Büyükelçi Surdo, bireysel sorumluların bulunup gereğinin yapılacağını kaydetti. 
     Surdo, yaklaşık bir saat sonra Dışişleri Bakanlığı Müsteşarı Büyükelçi Uğur Ziyal ile yapacakları görüşmede de konuyu ele alacaklarını bildirdi. 
     






</TEXT>
</DOC>
