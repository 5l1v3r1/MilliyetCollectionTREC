<DOC>
<DOCNO> 63786 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/23/son/soneko19.html </URL>
<DATE> 2002/01/23/ </DATE>
<TIME>  </TIME>
<AUTHOR>  </AUTHOR>
<HEADLINE>
IMF'nin Arjantin'e kredi verme şartı ''Kemerleri sık..'' 
</HEADLINE>
<TEXT>

     Yabancı ülkelerin hükümetleri ve bankalar, Arjantin'den toparlanıp kaotik mali krizini çözmesini isterken, Uluslararası Para Fonu IMF yardımın beklentilerin altında kalabileceğini bildirdi. 
     Uluslararası Para Fonu'ndan IMF bir yetkili, Arjantin hükümetinin bütçe harcamalarında önemli kısıntılar yapıp, sağlam bir ekonomik plan sunması halinde, milyarlarca dolarlık yardımın verilebileceğini söyledi. 
     IMF Birinci Başkan Yardımcısı Anne Krueger, Melbourne'deki açıklamasında, Arjantin'e 15-20 milyar dolar yardım rakamının ''yüksek'' göründüğünü, ancak, Devlet Başkanı Eduardo Duhalde'nin krizle başedebilmek için mücadele planı formüle etmesiyle, bir miktar yardımın düşünüldüğünü bildirdi. 
     Krueger, Arjantin'in ekonomi programının tamamını görmeleri gerektiğini, 15 milyar dolarlık rakamın düşündükleri rakamın üzerinde olduğunu kaydetti. 
     Bu arada, İspanya'nın en büyük bankası Santander Central Hispano SCH gerekirse Arjantin'deki faaliyetlerine son vereceğini bildirdi. 
     Arjantin'in sorunlarının global ekonomiye ve şirketlere yansıyabileceğinden ürken Avrupa Birliği AB istikrara dönüş istedi, ancak, yabancı kreditörlere karşı ayrım yapmamasını da istedi. 
     ABD otomotiv şirketi General Motors Corp. ve telekomünikasyon devi BellSouth şirketlerinin hisse senetleri son haftalarda Arjantin krizi nedeniyle değer kaybetti, ancak, bu krizin diğer ülkelere bulaşma ihtimali zayıf. 
     
     Çok yönlü baskılar 

     Arjantin'de 10 yıldır sürdürülen 1 dolar peso eşitliğine son verilip devalüasyon yapıldığından beri, Arjantin hükümeti, ekonominin yeniden inşasında hepsi pay kapmaya çabalayan çatışmacı çıkar gruplarının baskısı altında. 
     Duhalde'nin bankalar lobisine boyun eğip, kısmen dondurulan banka mevduat hesaplarını pesoya çevirmesi orta sınıfı çileden çıkardı. 
     Mevduatların pesoya çevrilmesi kuralları iki hafta içinde açıklanacak. 
     Bankalar, devalüasyonun maliyetinin önemli kısmını üstlenmemeki için baskı yapıyor. 
     






</TEXT>
</DOC>
