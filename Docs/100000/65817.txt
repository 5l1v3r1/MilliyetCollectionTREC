<DOC>
<DOCNO> 65817 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/04/yazar/sazak.html </URL>
<DATE> 2002/02/04/ </DATE>
<TIME>  </TIME>
<AUTHOR> Derya SAZAK  </AUTHOR>
<HEADLINE>
Prof. Rodrik ve küresel seçenekler 
</HEADLINE>
<TEXT>

     NEW YORK 

     Başka bir dünya mümkün mü 
     New York'ta, Dünya Ekonomik Forumu'na katılan Harvardlı iktisatçı Prof. Dani Rodrik'le "küreselleşmenin alternatifi" politikaları konuşuyoruz. 
     Küreselleşme, ekonomik ve sosyal ilerleme bakımından son on yılda pek çok yeni fırsat yaratmanın yanı sıra, "riskler" de yarattı. 
     Prof. Rodrik, yeni ekonominin gelişmekte olan ülkelerdeki sonuçlarını inceleyen ve "küresel entegrasyonun tek başına yerel ekonomilerin kalkınmasında rol oynamayacağını" savunan bilim adamı. Harvardlı iktisatçı, aynı zamanda Denizaşırı Kalkınma Konseyi'ne ODC danışmanlık yapıyor ve gelişmekte olan ülkelerin durumunu izliyor. 
     Son olarak Arjantin'deki ekonomik çöküntüyü irdeleyen bir makalesi yayımlandı. 
     Arjantin'deki durum Prof. Rodrik'in, dışa açılmanın etkin bir yerel ve ulusal kalkınma stratejisi olmadan "işe yaramayacağı" yönündeki tezlerinin doğrulanması açısından çarpıcı bir örnek oluşturuyor. 
     IMF politikalarına bağlılık açısından üzerine düşen her şeyi yapmasına karşın büyümeyi ve iç dinamikleriyle kalkınmayı ihmal eden Arjantin'in 'mucize' ekonomisi, 2001 sonunda iflasını ilan etti. Ülkede toplumsal patlama yaşandı. 
     Prof. Rodrik'in, küreselleşme olgusuna koyduğu "sosyal çekince"ler Arjantin'de en trajik biçimde gözlendi. Orta sınıf sokağa döküldü. 
     Benzer tehlikeyi Türkiye 11 Eylül sayesinde - şimdilik - atlattı. 
     New York'taki söyleşimiz sırasında Dani Rodrik, gelişmekte olan ülkelerin tümünde yaşanan küreselleşmeyle ilgili inançsızlığın ardında yoksullaşma olgusunun yattığını söyledi. 
     Makro ekonomik dengelerin tutturulması kalkınmayı, büyümeyi sağlayamadığı sürece istihdam sorunları, Türkiye gibi ülkelerin geleceğini tehdit etmeye devam edecek. 
     O nedenle, küresel ekonomiye 'alternatif' politikaların tartışılması zamanının geldiğine inanıyor, Rodrik. 
     Başka bir dünya mümkün. 
     Bunu yeni, genç kuşak siyasetçiler yapacak. 
     Arjantin'den alınacak dersler var 
     Dani Rodrik uyarıyor 
     "Arjantin'in 1990'lar boyunca uyguladığı neoliberal ekonomistlerin tüm dünya için önerdiği standartlara örnek teşkil ediyordu. Hiçbir ülke uluslararası sermaye piyasalarına eklemlenmek için Arjantin kadar çaba harcamadı. Arjantin'in çöküşü, Güney Amerika'nın ve dünyanın gelişmiş ülkelerine, yüzleşecekleri yalın tercihi daha fazla ertelemenin mümkün olmadığını hatırlattı Ya egemenliklerinden vazgeçme yönünde büyük bir yol alacak ya da egemenliklerini çok daha güçlü biçimde ayağa kaldıracaklar." 
     Davoscular, Waldorf - Astoria Oteli'nde - pardon hapishanesinde küreselleşmeye tapınırken, dışarıdaki göstericiler "Başka bir dünya mümkün" inancını sergiliyorlardı. 
     
     







Tasavvuf ve iktisat 


DSİ mühendisleri 


Deprem beşiğinde... 


Türkiye'nin görünümü 


Kurdaki yanlış algılamalar 


Powel, Cem, Derviş, Toskay ve Oral Bir görüşememe öyküsü 


Cemal Nadir de 100 yaşında... 


Prof. Rodrik ve küresel seçenekler 


El şakasına alıştınız mı 


2002’nin bombası Samurai krizi mi 


Müteahhitler mektup’ bulamıyor 


</TEXT>
</DOC>
