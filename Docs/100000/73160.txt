<DOC>
<DOCNO> 73160 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/18/ekonomi/ekoz1.html </URL>
<DATE> 2002/03/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Prof. Sadun Aren 80 yaşında 
</HEADLINE>
<TEXT>

     Mustafa ÖZYÜREK 

     Mülkiye’nin efsane Hocası Prof. Sadun Aren’in 80’inci doğum gününü kutlamak amacıyla SBF bir tören düzenlendi. Törende Sadun Aren’in yaşamından kesitler içeren mültivizyon gösterisinin ardından, Hoca’nın Mülkiyeli kimliğini, siyasal - sosyal yaşamını, bilimsel niteliklerini, hapishane günlerini ve insani özelliklerini anlatan konuşmalar yapıldı. 
     Sadun Aren de her zamanki sükuneti ve tevazuu içinde, esprili ve anlamlı bir konuşma yaptı. Öğrencilerinin, sosyalist hareketlerdeki arkadaşlarının, Dekan Celal Göle dahil SBF hocalarının ve dostlarının katıldığı duygusal ve anlamlı bir tören yaşadık. 
     1940 yılında öğrenci olarak SBF’ye giren, daha sonra öğretim üyesi olarak aynı fakültede kalan, 1958 yılında ekonomi profesörü olan Sadun Aren, sosyalist ideolojiyi benimsemiş ve görüşlerinden hiçbir zaman taviz vermemiştir. 
     1965 yılında TİP milletvekili olarak Meclis’e giren Sadun Aren, 12 Mart 1971 muhtırasından ve 12 Eylül darbesinden sonra tutuklanmış ve uzun süre hapiste yatmıştır. Törende ifade edildiği gibi Sadun Hoca sosyalizmi bayramlık bir elbise gibi değil, günlük bir elbise gibi benimseyerek taşımıştır. Farklı düşüncelere anlayışla yaklaşmış, kimseye düşmanlık beslememiştir. 
     Prof. Tuncer Bulutay’ın anlattığı gibi Keynesyen iktisadı Türkiye’ye ilk getiren bilim adamı Sadun Aren olmuştur. 1950’li yıllarda dünyada bile yeterince işlenmemiş Keynes teorisini anlaşılır bir şekilde ortaya koymak önemli bir başarıdır. 
     TİP milletvekili olarak Meclis’te görev yaptığı dönemde, özellikle bütçe ve plan konusuna yeni bir hava getirmiştir. Törende İsmet Sezgin’in belirttiği gibi, Sadun Aren’in tahlilleri ve yaklaşımı sol düşünceye düşmanca bakan Meclis çoğunluğunun üstünde önemli etki yaratmıştır. 
     
Düşünceleri iz bıraktı      Başta Sadun Aren olmak üzere TİP milletvekillerinin görüşleri o günün toplumsal düşüncelerinde derin izler bırakmıştır. 
     Sadun Aren anlayışlı ve hoşgörülü tavrı ve iyimser tutumuyla hapishane arkadaşlarının umutsuzluğunu ve çaresizliğini dağıtmış, dirençlerini artırmıştır. Sadun Hoca o güzel duygusal törende yine ince espriyi elden bırakmadı "79 yaş iyi idi. Ancak 80 yaş çok fena" diye söze başladı, "İnsan bu yaşa gelince ve hoca olunca hayat hakkında öğütler beklenir. Hayatın şiarını belirtmesi istenir. Ancak hayat için şiar söylenemez. Hayat çok değişik. Gençlikte başka, bekarlıkta başka, yaşlılıkta başka, hapishanede başka. Hayat insanı sevmektir. Doğayı sevmektir. 
     Hapiste yatmadan hayatla ilgili bilgi eksik kalır. Oradaki yaşam ilişkilerini bilmek için hapiste yatmak gerekli. Ancak işkence falan olmamalı, ben pek işkence görmedim. Sadece falakaya yatırdılar. Ancak öyle filistin işkencesi falan uygulanmadı." 
     Sadun Aren SBF’de okuduğum 1958 - 1962 yıllarında benim iktisat hocamdı. Kendisinden çok şey öğrendim. Ama pek çok öğrencisi gibi beni en çok etkileyen Hocamın insan sevgisi, hoşgörüsü ve olaylara yaklaşımıdır. Hoca düşüncelerini kabul ettirmek için özel bir çaba göstermez, görüşlerini net ve esprili bir şekilde anlatmakla yetinirdi. 
     Yazılı bir sınavda hemen yazmaya başladığımızı görünce esprisini patlatmıştı, "Önce düşünün sonra yazın, yazdıktan sonra düşünmenin yararı olmaz". 
     Prof. Aren bilgisi, dürüstlüğü, çizgisinden taviz vermez tutumu ve insanlara sevecen yaklaşımı ile kendisinden farklı düşünenleri de etkilemiş ve tanıyan herkesin saygısını kazanmıştır. Bilgisi ve davranışlarıyla hepimize çok şey kazandırmış olan Aren’e sağlıklı uzun bir yaşam diliyorum. 
     
     



 EKONOMİ 



















</TEXT>
</DOC>
