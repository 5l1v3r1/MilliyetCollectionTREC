<DOC>
<DOCNO> 66891 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/10/spor/ybilgic.html </URL>
<DATE> 2002/02/10/ </DATE>
<TIME>  </TIME>
<AUTHOR> GÜRCAN BİLGİÇ  </AUTHOR>
<HEADLINE>
Ya 5 gol atsalardı 
</HEADLINE>
<TEXT>

     Bu maçın ağırlıklı yorumu sahada futbol değil, koşturmaca oynandığı şeklinde olmalı. Ama böyle derseniz yanılırsınız. Fenerbahçe 2 - 1 kazandığı bu maçta beğenilecek gibi değildi. Ancak aynı oyunu ile karşılaşmayı 5 - 1 de bitirebilirdi. O zaman ne diyecektik Beş gol attı ama çok kötü oynadı mı 
     İşte öylesine garip ve anlaşılmaz bir maç seyrettik. Lorant, üçlü defans kurgusundan vazgeçmeden üçlü forvetle takımını sürdü sahaya. Hani Mustafa Denizli’nin çok eleştirilen dizilişiyle oynadı. Göbekteki Simao - Ogün ikilisi sistemin can damarıydı. İki oyuncunun da defansif anlamda görev yaptıkları, ancak oyun kurup hücum şekillendirme açısından yetersiz kaldıkları ortadaydı. Revivo’nun forvetin arkasında oyun kuracak oyuncu olmasını beklerken de yanıldık. İsrailli yıldız çizgiye gidip hem kötü zeminden, hem de sert markajdan kaçmayı tercih etti. 
     Ancak oyunun hakimi yine de Fenerbahçe idi. 33. dakikada Metin Tokat’ın anlaşılmaz bir şekilde vermediği penaltı pozisyonu o ana kadar gelişen tek ciddi ataktı. Bu pozisyona neden olan Murat’ın yaptığı hatayı çok iyi değerlendiren Andersson, Revivo’ya ilk golü attırdı. 
     Rasim Kara, ikinci yarıda Hüseyin ve Mehmet Şimşek’i oyuna alarak iki kanadını çalıştırmak istedi. 1.90’lık boyu ile Murat da, Fenerbahçe cezaalanı içinde yerini aldı. Yozgat’ın elle tutulur pozisyonlar yakaladığı anların hepsinde hava topu hakimiyetini iyi değerlendiren Murat vardı. 
     Ancak bu baskı çizgi halinde oynayan Yozgat defansının çok büyük gedikler vermesine de yol açtı. Rapajc’in yerden seken ortasını kalesine gönderen Diallo’nun büyük hatasından önce de Fenerbahçe’nin net pozisyonları vardı. Yardımcı hakem Sürhat Müniroğlu’nun sürekli yanlışlar içinde olması ve tüm tecrübesine rağmen Metin Tokat’ın kendi topuna koşup gol atan Ceyhun’u ofsayt pozisyonuyla değerlendirmesi affedilecek gibi değildi. 
     Zorlu derbi öncesinde Fenerbahçe özellikle defansif kurgusunda önemli pozisyon hataları yaparak alarm veriyor. Ayağa top oynamadan akıllarıyla değil, içgüdüleriyle top oynamak isteyen bir kadrosu var. Bu güvensizlik içinde derbiyi nasıl lehlerine çevirecekler Allah bilir. Dedik ya garip bir takım var sahada.. 
     



 SPOR 


























</TEXT>
</DOC>
