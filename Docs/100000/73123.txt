<DOC>
<DOCNO> 73123 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/17/son/sonspo10.html </URL>
<DATE> 2002/03/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Afrikalılar, Dünya Kupası'nı ücretsiz izleyecek 
</HEADLINE>
<TEXT>

     Uluslararası Futbol Federasyonları Birliği FIFA , Japonya ve Güney Kore'de bu yaz düzenlenecek 17. Dünya Kupası finallerinde yapılacak maçların yayın hakkının, Afrika kıtası ülkelerinde serbest olacağını açıkladı. 
     FIFA'nın resmi web sitesi ''fifa.com''da yayınlanan haberde, ''FIFA, Dünya Kupası maçlarının yayın haklarını serbest duruma getirererek, Afrikalı futbolseverlere verdiği sözü tuttu'' denildi. 
     Dünya Kupası maçlarının yayını için Afrika'daki 43 ülke ve kıtanın yüzde 80'ini kaplayan, 50'nin üzerinde televizyon şebekesi ve istasyonunda hazırlıklara başlanıldığı bildirildi. Diğer ülkeler ise, anlaşma dışında tutuldu. 
     FIFA ve maçların yayın hakkını satın alan ''Kirch Media'' yetkililerinin yaptığı açıklamada, maçların Afrika kıtasında eskisinden çok daha geniş kitlelerce izlenebileceği belirtildi. 
     FIFA Başkanı Joseph S.Blatter ise, ''Afrikalı her futbolsever Dünya Kupası'nı izleme olanağı bulacak ve bu büyük organizasyondan hoşnut kalacak. Etkinliğin popülaritesi ve Afrika'nın futbol aşkı sayesinde ise FIFA'nın bu yaz eşi görülmemiş bir tanıtımı olacak'' ifadelerine yer verdi. 
     






</TEXT>
</DOC>
