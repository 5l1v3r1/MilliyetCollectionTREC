<DOC>
<DOCNO> 63011 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/18/son/sontur18.html </URL>
<DATE> 2002/01/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Durmuş "Bahçeli ne emretmişse anında yapılmıştır" 
</HEADLINE>
<TEXT>

     Sağlık Bakanı Osman Durmuş, ilaç fiyatlarındaki indirim üzerine eczanelerin eylem başlatması sonrası, MHP Genel Başkanı Devlet Bahçeli ile arasında soğukluk yaşandığına dair çıkan söylentilerin ''basının uydurması'' olduğunu belirterek, ''Bugüne kadar Devlet Bahçeli bana ne emrettiyse anında yapılmıştır. 
     Kendisine sevgi ve saygı ile bağlıyım'' dedi. 
     Durmuş, MHP'li belediye başkanlarının yapacağı toplantı için Nevşehir'e geldi. Durmuş, sağlıktaki KDV oranlarının gerçekte yüzde 18 olmadığını, yüzde 23 ile 33 arasında değiştiğini kaydetti. 
     Sağlık sektöründeki yüzde 18 olan KDV'ye, kamu ihalelerinde de yüzde 5 ekleme yapıldığını belirten Durmuş, şunları söyledi 
     ''Bu eklemeden sonra KDV etti yüzde 23. Bağ-Kur, SSK ve diğer kamu geri ödemeleri bir ay vadeli oluyor. Eczacıya geri ödemeleri 3-4 ayda yaparsak, bu sürede KDV yüzde 15 daha biner. Yüzde 18'e 15 daha ilave et, etti yüzde 33. Birbirimizi aldatmayalım. Gerçekte sağlıktaki KDV, yüzde 33'tür. Böyle bir hizmet sektörü dünyanın hiçbir yerinde yoktur. 
     Maliye bu konuda önlem almalı. Yüzde 33'lük KDV ile birşey olmaz.'' Durmuş, ilaç fiyatlarına yapılan indirim üzerine eczanelerin eylem başlatması sonrası, MHP Genel Başkanı Devlet Bahçeli ile arasında soğukluk olduğu yolundaki haberle ilgili olarak da şöyle konuştu 
     ''Devlet Bahçeli bugüne kadar bana ne emrettiyse anında yapılmıştır. Hiçbiri ikiletilmemiştir. Bu söylentiler basının uydurmasıdır. Kendisine sevgi ve saygıyla bağlıyım. Liderimdir. Ben görevi sayın genel başkanımdan aldım. Görevden ayrıldığım gün de aynı üslup içinde döneceğim. Göreceksiniz. Dün bir basın kuruluşuna görevden ayrılacağım zaman yapacağım açıklamayı verdim. Ayrıldığımda hatırlatın dedim.'' 
     






</TEXT>
</DOC>
