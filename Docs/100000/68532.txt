<DOC>
<DOCNO> 68532 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/19/son/sontur16.html </URL>
<DATE> 2002/02/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Mesut Yılmaz Sivil Toplum Örgütleriyle biraraya geldi 
</HEADLINE>
<TEXT>

     ANAP Genel Başkanı ve Başbakan Yardımcısı Mesut Yılmaz, 28 Şubat'ta başlayacak "Avrupa'nın Geleceği Konusundaki Konvansiyon" öncesi sivil toplum örgütleriyle bir araya geldi. 
     AB Genel Sekreterliği'nde yapılan toplantıda bir konuşma yapan Mesut Yılmaz, AB'nin gelecekteki yapısının tartışmaya açıldığını, bununla AB ile kamuoyları arasındaki kopukluğun giderilmesinin amaçlandığını bildirdi. Yılmaz, bu nedenle AB'nin geleceği ile ilgili olarak sadece hükümetlerin değil, sivil toplum örgütlerinin görüşlerinin alınmasının da benimsendiğini söyledi. 
     Konvansiyon'da AB'nin geleceğine ilişkin çeşitli tezlerin tartışılacağını anlatan Yılmaz, AB'nin mevcut organları, komisyonlarının nasıl belirleneceği, bu komisyonların ulusal parlamentolarla ilişkileri ve ulusal parlamentoların AB Parlamentosu ile ilişkilerinin değerlendirileceğini kaydetti. Yılmaz, AB'nin kendi anayasasının olup olmayacağının da bu toplantılarda tartışılacağını belirtti. 
     Yılmaz, sivil toplum örgütlerinin temsilcilerine, düzenledikleri bu toplantılardan amacın, Konvansiyon'da Türkiye'nin dile getirmesini arzuladıkları tezleri oluşturmak olduğunu söyledi. Yılmaz, bu toplantının bir başlangıç olduğunu, AB'nin geleceğine ilişkin ortak bir tez oluşturacaklarına inandığını ifade etti. 
     






</TEXT>
</DOC>
