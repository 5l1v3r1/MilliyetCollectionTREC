<DOC>
<DOCNO> 80876 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/28/son/sondun19.html </URL>
<DATE> 2002/04/28/ </DATE>
<TIME>  </TIME>
<AUTHOR>  </AUTHOR>
<HEADLINE>
New York Times "Saddam'ı devirme planı büyük bir işgali içeriyor" 
</HEADLINE>
<TEXT>

     ABD'nin önde gelen gazetelerinden New York Times, Amerikan yönetiminin Irak lideri Saddam Hüseyin'i gelecek yıl devirmeye yönelik bir plan hazırladığını, büyük bir işgali öngören plan çerçevesinde bölgeye 70 ile 250 bin arasında asker yığılacağını öne sürdü. 
     Gazetenin haberinde, operasyonun geniş bir hava harekatı ve karadan işgali öngördüğü, George Bush yönetiminin Saddam Hüseyin'in darbeyle ya da yerel güçler kullanılarak devrilemeyeceğini anladıktan sonra böyle bir yönteme öncelik verdiği kaydedildi. 
     New York Times'a bilgi veren üst düzey yetkililer, ''uygun askeri, ekonomik ve diplomatik koşulların oluşturulabilmesi için operasyonun gelecek yıla kadar erteleneceğini'' söylediler. 
     Gecikmeye yol açan nedenler arasında, Irak'ta sıcak yaz aylarında kalın kimyasal koruma elbiseleri içinde savaşmanın güçlüğü, petrol şokuna hazırlanma ve İsrail-Filistin çatışmasının sona ermesinin beklenmesi sayıldı. 
     New York Times, ''yakın zamana kadar Saddam'a yönelik operasyonun bu sonbaharda yapılmasının beklendiğini ve bu iş için BM silah denetçilerinin Irak'a gönderilmelerinin gerekçe olarak kullanılmasının planlandığını'' yazdı. 
     Gazetenin haberinde şu noktalar da yer aldı 
     ''ABD, İsrail-Filistin çatışması sürerken Irak'a yönelik harekat başlatmasının Arap ülkelerinde Amerikan aleyhtarı şiddeti artıracağını hesaplıyor. Buna rağmen Başkan George Bush, Ortadoğu krizinin Irak'a yönelik amacını karartmayacağını her fırsatta söylüyor. 
     Bush, henüz Pentagon'a, askeri güçlerin harekete geçirilmesini öngören bir emir göndermedi. 
     Harekat planlarını hazırlayan komutanlar, özellikle bölgeye sevkedilecek hava ve kara birliklerinin nerede konuşlandırılacağı konusunu tartışıyor. ABD, birliklerin Suudi Arabistan dışındaki ülkelerde konuşlandırılmasını planlıyor. Planlama Irak harekatı sırasında Türkiye ve Kuveyt'teki üslerin geniş şekilde kullanılmasını öngörüyor.'' Gazete, Suudi Arabistan'daki üsler yerine Katar'ın tercih edileceğini, Umman ve Bahreyn'e de ''önemli görevler düşeceğini'' yazdı. 
     New York Times, Türk yetkililerin, Irak'a karşı yeni bir operasyon için Amerikan askerlerinin Türkiye'de konuşlandırılması konusunda herhangi bir müzakere yapılmadığını söylediklerini kaydetti. 
     Bu hususu doğrulayan Amerikalı yetkililer de, ''henüz çok erken olduğunu'' ifade ettiler. 
     





</TEXT>
</DOC>
