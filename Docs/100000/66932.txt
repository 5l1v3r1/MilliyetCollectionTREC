<DOC>
<DOCNO> 66932 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/10/son/soneko02.html </URL>
<DATE> 2002/02/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Aşklar yürek, hediyeler cep yakıyor... 
</HEADLINE>
<TEXT>

     Aşk kimilerine göre Adem ve Havva'dan bu yana süren ''eski bir yalan'' ve ''anlamdan yoksun bir kelime'' kimilerine göre de ''bir tutku'' ya da ''bir tür ruhsal hastalık'', ama ''ne onunla, ne onsuz'' olunabilecek bir duygu... 
     Hiç kuşkusuz Adem ve Havva'dan günümüze yaşlı dünyamızın aşk anlayışı da değişti. Bugün pencere altında buluşmalar, mendil atmalar, uzaktan uzağa bakışmalar ve aşk mektupları yerini, internette aşk mesajlarına bıraktı. 
     Aşıkların günü olan ve gitgide bir sektör halini alan ''14 Şubat Sevgililer Günü''nde bu yıl çılgınlığa varan süprizler bu yılda sevgilileri bekliyor. 
     Tarihçesi milattan önce 4. yüzyıla dayanan Sevgililer Günü'nde, sevgiliye hediye almanın maliyeti cep yakarken, yılda bir kez de olsa aşkının büyüklüğünü göstermek isteyen sevgililer, ülkede yaşanan ekonomik sıkıntılara rağmen çiçekçilere ve hediyelik eşya mağazalarına koşuyor. En mütevazı hediye olan tek bir gülün fiyatı bile 3.5 milyon lira ile 7 milyon lira arasında değişiyor. 
     Sevgilisinin evinin üzerine gökyüzünden kırmızı gül döktürmek isteyenler için, helikopterlerin bir saatlik kirası 850 dolar ile 1250 dolar arasında değişiyor. Dökülecek olan kırmızı güllerin de ayrıca bir maliyeti var. 
     İddialı hediyeler arasında yer alan tek taş pırlanta bir yüzüğün fiyatı taşın kırat cinsinden değerine göre 1000 dolar ile ile 30 bin dolar arasında değişirken, baş başa yenecek romantik bir akşam yemeğinin bedeli ise 35 milyon lira ile 200 milyon lira arasında değişiyor. 
     Sevenler, daha nadide bir çiçek, orkide almak isterse 40 milyon lira ile 100 milyon lira arasında bir rakam gündeme geliyor. 
     
     Bilbordlardan aşk ilanı 
     Yıllar önce aşıklar çini mürekkebine batırılarak tüy kalemlerle yazılan mektuplarla birbirine sevgilerini anlatırken, günümüzün aşıkları sevgilerini internet, gazete ve bilboardlar aracılığıyla tüm dünyaya haykırma şansına sahip. 
     Sevgilisine şehrin kalabalık caddelerinden birinde bulunan bilboardlardan aşk ilanı yapmak isteyenler için, büyükşehirlerde bir adet bilboardın bir haftalık kirası 168 dolar ile 250 dolar arasında değişiyor. 
     Bazı gazetelerde Sevgililer Günü ilanları ise ilan sayfasına göre 30 dolar ile 110 dolar arasında değişiyor. 
     
     Romantik bir akşam 
     Gitgide bir sektör haline gelen Sevgililer Günü için otel ve restorantların da hazırlıklıkları tüm hızıyla devam ederken, mağazalar indirim günleri, seyahat acentaları ve uçak şirketleri de güne özel paketler hazırladı. 
     Başkentte Sheraton Otel'de 14 Şubat'ta Büyük Balo Salonu'nda Grup Gündoğan'la birlikte kutlamak isteyenler kişi başına 60 milyon lira harcamaları gerekiyor. 
     Ankara'da L'angoletto Restaurant'ta özel olarak hazırlanmış Sevgililer Günü menüsü ve köpüklü şampanya ile romantik dakikalar geçirmek isteyenler ise kişi başı 34 milyon lira ödeyecekler. 
     Kalp biçimli çikolatalardan, ipek kırmızı iç çamaşırlarına, müzikli kutulardan kalpli ''seni seviyorum'' yazılı yastıklara ve tişörtleri, özel hazırlanan yaş pastalara kadar vitrinlerdeki hediyeler ise 5 milyon lira ile 100 milyon lira arasında değişiyor. 
     
     Kadınlara kırmızı gül... 
     Sevgililer Günü'nde çiçek en çok kadınlara verilen bir armağan olsa da, son yıllarda erkeklere de çiçek gönderiliyor. 
     Kadınlara gönderilen çiçekler arasında kırmızı gül ve orkide ilk sırayı paylaşırken, erkeklere gönderilen çiçekler arasında sterliçya cennet kuşu ilk sırayı alıyor. Şebboy, papatya, karanfil, glayör demetleri ve kır çiçegi buketleri de Sevgililer Günü'nde gönderilen çiçekler arasında. 
     Çiçek dalında güzeldir diyenler ise sevgilileri için bir fidan dikebilirler. Türkiye Erezyonla Mücadele Ağaçlandırma ve Doğal Varlıkları Koruma Vakfı'nın TEMA internetteki sitesine girenlere Sevgililer Günü için sevdiklerine ücretsiz olarak bir meşe tohumu dikebilecek. 
     Ayrıca, hesabına 1 milyon 250 bin lira yatırıldığı taktirde TEMA kişilerin adına bir fidan dikiyor ve 3 yıl boyunca bakımı üstleniyor. 
     






</TEXT>
</DOC>
