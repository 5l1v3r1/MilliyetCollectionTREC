<DOC>
<DOCNO> 51960 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/13/ekonomi/eko02.html </URL>
<DATE> 2001/11/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Ladin Komisyonu iz peşinde 
</HEADLINE>
<TEXT>

ABD’nin Bin Ladin bağlantılı olabileceği iddiasıyla, Türkiye’den araştırılmasını istediği 40 şirket ve kişi ile ilgili oluşturulan sekiz kişilik özel komisyon çalışmalara başladı 
     HARUN GÜREK Ankara 

     ABD Hazine Bakanlığı’nın Türkiye’ye bildirdiği, Usame bin Ladin’in örgütü El Kaide bağlantılı 40 şirket ve kişi ile ilgili araştırmalar için, sekiz uzmandan oluşturulan özel komisyon araştırmalara başladı. Komisyon bağlantı tespiti halinde bu kişi ve şirketlerin malvarlıklarının dondurulması ile ilgili yasal prosedür konusunda da çalışma yapıyor. 
     ABD, birincisi Mart 2001’de, ikincisi 11 Eylül saldırısı sonrası Ekim 2001’de Türkiye’den, Ladin’in yakını Sheikh Hasan bin Ladin’in sahibi olduğu Safron Corporation da dahil El Kaide bağlantılı olduğu belirtilen 40 şirketin ismini vererek, araştırma ve bağlantısı olan şirketlerin malvarlıklarının dondurulmasını istemişti. 
     
     Başbakan’dan araştırın’ emri 
     Mart 2001’de gelen ilk talep üzerine, Başbakan Bülent Ecevit, Adalet Bakanlığı, Hazine, Milli İstihbarat Teşkilatı MİT , Sermaye Piyasası Kurulu SPK , Mali Suçları Araştırma Kurulu MASAK ve Bankacılık Düzenleme ve Denetleme Kurulu’na BDDK 26 Mart 2001’de bir genelge göndererek, söz konusu şirketlerin araştırılmasını istedi. 
     
     MİT ve BDDK komisyonda 
     Ekim ayında ikinci listenin gelmesi ile birlikte Adalet Bakanlığı, Sanayi ve Ticaret Bakanlığı, Hazine Müsteşarlığı, MİT Müsteşarlığı, Merkez Bankası, BDDK, MASAK ve Emniyet Genel Müdürlüğü’nden uzmanlardan oluşan bir komisyon oluşturuldu. 
     Komisyonun, listedeki kişi ve şirketlerin Türkiye’de banka hesabı veya başka malvarlığı olup olmadığını araştırdığı, belirlenen malvarlığının dondurulması ya da müsadere edilmesi için izlenecek yasal prosedür konusunda çalıştığı kaydedildi. 
     



 EKONOMİ 





















</TEXT>
</DOC>
