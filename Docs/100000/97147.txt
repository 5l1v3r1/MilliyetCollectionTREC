<DOC>
<DOCNO> 97147 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/21/son/soneko05.html </URL>
<DATE> 2002/07/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Şükrü Sina Gürel, KKTC Ekonomisi'ni görüştü 
</HEADLINE>
<TEXT>

     KKTC Başbakanı Derviş Eroğlu ile Başbakan Yardımcısı ve Dışişleri Bakanı Şükrü Sina Gürel'in başkanlığında yapılan toplantıda, KKTC ekonomisi masaya yatırıldı. 
     Eroğlu, toplantıda yaptığı açıklamada, Kıbrıs Türkünün sorunlarının aşılmasında her zaman Türkiye'den destek ve ilgi gördüklerini, 1974'ten çok daha iyi durumda olduklarını kaydetti. 
     Gürel de, 20 Temmuz Barış ve Özgürlük Bayramı'nı kutlamak için adada bulunduklarını belirterek, Türkiye ile KKTC arasındaki yakın bağların daha da güçlendirilmesi için istişareler yaptıklarını söyledi. 
     Amacın, iki ülke arasında ortak ekonomik alan oluşturulmasının son adımını atmak olduğunu ifade eden Gürel, bu konuda şimdiye kadar yapılan çalışmalara bazı küçük adımlar eklendiği takdirde ortak ekonomik alanın oluşacağını belirtti. 
     Toplantıda, Kıbrıs Türk çiftçisinin arpa ve buğdayının çok iyi değerlendirilmesi için, Türkiye'nin garanti vermesi konusunda bir de protokol imzalandı. Protokol, çiftçinin ürün bedeline karşılık Türkiye'den finansman sağlanmasını öngörüyor. 
     Gürel, çiftçilerin ürün bedellerinin ödenmesi için KKTC'ye 24 trilyon liralık bir destek sağlanacağını açıkladı. 
     





</TEXT>
</DOC>
