<DOC>
<DOCNO> 53825 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/24/guncel/gun01.html </URL>
<DATE> 2001/11/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Bu çocuklar neden canına kıyıyor 
</HEADLINE>
<TEXT>

Anne babalar dikkat İntihar yaşı 4’e indi. Çocuğunuz sorunlu bir dönemdeyse gözünüzü ondan ayırmayın 
     SEMRA KARDEŞOĞLU İstanbul 

     16 yaşındaki liseli İlknur Musluoğlu'nun tabancayla başına ateş ederek yaşamına son vermesi, çocuk intiharlarının geldiği tehlikeli boyutu tekrar gündeme getirdi. Çocukluk ve ergenlik dönemindeki gençlerde intihar düşüncesindeki artışa dikkat çeken Çukurova Üniversitesi Tıp Fakültesi Çocuk Psikiyatrisi Bölümü'nden Yrd. Doç. Dr. Rasim Somer Diler "Hastaneye başvuranlar arasında intiharı düşünen çocukların yaşı 4'e kadar indi. Acilen , önlem almak gerekiyor" dedi. 
     
     Birini etkilemek için 
     Diler, Türkiye'deki intihar girişiminde bulunanların yüzde 30 - 35'ini 14 - 15 yaş arası çocukların oluşturduğunu söyledi. Özellikle ergenlik döneminde intihar girişiminde bulunan gençlerin üçte ikisi birisini etkilemek amacı taşıyor, çoğu ölmeden önce kurtarılmayı istiyor. İntihar hakkında konuşan çocuk ve gencin mutlaka dikkate alınması gerekiyor. 
     
     Bu sözleri es geçmeyin 
     Genelde intiharı düşünen kişiler "Size daha fazla sorun olmayacağım", "Hiçbir şey fark etmez", "Hiç bir yararı yok" gibi sözler sarfediyor. Kişisel eşyalarını dağıtıyor. Depresif dönemden sonra aniden neşeli olabiliyor. 
     

</TEXT>
</DOC>
