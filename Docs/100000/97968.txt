<DOC>
<DOCNO> 97968 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/25/son/soneko24.html </URL>
<DATE> 2002/07/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Keçeciler "Siyasi belirsizlik en çok 10 gün içinde kalkar" 
</HEADLINE>
<TEXT>

     Devlet Bakanı Mehmet Keçeciler, siyaset ile ekonomiyi birbirinden ayırdıklarını, artık seçim sözünden bile ekonominin olumsuz etkilenmediğini belirterek, 'Önümüzdeki hafta, en geç on gün içinde siyasi belirsizlik kalkar'' dedi. 
     Devlet Bakanı Keçeciler 12. İzmir Uluslalarası Ayakkabı Fuarı'nın açılışında yaptığı konuşmada, ekonomik krizin atlatıldığını ve ekonomide ciddi gelişmeler yaşandığını söyledi. Türkiye'de 6 ay önce seçimin sözünün dahi edilemediğini belirten Keçeciler, ''Siyaset ve ekonomiyi birbirinden ayırdık. Böylece ülke ekonomisinin seçim laflarından bile olumsuz etkilenmedi. Türkiye ekonomik krizi atlattı. Gelecek hafta, en geç 10 gün içinde siyasi belirsizlik kalkar. Ülke belli bir noktaya oturur'' diye konuştu. 
     Çocukluğundan beri ayakkabıcılık sektörünün içinde olduğunu belirten Keçeciler, ilk, orta ve lise öğrenimi sırasında yaz aylarında ayakkabıcılık yaptığını söyledi. 
     Keçeciler son dönemde ekonomik hayatta önemli gelişmeler yaşandığını, bankacılık sektörünün sorunlarının giderildiğini, reel sektörde ise ciddi bir hareketlilik başladığını kaydetti. Bu iyileşme sürecinin sürekli ve kalıcı olacağına inandıklarını bildiren Keçeciler, şunları söyledi 
     ''Kriz koşulları ekonomideki her kesimi şu ya da bu şekilde etkiledi. Kriz ortamı pek çok işletmeyi ekonomik yaşamın dışına atıp bir çok kişiyi işsiz bırakırken, reel sektörün önüne ise yalnızca kriz ortamlarında tespit edilebilecek ve hayata geçirilebilecek dinamikleri koydu. Bu dinamikler sayesinde bazı işletmeler yeni pazarlar, pazarlama teknikleri geliştirerek yaşanan ve yaşanacak muhtemel krizlerden daha az etkilenmenin altyapısını oluşturabildiler.'' Keçeciler, Türkiye'nin ayakkabı üretim kapasitesinin 200 milyon çift, üretiminin ise 150 milyon çift olduğunu, Milli takımın başarısının Türk ürünlerinin uluslararası pazarlarda tanıtımı için fırsat yarattığını söyledi. 
     
     ''GÜMRÜKLERİMİZ ÇOK HIZLI'' 
     İhracatın kolay ve çabuk yapılması için ihracatçıları her konuda desteklediklerini belirten Keçeciler, şunları kaydetti 
     ''İhracata yönelik bir büyüme stratejisinin işletmelere ek bir risk getirdiğinin de bilincinde olmak gerekir. Gerçekten de bu strateji, ihracatçı firmaları kazanılmış dış pazarlarda meydana gelecek krizlerin olumsuz sonuçlarına açık hale getirmektedir. Bu itibarla ihracata yönelik üretim yapan şirketlerin mümkün olduğunca ihracat pazarlarını çeşitlendirmesi ve bu arada iç pazarı da önemseyen bir yaklaşım içinde hareket etmesi gerekir. Biz ihracatçılarımızı gümrüklerimizde her türlü desteği vererek, işlemlerini hızlı şekilde gerçekleştiriyoruz. Gümrüklerimizde ihracatı engelleyecek herhangi bir yol olmayacaktır. Zaten yüzde 98 otomasyona geçtik. Bir kaç küçük gümrüğün dışında bekleme süreleri yok. '' Keçeciler gümrüklerde çok ciddi değişimler yaşandığını belirterek, ''Türkiye meşru ticaret yapan insanların, vergisini ödeyen insanların çok rahat dış ticaret yapabildiği ülke haline geldi'' dedi. 
     
     FUAR AÇILIŞI 
     Bakan Keçeciler, ayakkabı ile ilgili atasözlerine de değinerek, ''Pabucumu dama attırmaya, iki ayağımı bir pabuca sokmaya niyetim yok. Esnafa güveniyorum ve desteklemeye devam edeceğim''diye konuştu. 
     İzmir Valisi Alaaddin Yüksel, ayakkabı sektörünün son yıllarda büyük gelişme içinde olduğunu ve çok sayıda ülkeye ihracat yaptığını belirterek, dünyanın gelecek yıllarda Türk ayakkabıları giyeceğini söyledi. 
     Türkiye Ayakkabıcılar Federasyonu Başkanı Hasan Özcan, fuarların sektör için çok önemli olduğunu belirtti. 
     İzmir Esnaf ve Sanatkarlar Odaları Birliği İESOB Başkanı Mehmet Ali Susam, Türkiye'nin üretim, yatırım ve ihracata dayalı politikayı hayata geçirecek siyasi anlayışa ihtiyacı olduğunu, kısır hesapların bir kenara bırakılarak üretimin önündeki engellerin kaldırılması gerektiğini söyledi. 
     İzmir Ayakkabıcılar Odası Başkanı Tahsin Güzel, ayakkabı ihracatının 500 milyon doları yakaladığını söyledi. 
     Fuarın açılış kurdelesini Devlet Bakanı Keçeciler kesti. 
     





</TEXT>
</DOC>
