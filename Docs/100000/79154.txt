<DOC>
<DOCNO> 79154 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/18/son/sontur24.html </URL>
<DATE> 2002/04/18/ </DATE>
<TIME>  </TIME>
<AUTHOR>  </AUTHOR>
<HEADLINE>
İstanbul'da da süt dağıtılan ilköğretim öğrencileri hastanede... 
</HEADLINE>
<TEXT>

     Fatih 29 Mayıs İlköğretim Okulu'nda, zehirlenme belirtileri göstermeleri üzerine hastanelerde tedavi altına alınan öğrenci sayısı 47'ye yükseldi. 
     Zehirlenme belirtileri gösteren 17 öğrencinin Haseki Hastanesi'ne kaldırılmasının ardından 4 çocuk daha aynı hastanede, 26 öğrenci de Şişli Etfal Eğitim ve Araştırma Hastanesi'nde tedavi altına alındı. 
     Haseki Hastanesi Çocuk Kliniği Şef Yardımcısı Uzman Doktor Nilgün Selçuk, karın ağrısı, kusma ve bulantı gibi zehirlenme belirtileri ile hastaneye getirilen öğrencilerden 13'üne serum takıldığını anlattı. 
     Dr. Selçuk, kliniğe getirilen çocukların yapılan ilk muayenesinde, kesin teşhis olmamakla birlikte gıda zehirlenmesi ihtimali bulunduğunu söyledi. 
     Kesin sonuç için dışkı örneklerinin alınacağını ve kan sayımı yapılacağını belirten Dr. Selçuk, çocukların sağlık durumlarının iyi olduğunu ifade etti. 
     Öğrenciler de bugün 2. derste kendilerine süt dağıtıldığını, daha sonra karınlarının ağrıdığını ve bazı arkadaşlarının kustuğunu söylediler. 
     Öğrenciler, öğretmenlerinin yardımıyla okul yönetimi tarafından hastaneye getirildiklerini anlattılar. 
     Şişli Etfal Eğitim ve Araştırma Hastanesi Çocuk Kliniği'nde tedavi altına alınan 26 öğrencinin sağlık durumlarının da iyi olduğu bildirildi. 
     
     İL MİLLİ EĞİTİM MÜDÜRÜ 
     İstanbul İl Milli Eğitim Müdürü Ömer Balıbey, olayla ilgili inceleme başlattıklarını ifade etti. 
     Çocuklara sabah okulda süt dağıtıldığını vurgulayan Balıbey, ''Olay sütten de kaynaklanabilir, psikolojik de olabilir, inceliyoruz'' dedi. 
     
     SÜTLER TAHLİL EDİLECEK 
     Öte yandan, Fatih İlçe Milli Eğitim Müdürlüğü yetkilileri, öğrencilerin bugün içtiği sütlerde tahlil yapılacağını belirtti. 
     İlköğretim okulunda, kampanya çerçevesinde öğrencilere süt verildiğini belirten yetkililer, olay üzerine tüm ilçede okullara süt dağıtımının durdurulduğunu ifade ettiler. 
     Çocuklara dağıtılan sütlerin uygun şartlar altında saklandığını anlatan yetkililer, okula çağırılan 6 doktor tarafından diğer öğrencilerin de muayene edildiğini bildirdiler. 
     





</TEXT>
</DOC>
