<DOC>
<DOCNO> 68905 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/22/ekonomi/eko01.html </URL>
<DATE> 2002/02/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Ağzımızın tadı İngiliz’e emanet 
</HEADLINE>
<TEXT>

Kent Gıda’nın yüzde 51’i 67 milyon pounda 95.84 milyon dolar İngiliz şekerleme üreticisi Cadbury Schweppes’e satıldı 
     EKONOMİ SERVİSİ 

     Kent Gıda’nın yüzde 51’i 67 milyon pounda 95.84 milyon dolar İngiliz şekerleme ve alkolsüz içecek üreticisi Cadbury Scheweppes Overseas’e satıldı. Şirketlerden yapılan açıklamada hisse devri için anlaşmaya varıldığı bildirildi. 
     Tahincioğlu Holding, borsaya yaptığı açıklamada taraflar arasındaki gerekli sözleşme ve düzenlemelerin dün sabah erken saatlerde Londra’da imzalandığını belirtti. 
     Sözleşmeye göre, Tahincioğlu Holding ve Tahincioğlu Ailesi’nin yüzde 85’ine sahip olduğu Kent Gıda Maddeleri Sanayi ve Ticaret A.Ş’nin çıkarılmış sermayesinin yüzde 51 oranındaki hisseleri, gerekli tüm izinlerin alınmasını takiben Cadbury Scheweppes’e devredilecek. 
     
     Birlik’e ortak olacak 
     Aynı şekilde Tahincioğlu Ailesi’ne ait olan Birlik Gıda’daki hisselerin çoğunluğu da Cadbury Schweppes Overseas’a satılarak devredilecek. Kent Gıda ve Birlik Gıda’nın çoğunluk hisselerinin Cadbury Schweppes Overseas Limited şirketine devrinden sonra da Tahincioğlu Holding’in temsilcileri, her iki şirketin yönetimlerinde görev almaya devam edecekler. 
     Cadbury Schweppes’e satılması kabul edilen yüzde 51 oranındaki Kent Gıda hissesinin satış bedeli, 181.5 milyon dolar olarak kabul edilen şirket toplam değerinden, net şirket borçlarının düşülmesinden sonra kalacak değerin yüzde 51’i olacak. 
     
     Borçlarını da aldı 
     Satın alma sözleşmesinde borçların da yer aldığı belirtilerek, net borcun, kısa ve uzun vadeli finansal borçlar, uluslararası muhasebe standartlarına göre hesaplanacak kıdem tazminatı karşılığı ile finansal kiralama borçlarının toplamından hazır değerler ve menkul kıymetlerin düşülmesi olarak tanımlandığı açıklandı. 
     Kent Gıda’nın 31 Aralık 2001 tarihi itibariyle net borcunun yaklaşık 41.5 milyon dolar olarak hesaplandığı bildirildi. 
     



 EKONOMİ 














</TEXT>
</DOC>
