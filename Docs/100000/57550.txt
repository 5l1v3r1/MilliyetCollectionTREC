<DOC>
<DOCNO> 57550 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/17/ekonomi/eko08.html </URL>
<DATE> 2001/12/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Vergi sisteminin yapısal sorunları 
</HEADLINE>
<TEXT>

Vergi Dünyası MUSTAFA ÖZYÜREK 
     Ekonomik sorunlarımızın çözümünde harekete geçmemiz için IMF’den ve Dünya Bankası’ndan işaret beklemeyi alışkanlık haline getirdik. Öz varlığını kaybetmiş bankaları fona devredip devretmeyeceğimizi, tarım ürünlerini destekleyip desteklemeyeceğimizi IMF ve Dünya Bankası’na danışmadan kararlaştıramıyoruz. 
     Son günlerde bu kuruluşların vergi sisteminin yeniden düzenlenmesini istedikleri yolunda basında haberler yer almaya başladı. Mali milat yeniden yapılandırılacak, servet affı, matrah affı çıkarılacak gibi resmi ağızlardan çıkan demeçlerin geçerliliği olmadığı biliniyordu, ancak Dünya Bankası vergi sisteminin değişmesini istiyorsa, işte o zaman bir şeyler yapılacak demektir. 
     Tabii IMF’nin ve Dünya Bankası’nın aklından neler geçiyor, bilmek mümkün değil. Ancak vergi sistemimizdeki önemli bazı yapısal sorunları açıklayalım da belki yararı olur diye düşünüyoruz. 
     
     Vasıtalı vergiler artıyor 
     Toplam vergi gelirleri içinde harcamalar üzerinden alınan vergilerin payı sürekli artmakta, buna karşılık gelirler üzerinden alınan vergilerin payı düşmektedir. Gelirden alınan vergilerin mükellefin ödeme gücünü gözeten vergiler olması nedeniyle daha adil vergiler olduğu kabul edilir. Harcamalar üzerinden alınan vergilerde mali gücü dikkate alma olanağı bulunmadığı için adaletsiz vergilerdir. Bir kilo peynir tüketen işçi 8 KDV öder. En zengin patron da aynı vergiyi öder. 
     Vergi sistemimizde yapılacak değişikliklerin vasıtalı vergilerin ağırlığını azaltacak, vasıtasız vergilerin payını artıracak şekilde olması gerekir. 
     Vergi reformunu dillerine pelesenk edenlerin gelir ve kurumlar vergilerinde ve servet vergilerinde düzenleme yapılırken nasıl tepki göstereceklerini hep birlikte izleyeceğiz. 
     
     Kayıt dışılık yüksek 
     Türk ekonomisinin öncelikli sorununun kayıt dışılık olduğunu kimse itiraz etmiyor. Herkes kayıt dışılıkla mücadele edilmesini savunuyor. Ancak önlem alınmaya gelince tartışmalar büyüyor. Hiçbir kesim kendisine dokunulmamasını istiyor. Sanırsınız ki, kayıt dışılık uzaydan geliyor. Oysa mal ve hizmet üreten kesimler üretimlerin önemli bölümünü fişsiz, faturasız yani belgesiz alıp satıyorlar. 
     Kayıt dışılığın katlanabilir düzeye indirilebilmesi için, vergi kanunları yanında Ticaret Kanunu, Borçlar Kanunu, İcra - İflas Kanunu gibi ekonomik nitelikli kanunların kayıt dışılığı önleyecek şekilde yeniden düzenlenmesi gerekir. 
     Vergiye karşı direnci artıran belgesiz alışverişi teşvik eden yüksek vergi oranları düşürülmelidir. Özellikle KDV ve ATV gibi mal ve hizmetlerin fiyatlarını çok yükselten vasıtalı vergilerin oranları makul düzeye indirilmelidir ki faturasız alışverişin avantajı azalsın. 
     Vergi yönetimi ve denetimi güçlendirilerek vergi kayıp ve kaçağı ile mücadele etkinleştirilmelidir. 
     Kayıt dışı istihdama yol açan SSK primleri de makul düzeye çekilmelidir. 
     Hamiline yazılı belge düzeninden nama yazılı belge düzenine geçilmeli, herkese vatandaşlık numarası verilerek tüm ekonomik işlemler bilgisayarla izlenerek vergi denetiminde kullanılmalıdır. 
     Vergi sistemi AB standartlarına uygun, basit ve çağdaş bir yapıya kavuşturulmalıdır. Elbette sistem yeniden yapılandırılırken tüm kesimler hazırlık çalışmalarına katılmalıdır. 
     
     10 Aralık günü bu köşede yayımlanan "Varlık Vergisi Faciası" yazıma olumlu, olumsuz pek çok tepki geldi. Necati Doğru Cumhuriyet’teki köşesinde "bizim gazetenin panosu Özyürekçi olmuş" diye yazdı. Değerli araştırmacı Prof. Taner Timur’un "Sevgili Mustafa, gülünç bir tartışmaya Salkım Hanım tam zamanında yaptığın uzmanca katkı dolayısıyla kutlarım, selam ve sevgiler" şeklindeki e - maili beni beni çok mutlu etti. 
     Bazı okuyucular Varlık Vergisi konusunda bilgi edinmek istediklerini ilettiler. Finansal Forum gazetesinde 10 Ağustos 2000 tarihinden başlayarak yedi yazım yayımlandı. Dileyenler www.turmob.org.tr adresinden bu yazılara ulaşabilirler. 
     



 EKONOMİ 















</TEXT>
</DOC>
