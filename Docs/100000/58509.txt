<DOC>
<DOCNO> 58509 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/22/son/sontur18.html </URL>
<DATE> 2001/12/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Polis katilleri Kaplancı çıktı 
</HEADLINE>
<TEXT>

     Isparta'da 18 Aralık gecesi, kimlik kontrolü yapan bir polis memurunu şehit eden 2 sanık yakalandı. Çok sayıda hırsızlık ve gasp suçundan sabıkalı oldukları bildirilen sanıkların, yasadışı İslami Cemiyetler ve Cemaatler Birliği İCCB 
     Anadolu Federal İslam Devleti AFİD Sofu Grubu'na bağlı olduklarını itiraf ettikleri açıklandı. 
     Isparta Emniyet Müdür Yardımcısı Osman Buğdaycı, düzenlediği basın toplantısında, 18 Aralık gecesi, Kutlubay Mahallesi Buğday Caddesi üzerinde devriye gezen polis memurları Ramazan Çağlar ile Hüseyin Çetiner'in, şüphe üzerine durdurdukları 2 kişinin kimliklerini kontrol etmek istemeleri üzerine silahlı saldırıya uğradıklarını ve Ramazan Çağlar'ın 40 şehit edildiğini hatırlattı. Olay yerinde, Sami Özdemir ve Sedat Dönmezer adlı kişilerin kimlik fotokopilerinin bulunduğunu anlatan Buğdaycı, şöyle konuştu 
     ''Aynı gün, bir istihbaratı değerlendiren görevlilerimiz, il merkezinde bir işyerinden hırsızlık yapmak isteyen bir kişiyi, işyeri sahibinin de yardımıyla, silahıyla birlikte yakalamışlardır. Yakalanan sanığın üzerinden çıkan nüfus cüzdanı fotokopisi ile polis memurunun şehit edildiği olay yerinde bulunan kimlik fotokopisinin aynı olduğu görüldü ve Sami Özdemir adına düzenlenmiş kimlik fotokopisini taşıyan kişinin, polis memurunun katili olduğu anlaşılmıştır.'' 
     
     Sahte kimlikler 
     Emniyet Müdür Yardımcısı Buğdaycı, sanığın sorgusundan elde edilen bilgi sonucu, yine olay yerinde kimliği bulunan Sedat Dönmezer adlı kimliği taşıyan bir kişinin daha Kutlubey Mahallesi'nde kiraladıkları evde yakaladıklarını belirterek, evde 1 tabanca, 1 otomatik av tüfeği ve çok sayıda kitap bulunduğunu söyledi. 
     Araştırmada, her iki kimliğin de sahte olduğunun anlaşıldığını kaydeden Buğdaycı, Sami Özdemir sahte kimlikli sanığın Mahir Ertuğrul Zevkliler 23 , Sedat Dönmezer sahte kimliğini taşıyan kişinin de Tahsin Mert 18 olduğunun saptandığını bildirdi. 
     Sanıkların, sorgularında suçlarını itiraf ettiklerini ve olay gecesi hırsızlık amacıyla sokağa çıktıkları sırada, devriye gezen polislerle karşılaştıklarını ve polis memurlarına ateş ederek kaçtıklarını söylediklerini belirten Buğdaycı, şöyle devam etti 
     ''Her iki sanığın da silahlı gasp ve hırsızlık suçlarından çok sayıda sabıkalarının bulunduğu, sanıkların belirledikleri bir kuyumcu dükkanını soyup, altınları gaspedip, sahibini de öldürdükten sonra kaçmayı planladıkları öğrenildi. Sanıklar, ifadelerinde, daha önce Konya, Antalya ve Isparta'da gerçekleştirdikleri hırsızlık ve soygunları itiraf etmişlerdir.'' 
     
     Yasadışı örgüt üyeleri 
     Buğdaycı, sanıkların sorgularında, merkezi Almanya'da bulunan İslami Cemiyetler ve Cemaatler Birliği İCCB Anadolu Federal İslam Devleti AFİD örgütünün Sofu Grubu'na mensup olduklarını anlattıklarını da belirterek şöyle konuştu 
     ''Sanıklar, örgütün genel ideolojisi doğrultusunda Türkiye'yi Darül Harp olarak gördüklerini, bu düzene hizmet edenlerin kafir olduklarını, kafirlerin ise canının, malının ve ırzının helal olduğunu, bu inanışla gasp, hırsızlık, soygun ve adam öldürme gibi suçları işlediklerini ve çalınan malları ganimet olarak gördüklerini, bu ganimetin belirli bir payını da mensubu oldukları örgüte aktardıklarını beyan etmişlerdir. 
     Sanıklar, haklarında hırsızlık, adam yaralamak, görevli polis memurlarına ateş etmek ve şehit etmek, yasadışı örgüt üyesi olmak, silah bulundurmak, silahlı soygun yapmak suçlarından hazırlanan tahkikat evrakıyla bugün Adliye'ye sevk edileceklerdir.'' 
     






</TEXT>
</DOC>
