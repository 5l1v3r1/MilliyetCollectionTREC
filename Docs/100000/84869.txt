<DOC>
<DOCNO> 84869 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/19/yasam/yas02.html </URL>
<DATE> 2002/05/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Şöhreti 60’ında yakaladı 
</HEADLINE>
<TEXT>

Türkiye’nin ilk televizyon sunucularındandı, oyunculuk yapmak istedi, olmadı... Şimdi Akbank reklamının çılgın dede’si olan Metin Voştina, geç de olsa hayaline kavuştu 
     GÜLAY FIRAT İstanbul 

     Akbank Ailem reklam filminde, Elvis Presley gibi giyinip gitarıyla yerinde duramayan, nota öğrenip star olmak isteyen sevimli dede, aslında Türkiye’nin ilk televizyon sunucularından biri, Metin Voştina... 
     Voştina, Amerikan Haber Bürosu’nun hediyesi tek kamerayla 1952’de yayına başlayan Türkiye’nin ilk televizyonu, İTÜ TV’ye, Fecri Ebcioğlu’nun teşvikiyle 1959’da başlamış. 
     Haftanın bir günü canlı yayın yapan İTÜ TV’de 10 dakikalık "Şöhret Saati" adlı programın sunuculuğunu üstlenen Voştina, Yeşilçam’ın birçok dev ismiyle söyleşi yapmış. 
     
     Oyuncu olamayınca... 
     1965’te sunuculuğu bırakıp Çakıl ve Kervansaray Gazinosu, Clup 33 ve Playboy adlı gece kulüplerinde 10 yıl çalışan Voştina, film yıldızı olmak hayalini şöyle anlatıyor 
     "O dönemde film yıldızı olmayı kim istemezdi ki Hep sinema oyuncusu olmak istedim. Yılmaz Güney’le tanıştım. Avni Dilligil’den oyunculuk dersleri aldım. Olmadı. Vazgeçtim, her şeyi bırakıp özel bir firmada pazarlama bölümüne girip emekli olana dek çalıştım." 
     
     Şansı yeni açıldı 
     Selanikli Voştina’nın keşfi de tamamen şans... Kast ajansı açan bir arkadaşı, Voştina’nın fotoğraflarını kataloğuna aldı teklif gelmeye başladı. Yeşilçam’ın tonton dedesi Hulusi Kentmen’i anımsatan Voştina, ilk olarak Demet Sağıroğlu’nun "Papatya Falları" klibinde oynadı. Bunları Aria ve Hürriyet Gazetesi reklamları takip etti. 
     Son olarak da Akbank reklamında kamera karşısına geçen Voştina, şöyle konuşuyor "Gençliğimde yüzüme gülmeyen şans, ne hikmetse 60’ımda hayalimi gerçekleştirdi. Ama seçiciyim, her rolde oynayamam. Ayhan ve Banu isimli iki çocuğum, Amerikalı gelinim Suzan var. Kimseyi zorda bırakamam." 
     



 YAŞAM 














</TEXT>
</DOC>
