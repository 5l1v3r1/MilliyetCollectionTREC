<DOC>
<DOCNO> 85674 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/23/son/sondun31.html </URL>
<DATE> 2002/05/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Güney Koreliler futbolseverlere "köpekburger" ikram edecek 
</HEADLINE>
<TEXT>

     Ulusal mutfaklarının gözdesi köpek etini savunan Güney Koreliler, 2002 Dünya Kupası sırasında seyircilere ''köpekburger'' ikram edecekler. 
     Köpek etini hararetle savunanlar arasında bulunan uzman diyetisyen Ann Yong-Geun, ''Seyircilere köpek etinden yapılmış hamburger ikram edeceğiz. Yabancılardan ne kadar saklanmaya çalışırsak, o kadar üzerimize geliyorlar. Bundan kurtulmalıyız'' dedi. 
     Ann, Haziran boyunca sürecek Dünya Kupası'nın, köpek eti hakkındaki batılı önyargıların yıkılmasına katkıda bulunacağını sandığını söyledi. 
     Yabancı seyircilere maçlar sırasında ''köpekburger''in yanı sıra köpek konservesi, köftesi ve çorbası ikram edilecek. 
     Ann, köpek yağının kozmetik ürünlerinde de kullanıldığını belirterek, diğer yağlardan üç kat kalsiyum içeren köpek yağının cilde çok iyi geldiğini iddia etti. 
     Sırf köpek etiyle yapılmış yemekler sunan lokantaların sahipleri de, stadyum yakınlarında açacakları büfelerde yabancılara ikramda bulunacaklar. 
     1988 Seul olimpiyatlarında köpek etini kullanan lokantalar 
     kapatılmıştı. 
     Güney Kore'de yılda yaklaşık 1 milyon köpek, eti için satılıyor. 
     





</TEXT>
</DOC>
