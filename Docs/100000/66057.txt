<DOC>
<DOCNO> 66057 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/05/son/sonspo09.html </URL>
<DATE> 2002/02/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe'de idmanında Ceyhun ve Oğuz'a ceza... 
</HEADLINE>
<TEXT>

     Yimpaş Yozgatspor maçının hazırlıklarını sürdüren Fenerbahçe'nin bugünkü idmanında teknik heyet, 2 futbolcuya ceza verdi. 
     Teknik direktör Werner Lorant, idmana geç kaldığı için Ceyhun'a, kaleci antrenörü Nurettin Yıldız da istediği hareketleri yapmadığı için genç kaleci Oğuz'a ceza antrenmanı yaptırdı. 
     Antrenmana 8 dakika geç kalan Ceyhun, Lorant tarafından takım çalışmasına alınmadı ve idman boyunca sahanın etrafında koştu. 69 dakika süreyle saha etranı 56 kez turlayan Ceyhun, yaklaşık 19 kilometre koştu. 
     Ceza idmanında oldukça yorulduğu gözlenen Ceyhun, idman bittikten sonra da bir tur daha atıp, tesislere girdi. 
     
     Bir ceza da Oğuz'a... 

     Werner Lorant'ın Ceyhun'u cezalandırmasının ardından, kaleci antrenörü Nurettin Yıldız da genç kaleci Oğuz'a ceza verdi. 
     Yıldız, çalışma sırasında istediği hareketleri yapmayan Oğuz'u, Ceyhun'un yanına göndererek, saha etrafında koşturdu. 
     
     Yimpaş Yozgatspor maçı hazırlıkları 

     Teknik direktör Werner Lorant yönetiminde, Samandıra Tesisleri'nde gerçekleştirilen idmanda sarı-lacivertliler kondisyon çalışmasının ardından, tam sahada prese karşı pas çalışması yaptı. 
     Futbolcuları 2 gruba ayıran Alman teknik adam, idman boyunca sahanın tamamında futbolcularından rakibe baskı uygulamalarını istedi. 
     Futbolcuların çalışma boyunca istekli ve hırslı olmaları dikkat çekerken, Lorant da sürekli yüksek sesle futbolcularını motive etti. 
     Antrenmanda özellikle golcü futbolcu Oktay'ın hırsı ve etkili oyunu dikkat çekti. 
     Sarı-lacivertliler, bu akşam yapacakları idmanla hazırlıklarını sürdürecek. 
     






</TEXT>
</DOC>
