<DOC>
<DOCNO> 52384 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/15/spor/spo05.html </URL>
<DATE> 2001/11/15/ </DATE>
<TIME>  </TIME>
<AUTHOR>  </AUTHOR>
<HEADLINE>
GÜNEŞ’TEN VEDA 
</HEADLINE>
<TEXT>

A Milli Takım Teknik Direktörü, sürpriz bir açıklama yaparak, istifa imasında bulundu, "Salı günü detaylı açıklama yapacağım. Ben görevimi tamamladım" diye konuştu 
     Sevince gölge düştü 
     AVUSTURYA’YI gole boğup, Dünya Kupası vizesini alan A Milli Takımımız’da zafer sevinci Şenol Güneş’in şok açıklamalarıyla gölgelendi. Güneş, maçtan sonra görevi bıracağı imasından bulundu ve "Ben adamım, Trabzonluyum ve Türküm. Bana yapılanlar bundan sonrakilere yapılmasın. Salı günü basın toplantısı düzenleyerek, gerekli açıklamalarda bulunacağım. Görevimi tamamladım. Bana çok saldırdılar. Ancak hiçbir zaman intikam yolunu seçmedim" diye konuştu. 
     
     Ulusoy’un canı sıkıldı 
     BAŞKAN Haluk Ulusoy’un kendisine sürekli destek verdiğini kaydeden Güneş, "Benden önceki hocalar bu takıma büyük hizmetler yaptı. Benden sonrakiler de aynı hizmeti yapacaklardır. Bende en büyük desteği vereceğim. Bu zafer benim değil, Türk milletinindir" ifadelerini kullandı. Şenol Güneş’in istifa ettiğini Haluk Ulusoy’a bildirdiği öğrenilirken, Federasyon Başkanı’nın staddan ayrılırken oldukça sıkıntılı olduğu da gözlerden kaçmadı. 
     
     Oyunculardan baskı var 
     AY - Yıldızlı futbolcular, Şenol Güneş’in istifa edeceği açıklamalarının ardından Florya Metin Oktay Tesisleri’nde tecrübeli hocayı tatlı sert ikna etmeye çalıştılar. Oyuncular, "Biz sizinle yola çıktık. Şimdi bırakıp, gitmek olur mu Daha işimiz bitmedi" dediler. Güneş’in duygulandığı öğrenilirken, federasyonun da, tecrübeli çalıştırıcının istifa etmesi halinde aynı gün basın toplantısı düzenleyip, kabul edilmediğini duyuracağı öne sürüldü. 
     



 SPOR 
























</TEXT>
</DOC>
