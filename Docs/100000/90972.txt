<DOC>
<DOCNO> 90972 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/20/son/sondun43.html </URL>
<DATE> 2002/06/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Almanya'nın Stern dergisi KKTC'yi övdü 
</HEADLINE>
<TEXT>

     Almanya'da en fazla okunan haftalık dergilerden Stern'in seyahat sayfalarında KKTC tanıtıldı. 
     ''Kuzeydeki yüksek yer'' başlığıyla verilen haberde, Kıbrıs'ın kuzeyinde dokunulmamış doğa güzelliği, çok sayıda tarihi yerler ve misafirperver insanların bulunduğu belirtildi. 
     Karpaz yarımadasından güzel doğa görüntülerine, ayrıca Güzelyurt'taki bir kilisenin içini ve Girne limanını gösteren fotoğraflara yer verilen haberde, Girne ve çevresinde çok sayıda Almanın yaşadığı da kaydedildi. 
     Kıbrıs'ın kuzeyinde çok sayıda eski medeniyetin izleri ve tarihi kiliselerin bulunduğuna işaret edilen haberde, bu kiliselerin BM'nin finansmanıyla yenilendiği belirtildi. 
     Karpaz yarımadasındaki sahillere yumurtlamaya gelen deniz kaplumbağalarının da Berlin Humboldt Üniversitesi araştırma ekibinin yardımıyla korunduğuna dikkat çekildi. ''Adada yaşayan Almanlar gibi Kıbrıslı Türklerin de adanın birleşmesini istediği'' de belirtilen haberde, Kıbrıslı Türk Fırat Yıldırım'ın, ''Bu adayı çok seviyorum. 
     Günün birinde ümit ederim Kıbrıs birleşir. Rumlarla da benim bir sorunum yok. Çoğu genç de böyle düşünüyor'' yolundaki sözlerine yer verildi. 
     





</TEXT>
</DOC>
