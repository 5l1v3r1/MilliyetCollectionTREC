<DOC>
<DOCNO> 57719 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/18/spor/spo07.html </URL>
<DATE> 2001/12/18/ </DATE>
<TIME>  </TIME>
<AUTHOR>  </AUTHOR>
<HEADLINE>
O bir sporcuydu 
</HEADLINE>
<TEXT>

Galatasaray-Kocaelispor maçının akıbetini beklerken, Denizlispor’un genç yeteneği Doğan Seyfi’nin ölüm haberi geldi. Ne heves kaldı ne heyecan ne de geride bıraktığımız futbol haftasıyla ilgili başka bir olay. Ne olurdu sanki, gaza o kadar basmasaydı. Alt tarafı, antrenmana geç kalacaktı ... 
     TAMER BAĞLAN 

     Denizlisporlu Doğan Seyfi Atlı’nın ölüm haberi geldi. 21 yaşındaydı... Tam panorama sayfamızın yazısını yazmak üzere oturmuştum bilgisayar’ın başına, "Antrenmana yetişmeye çalışırken, kaza yapmış" dediler. Antrenmana yetişmeye çalışırken... 
     Geçen hafta Fenerbahçe’yi kupada saf dışı bırakan gollerden ilkini atan, ikincisini attıran Denizlispor’un 18 sırt numaralı, 21 yaşındaki gelecek vaad eden futbolcusu... 
     Sakıp Özberk’in, "Bu çocuğa dikkat edin İki sene sonra yeni Hakan Şükür arayanların özlemini giderecek. Boğa gibi güçlü. Sabredin, Türk futbolunun santrfor sıkıntısı kalmayacak" dediği Doğan Seyfi... 
     
     Ayıp, Ayıp 
     Ne Galatasaray - Kocaelispor maçının oynanması ya da ertelenmesi ne Beşiktaş’ın zirveye ortak olmasını sağlayan 6 haftalık yükselişi ne Fenerbahçe’nin üst üste üç maçlık kayıptan sonra, dönüm noktasında galip gelmesi... 
     Ne İlhan Cavcav’ın, anons yaptırdıktan sonra soyunma odasına inen hakem Orhan Erdemir’in yanına gidip "Hakkımızı yemeyin. Ayıp, ayıp " demesi ve devamında Gençlerbirliği lehine çok ucuz bir penaltı verilip Trabzonspor’un hakkının yenmesi... 
     Küfür nedeniyle yaptırılan anonslar, orta yerinde kesintiye uğrayan maçlar, Birinci Lig’e çıkardığı Denizli’ye konuk olduğunda, bu kez rakip olduğu için Ersun Yanal’a yapılan çirkin saldırılar... 
     
     Hayat devam edecek 
     "Acısı yerinde kalsın" derler ama, ben çok üzüldüm. Hiç tanışmadığım, sadece seyrettiğim, beğendiğim Doğan Seyfi’ye. Gencecik evladını yitiren ailesine, arkadaşlarına, varsa sevgilisine... 
     Ne heves kaldı ne heyecan ne ellerimde derman. Ne var ki, hem işimiz bu hem de hayat devam ediyor. 
     Bu üzücü olaydan dersler de çıkarmamız gerekiyor. Hayatın geçici olduğuna, aldırmamaya, gerektiği gibi yaşamaya, şuna, buna ve sair... Ancak, bu futbol sayfasında, yitirilen bir canın, bir futbolcunun, bir değerin ardından alınacak derslerin de boyutu değişiyor. Başkana, yöneticiye, teknik adama, hakeme, sporcuya edilen küfürlere, beddualara, çıkan kavgalara dair. Şöyle demek geliyor içimden, sporun anlamını bilmeyene, spor ahlakından nasiplenmeyene, bunu savaş gibi idrak edene, "Bu gösteri, bu eğlence, bu keyif. Be aptal, be avanak, be cahil "... 
     
Basından seçmeler      Hem atılan gollere asistlik yapması, hem de son golde vurduğu kafayla makus talihini kırması Andersson hikayesini biraz sempatik hale getirmişti Fenerbahçe formasında... 
     Erdoğan Şenay - Milliyet 

     Hey gidi hey... Biz durmadan "Tümer, Tümer" dedikçe, Daum bu Tümer’i haftalarca kulübede oturttu. Baya inadı yüzünden puanlar bol keseden dağıtıldı. Bu tip adamlar benim için önemlidir. Başımın üzerinde taşırım. 
     Sanlı Sarıalioğlu - Sabah 

     Beşiktaşlı oyuncu, Beşiktaşlı gibi oynamaya başladı. Beşiktaş zaten büyük taş. Futbolcusu da o formanın ağırlığını hissettiği zaman bundan daha iyi şeyler olur, kötüsü olmaz. 
     Vedat Okyar - Hürriyet 




 SPOR 
























</TEXT>
</DOC>
