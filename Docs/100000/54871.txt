<DOC>
<DOCNO> 54871 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/30/yazar/zbirand.html </URL>
<DATE> 2001/11/30/ </DATE>
<TIME>  </TIME>
<AUTHOR> M. Ali BİRAND  </AUTHOR>
<HEADLINE>
Birileri bizi aldatıyor 
</HEADLINE>
<TEXT>

     Ben, Başbakandan KKTC Cumhurbaşkanı Rauf Denktaş’a kadar uzanan ve tonu giderek sertleşen demeçleri henüz ciddiye almıyorum. 
     Şahinleşme yarışında ipin ucu kaçmaya başlamasına rağmen, Türkiye’yi yönetenlerin uluslararası gerçeklere bu kadar ters düşecek bir tutum takınabileceklerine ve sonuna kadar da sürdürebileceklerine inanmıyorum. Daha doğrusu, inanmakta istemiyorum. 
     Başbakandan kaynaklandığı izlenimi taşıdığım bu sertliğin, Ecevit’in eskiden de uyguladığı bir taktik olduğunu sanıyorum. 
     Türkiye’yi göz göre göre duvara çarptırmak istemeyeceğini ve adı konfederasyon olmasa dahi, içeriği Türk tarafının makul kuşku ve kaygılarını karşılayacak, iki toplum arasında eşitliği sağlayacak bir çözüm imkanı bulunca imzayı basacağını düşünüyorum. 
     Buna rağmen bir kaygım var. 
     Kamuoyuna zerkedilen aşırı şahinlik, sert demeçler ve içi boş, temelsiz sloganlarla kendi kendimize bir canavar yaratma yolundayız. 
     Bu kampanyanın dozu iyi ayarlanmadığı taktirde bu canavar ilerde bizi de yiyebilir. 
     Örnek vermek gerektiğinde, aklıma gelen çarpıcı olay, 1958 yılında Cezayir’in Fransa’dan ayrılıp bağımsızlığını elde etmesiyle sonuçlanan süreçtir. 
     Cezayir, Fransa’nın malı idi. Ekonomik, siyasi ve askeri stratejik açılardan vazgeçilemez bir ülke olarak görülürdü. 
     Fransız sağını arkasına alan General De Gaulle büyük bir kampanya yaptı. "Cezayir Fransızdır, bağımsızlık hareketi bastırılmalıdır" diyerek iktidara geldi. 
     Fransız ordusu ve ülkenin büyük bölümü için, Cezayir’in Cezayirlilere ait olduğunu söylemek vatana ihanetten başka bir şey değildi. Meydanlar "Cezayir’de akan Fransız kanı yerde kalmaz. Cezayir Fransa ile ettırnak gibidir" sloganlarıyla inledi. Hatta ünlü Bandung Konferansı’nda Türkiye yüz karası bir tutumla, Cezayir’in bağımsızlığı aleyhine oy kullanıp Fransa’yı desteklemişti. 
     Ancak aynı De Gaulle bir süre sonra, Cezayir konusunda direnmenin Fransa’ya her alanda büyük kan kaybına mal olacağını gördü ve tam 3 haftalık bir müzakere ile Cezayir’e tam bağımsızlık tanıdı. 
     Fransa şoka girdi. 
     Fransız ordusu zorlukla kontrol altında tutulabildi. 
     Bu büyük tepkinin nedeni, yıllar boyunca kafalara çakılan "Cezayir Fransızdır ve Fransız kalacaktır" sloganları bir canavar yaratmıştı. 
     Aniden çark edilmesini toplum yıllarca anlayamadı ve hazmedemedi. ülke paramparça oldu, insanlar sokaklara döküldü. 
     
Yapalım da, ölçüyü kaçırmayalım...      Türk hükümeti şu sıralarda medya aracılığı ile Kıbrıs pazarlığı yapıyor. 
     Uluslararası diplomaside başvurulan bir yöntemdir. 
     Elindeki kartların fiyatını arttırıyor. 
     Bu yaklaşımın ne oranda taktik, ne oranda strateji olduğunu da tam anlamıyla bilemiyoruz. Sadece tahminlerde bulunabiliyoruz. 
     Eğer bu bir taktik ise dahi, tehlikeli bir oyun oynandığı inancındayım. 
     Topluma sadece "Rumlar katildir -çözümsüzlük durumunda katliam yaşanabilir- Tek amaçları Türk toplumunu yok etmektir" sloganları zerkedildiği taktirde, günün birinde lehimize bir çözüm bulunduğunda ne diyeceğiz 
     "Hayır, Rumlar katil değilmiş, iyi insanlarmış" mı denilecek. 
     Toplum inandırılabilecek mi 
     İşin kötü yanı, ülkenin çıkarlarına uygun bir çözümü, böylesine sertleştirilmiş, bağnazlaştırılmış bir topluma nasıl benimsetilebileceği 
     Yarattığımız canavarın esiri olma tehlikesi artmaz mı 
     
Rumlar için de aynı tehlike var...      Bu tehlike sadece Türk tarafı için geçerli değildir. 
     Yunanlılar ve Rumlar da aynı hastalıktan müzdaripler. 
     Onlar da kendi kamuoylarını kışkırtıyorlar. 
     Türklerin kötülüklerini anlata anlata bitiremiyorlar. 
     Onlar da kendi canavarlarını yaratmakla meşguller. 
     Oysa, artık iki tarafın da yavaş yavaş tansiyonu düşürme, hiç değilse kin ve nefret aşılayan, korku salan sözcükleri azaltma zamanı gelmiştir. 
     Tribünlere oynamak, iç politikada puan kazanma yarışı yerine, toplumları hazırlama dönemine girilmelidir. 
     Çözüm olduğunda, kamuoyları bu şekilde daha kolay ikna edilebilirler. 
     Çözüm olmaması durumunda da, hiç değilse bölgedeki gerilim "taşınamaz düzeye" çıkmaz. 
     Tüm taraflar biraz akılcı, biraz da uzun vadeli düşünmek zorunda değiller mi 
     
     







HADEP'i tanımak 


Dikkat buyrun 


Powell'a dört mesaj 


Başında kim var kardeşim sorusu 


Densiz... Ve gerçek 


Çankaya muhalefeti seviyor 


Niyet mektubunda kılıfa uydurma var mı 


Tartışma zamanı... 


Beş parmağın beşi de bir değil 


Rekabet’ savaşı 


Belediyenin en büyük sırrı Tayyip'in, kod numarası verdiği 85 gizli ad 


Yüksekova'da bilgi yarışması 


Tehlikeli ihale Kuzey Irak 


TV'de köy yarışması 


Amelie Şehre bir film gelir... 


Bu niyet "kötü niyet" 


</TEXT>
</DOC>
