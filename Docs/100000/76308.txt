<DOC>
<DOCNO> 76308 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/04/spor/bbas.html </URL>
<DATE> 2002/04/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Hüseyin’e "dön" çağrısı 
</HEADLINE>
<TEXT>

Basketbol yaşamını İsrail’in Maccabi Tel Aviv takımında sürdüren yıldız oyuncunun ailesi bölgede yaşanan gerginlik nedeniyle oğullarının hemen geri dönmesini istiyor 
     MURAT AĞCA 

     İSRAİL’DE silahların gölgesinde basketbol oynamaya çalışan Hüseyin Beşok’un ailesi sıkıntılı günler geçiriyor. Patlayan her bombanın, çıkan her olayın ardından Maccabi Tel Aviv’de forma giyen oğullarının sağlığından endişe eden Fatma ve Fahri Beşok çifti, her gün telefonla aradıkları Hüseyin’in bu kritik dönemde dizlerinin dibinde olmasını istiyorlar ve "geri dön" diyorlar. 
     AİLESİ ve nişanlısını telefonda sakinleştirmeye çalıştığını söyleyen Hüseyin, "tedirgin" olduğunu saklamasa da "paniğe gerek yok" diye konuştu. "Dikkatli davranıyorum. İdmandan hemen eve dönüyorum ve mecbur kalmadıkça dışarı çıkmıyorum" ifadelerini kullanan milli basketbolcu, Eurolig maçı için İsrail’e gitmek istemeyen Ülker’e de esprili bir çağrı yaptı "Gelsinler, onları ben korurum." 
     
Ülker tarafsız saha istiyor      EUROLIG’DE final - four umutlarını yitiren ve prestij mücadelesi yapan Ülker, İsrail’deki çatışmalar nedeniyle 11 Nisan’da Tel Aviv’de oynaması gereken Maccabi maçının tarafsız sahaya alınmasını istedi. Eurolig ve ULEB’e resmi başvuruyu yapan Ülker, İsrail’in güvence vermesine rağmen, endişe verici şartlar nedeniyle tarafsız saha talebinde bulundu. 
     



 SPOR 






























</TEXT>
</DOC>
