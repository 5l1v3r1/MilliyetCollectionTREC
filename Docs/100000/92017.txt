<DOC>
<DOCNO> 92017 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/25/son/sonspo07.html </URL>
<DATE> 2002/06/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Güneş "İlhan ve Hakan Şükür birlikte oynayabilir" 
</HEADLINE>
<TEXT>

     17. Dünya Kupası'nın yarı finalinde yarın Brezilya ile karşılaşacak A Milli 
     Takım'da, teknik direktör Şenol Güneş, Türkiye'nin yeni sloganının, ''Dünya futbolunda parlayan güneş'' olduğunu söyledi. 
     Şenol Güneş, millilerin kamp yaptığı Royal Pines Otel'de, toplam 176 gazetecinin izlediği bir basın toplantısı düzenledi. 
     Dünya Kupası'na çok çalışarak ve hak ederek geldiklerini belirten Güneş, ''Burada diğer dünya ülkeleriyle tanışmak ve onlarla yaşamak bize mutluluk veriyor'' dedi. 
     
     ÇOCUKLARIMIZ GURURLU 
     Çocuklarının kendileriyle gurur duyacağını ve bugünleri gelecek kuşaklara anlatacaklarını vurgulayan Güneş, ''Yaşadıklarımızın anısı, çocuklarımızın rüyası olacak. Tarih yazarken aynı zamanda geleceği yaşıyoruz. Geçmişte, Beckenbauer gibi yıldızları hayranlıkla izleyen Türkiye, şimdi kendi yıldız futbolcularını izlemenin gururunu yaşıyor'' diye konuştu. 
     
     KARADENİZ KIYILARININ TANITIM ZAMANI 
     ''Brezilya'yı, Rio kıyıları, plajları ve futboluyla tanıyorduk'' diyen Güneş, sözlerini şöyle sürdürdü 
     ''Artık Türkiye'nin Karadeniz kıyılarını da tanıtmak istiyoruz. 4 kez şampiyon olmuş ve şu ana kadar tüm maçlarını kazanmış Brezilya ile yarın yarı finalde karşılaşıyoruz. Grupta Brezilya'ya karşı kaybettik ve maç kaybetme hakkımızı kullandık. Şimdi Brezilya'nın bu hakkını kulanmasını sağlayacağız. Her iki takım da yaratıcı özellikleri olan futbolculardan kurulu. Fark nedir derseniz, kazanma hırsı olacaktır. Biz kazanmaya daha yakınız. Daha çok inanarak ve sahaya yansıtarak, maçı kazanacağız. Keyif veren güzel bir maç olacak. Dünya bizi izleyecek, beğenecek ve ilk maçtan farklı olacak. Grupta hedefimiz, gruptan çıkmaktı. Şimdiki hedefimiz, mutlaka maçı kazanmak. Çünkü biz, hiç kimseden yardım almadık. Brezilya'nın yardım aldığını herkes gördü. Bu Brezilya'nın güçsüz değil, ama haksız bir maç kazandığını gösterir.'' 
     
     ''BREZİLYA'YI SEVİYORUZ'' 
     Brezilya'yı sevdiklerini, ilk maçı yitirdiklerini, ancak pes etmediklerini anlatan Güneş, ''İntikam küçük insanların işidir. Futbol buna izin vermez. Brezilya'yı seviyoruz. İlk maçı kaybettik ama pes etmedik. Yarın da bu futbol aşkıyla maça çıkacağız. Kim kazanırsa kazansın, maç sonunda el ele olacağız'' diye konuştu. 
     Rivaldo'nun, tıpkı bizim futbolcular gibi iyi bir futbolcu olduğuna dikkati çeken Güneş, ''Ama ilk maçta fair-play'e aykırı davrandı. Futbolcular teknik hata yaptığı gibi fair-play hatası da yapabiliyor. Böyle büyük bir futbolcuya yakışmadı. Futbolcularımın bu örneğini almasını istemiyorum. Ronaldinho, Brezilya için önemli bir futbolcu. Her an sonucu değiştirebilecek bir yetenekte. Onun cezalı olması bizim için avantaj. Ama Ronaldinho'nun İngiltere maçında haksız bir yere kırmızı kart gördüğünü söylemem gerek.'' dedi. 
     
     TÜRKİYE'DE FUTBOLUN GELİŞİMİ 
     Güneş, Türkiye'de futbolun gelişimini de değerlendirerek, şunları söyledi 
     ''Turgut Özal döneminde yapılan tesisler, spora olan ilgi, çok çalışmak ve yeni jenerasyon, Türk futbolcusunun ortaya çıkmasını sağladı. Çok çalışmayla da başarıyı yakaladık. Hiçbir dünya takımından geri değiliz. Eksiklerimiz var, ama onları gidermeye çalışıyoruz. Bu benim değil, Türkiye'nin başarısıdır. İş yapan insan eleştirilir. Bazen haklı veya haksız olunabilir. Eleştirilerden kendi payımızı aldık. İşimize hiç kimseyi karıştırmadık. Sadece işimizi yaptık. 
     Görevini iyi yapan insanların mutluluğunu yaşıyoruz.'' 
     
     GÜNEŞ, HAKAN ŞÜKÜR'E SAHİP ÇIKTI 
     Güneş, golcü futbolcusu Hakan Şükür'e de sahip çıkarak, ''Hakan Şükür'ün, milli takımın bugünlere gelmesinde iyi futbolu ve attığı gollerle çok büyük katkısı var. İlhan Mansız da kaliteli bir futbolcumuz. Brezilya karşısında her ikisi de oynayabilir ya da birisine de yer verebilirim. Ona bu akşam karar vereceğim'' diye konuştu. 
     ''Yıldıray, iyi olduğu için takımda ve benim zamanımda milli takım kadrosuna alındı'' diyen Güneş, şöyle konuştu 
     ''Başarısı belli. Ama zaman zaman taktik gereği her futbolcu oyundan çıkabilir. Bu onun kötü olduğunu göstermez. Hiç kimseye oynama garantisi veremem. Her başarılı sporcu tüm süreyi kulanmayabilir. Yıldıray, Bayer Leverkusen'de çok maç oynadı. Bu da Yıldıray'ı yorgun düşürdü. Takımının istenilen sonucu alamaması, moral yönünden etkilenmesi de normal. İlk maçta oyundan aldığım zaman dış etkenlerden etkilendi. Ama konuştuk. Kendisini toparladı. Şimdi gayet iyi.'' 
     
     ''DÜNYA KUPASI'NA DAHA ÇOK İHTİYACIMIZ VAR'' 
     Güneş, Türkiye'nin Dünya Kupası'na daha çok ihtiyaç duyduğunu dile getirerek, ''Biz, Dünya Kupası'na daha çok ihtiyaç duyan bir ülkeyiz. Japonya maçını kazandık. Ama Japon halkının sempatisi bize azalmadı. Şimdi Japonlar için de oynuyoruz. Biz kazanırsak, Brezilya halkını ve Brezilya'yı sevenleri de arkamıza alacağımıza inanıyoruz'' diye konuştu. 
     
     TAKIMDAKİ SON DURUM 
     Güneş, takımda Hakan Ünsal dışında sakat futbolcu bulunmadığını ve bu futbolcunun sakatlığı ciddi olduğunu söyledi. Yıldız futbolcu bu akşam son kez test edilecek. 
     
     TÜRKİYE'DE YAŞANAN ÜZÜCÜ OLAYLAR 
     Türkiye'de maç sonrasında üzücü olayların yaşandığını ve bunu da dün üzüntü içinde öğrendiklerini belirten Güneş, ''Sevincin iyi yaşanması ve üzücü bir olaya meydan verilmemesi gerekir. Başarılar ve sevinçlere artık alışık olmalıyız. Maç sonrasında üzücü olayların yaşanmaması en büyük dileğim'' diyerek sözlerini tamamladı. 
     





</TEXT>
</DOC>
