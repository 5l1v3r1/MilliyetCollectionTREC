<DOC>
<DOCNO> 91945 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/25/son/sondun01.html </URL>
<DATE> 2002/06/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Bush'tan Filistin halkına çağrı ''Arafat'ı indirin'' 
</HEADLINE>
<TEXT>

     ABD Başkanı George W. Bush, üç yıl içinde bağımsız bir Filistin devletinin kurulmasına destek veren Ortadoğu planını açıklarken, Filistin halkına, yeni bir seçimle Filistin yönetimi lideri Yaser Arafat'ı görevden indirmeleri çağrısında bulundu. 
     ABD Başkanı Bush, geçen hafta açıklanması beklenirken, İsrail'deki terör saldırıları nedeniyle ertelenen Ortadoğu planını, Beyaz Saray'daki Rose Garden'da gazetecilere duyurdu. 
     Bush, barışın, yeni ve farklı bir Filistin liderliğini gerektirdiğini ve böylece bir Filistin devletinin kurulabileceğini ifade etti. 
     İsmini kullanmak yerine ''Filistin yönetimi lideri'' olarak söz ettiği Arafat'ı ve diğer Filistin yönetimi liderlerini, terörizme destek vermekle suçlayan Bush, Filistin halkının, ''terörizme destek vermeyen, yolsuzluğa bulaşmamış'' bir yönetime, güvenilir, adil bir yargı sistemine, etkili kanunlara ihtiyaç duyduğunu söyledi. 
     ABD Başkanı, Filistin yönetiminde yeni liderlik seçiminin bu yılın sonuna kadar yapılması ve bir anayasanın oluşturulması gerektiğini kaydetti. Bush, Filistin halkı yeni liderlere, yeni kurumlara ve yeni güvenlik düzenlemelerine kavuştuktan sonra ABD'nin, Ortadoğu'da kalıcı bir çözüm bulunana kadar geçici bir Filistin devletinin kuruluşuna destek vereceğini bildirdi. 
     Bush'un planı, yaklaşık 3 yıl içinde geçici Filistin devletinden, bağımsız bir Filistin devletine ulaşılmasını da öngörüyor. Ancak Amerikan yönetimi, Filistin devletine desteğini, seçimle belirlenmiş yeni Filistin yönetiminin, tamamen reformları uygulaması ve terörizme karşı etkili önlemler almasına bağlayacak. 
     
     İSRAİL'DEN TALEPLER 

     ABD Başkanı, aynı zamanda İsrail'den de taleplerde bulundu ve İsrail'in, Batı Şeria'da iki yıl önceki konumuna çekilmesini, Batı Şeria ve Gazze'de yerleşimleri durdurmasını istedi. Bush, İsrail'in, 1967 Ortadoğu savaşından önceki sınırlara çekilmeyi kabul etmesi gerektiğini de söyledi. Geçici Filistin devletinin konumunun ise Filistin liderliği ve İsrail arasındaki müzakerelerle belirlenmesi istedi. 
     ABD Başkanı, Uluslararası Para Fonu IMF ve Dünya Bankası'nı da, Filistin yönetiminin reformları gerçekleştirmesi, iyi bir ekonomik sisteme kavuşması için yardıma çağırdı. 
     Bush ayrıca, Filistin'e insani yardımın artırılacağı sözü verdi. Ortadoğu'da Filistin ile İsrail arasında barış vizyonunu, ''yan yana iki bağımsız devlet'' olarak özetleyen Bush, ''Filistin devleti, hiçbir şekilde terörizmle kurulamaz'' diyerek, intihar saldırılarının, Filistin devleti davasına hizmet etmediği uyarısında bulundu. 
     İsrail'e yönelik terörist saldırılara uluslararası para akışının bloke edilmesi çağrısı da yapan ABD Başkanı, Hamas, İslami Cihad ve Hizbullah'a para akışının durdurulması için uluslararası toplumun çaba göstermesini istedi. 
     
     SURİYE'YE UYARI 

     İran'ın, Filistin'e silah aktarımının durması gerektiğini belirten Bush, Suriye'yi de uyararak, ''Suriye, terörizme karşı savaşta hangi tarafta olacağını seçmeli'' dedi. 
     ABD Başkanı, İsrail'in, bombalı saldırılar nedeniyle kızgınlığını anladığını ve kendini savunmaya hakkı olduğunu belirterek, ''İsrail'in güvenliği, istikrarlı, barışçı bir Filistin devletinden geçiyor'' ifadelerini kullandı. 
     ABD Dışişleri Bakanı Colin Powell'ın da kısa süre içinde Ortadoğu'ya yeniden bir ziyaret düzenlemesi ve bölgedeki liderlerle geçici Filistin devletinin koşulları, şiddetin durdurulması konularını ele alması bekleniyor. 
     Bush, Powell'ın Ortadoğu'da liderlerle görüşeceğini de duyurdu. 
     

     
</TEXT>
</DOC>
