<DOC>
<DOCNO> 66658 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/08/son/sontur12.html </URL>
<DATE> 2002/02/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Atatürk'ün toplatılan kitabı açık arttırmada 
</HEADLINE>
<TEXT>

     Librairie de Pera tarafından düzenlenen ''Zabit'' adlı kitap müzayedesinde, Atatürk'ün, Damat Ferit Paşa tarafından toplatılan ''Zabit ve Kumandan ile Hasbıhal'' adlı, imzalı kitabı da satışa sunulacak. 
     Yapılan açıklamaya göre, 10 Şubat Pazar günü Pera Palas Oteli'nde yapılacak 37. geleneksel kitap müzayedesinde, 500'ün üzerinde antika ve nadir kitap, eski İstanbul gravürleri, renkli taş baskıları, tarihi belge ve harita yer alacak. 
     Müzayedede, satışa sunulacak eserlerden birini de, Atatürk tarafından 1914 yılı Mayıs ayında Sofya'da yazılan ve 1918'de yayınlanan ''Zabit ve Kumandan ile Hasbıhal'' adlı kitap oluşturuyor. 
     Kitap, Atatürk'ün yakın arkadaşı Ali Fethi Okyar'la birlikte 1918 mütarekesi başlarında İstanbul'da bir müddet çıkardıkları Minber Gazetesi'nin matbaasında, Mustafa Kemal'in isteği üzerine bin nüsha olarak basıldı. 
     Her nüshası 7.5 kuruş fiyatla satışa sunulan kitabın bir kısmını, Atatürk, dostlarına hediye etmek üzere alırken geriye kalanlar da Anadolu'ya geçtikten sonra Damat Ferit Paşa tarafından toplatılarak yok edildi. 
     






</TEXT>
</DOC>
