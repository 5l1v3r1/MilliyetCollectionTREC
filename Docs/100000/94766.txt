<DOC>
<DOCNO> 94766 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/10/guncel/gun01.html </URL>
<DATE> 2002/07/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Güreşçilerimiz otelden kovuldu 
</HEADLINE>
<TEXT>

Üniversitelerarası güreş müsabakaları için Kanada’da bulunan ekibimiz taciz iddiasıyla otelden kovuldu. Ekibin antrenörü Rafet Ünver tacizle suçlandı... 
     ŞÜKRAN PAKKAN İstanbul 

     Kanada’nın Edmonton kentinde 19 - 26 Haziran’da düzenlenen Üniversitelerarası Güreş Müsabakaları, taciz skandalıyla karıştı. Kanadalı yetkililer, Kırıkkale Üniversitesi öğretim görevlisi olan evli ve iki çocuklu antrenör Rafet Ünver’in genç kızlara tacizde bulunduğunu iddia ederek, Türk ekibini kaldığı otelden kovdu. 
     
     İki gün kala 
     Taciz skandalı, Türk ekibinin kaldığı öğrenci yurdunda meydana geldi. Yurtta part time çalışan Kanadalı üniversite öğrencisi, Rafet Ünver’in kendisine tacizde bulunduğu iddiasıyla şik yette bulundu. Ardından, olayla ilgili soruşturma başlatan Kanada Güreş Federasyonu, "müsabakalara zarar gelmesin" düşüncesiyle ekip hakkında yasal işlem başlatmadı. Ancak, Türk temsilcilerinin kaldığı oteli hemen terk etmelerini istedi. 14 yarışmacı, iki antrenör, bir masör, teknik direktör ve kafile başkanından oluşan Türk ekibi, yarışmaların bitmesine iki gün kala otelden apar topar ayrıldı. Kafile, Türk - Kanada Kültür Derneği üyelerinin evlerinde konaklamak zorunda kaldı. Bu olayın gölgesinde yarışmalara devam eden güreşçiler dünya üçüncülüğüyle Türkiye’ye döndü. Milliyet’e olayla ilgili açıklamada bulunan Kanadalı güreşçi V.Y., aynı antrenörün kendisine de sözlü tacizde bulunduğunu iddia ederek şöyle konuştu 
     
     Elle taciz 
     "Müsabakalar başlayınca, tüm genç kızlar birbirlerine Türk antrenörünü anlatıyordu. Bir yarışmacıya elle tacizde bulunmuş. Otelde çalışan öğrenciyi bir köşede sıkıştırmış. Bana da kendisiyle birlikte olup olmayacağımı sordu. Hemen yanından uzaklaştım." Kanada’ya giden kafilenin başkanlığını yürüten Abant İzzet Baysal Üniversitesi Beden Eğitimi ve Spor Yüksek Okulu Müdürü Prof. Dr. Gazenfer Doğu ise olayda taciz olduğuna inanmadığını söyledi. Tacizle suçlanan Ünver ise, tacizde bulunacak kadar İngilizce bilmediğini söyledi." 
     



 GÜNCEL 











</TEXT>
</DOC>
