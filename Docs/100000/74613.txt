<DOC>
<DOCNO> 74613 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/26/spor/spo04.html </URL>
<DATE> 2002/03/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Briegel çıkmazı 
</HEADLINE>
<TEXT>

Trabzon’un hocasına karşı camiada güven sarsılıyor, yönetim başka bir alternatifi olmadığı için radikal değişikliğe gidemiyor 
     LİGDE kötü günler yaşayan, Denizlispor yenilgisiyle Avrupa hedefinden biraz daha uzaklaşan Trabzonspor’da Teknik Direktör Hans Peter Briegel tartışmaya açıldı. Camianın güvenini kaybetmeyi sürdüren, her başarısız sonuçtan sonra ismi üzerinde tartışmalar yaratılan Alman hocanın bu durumdan rahatsızlık duyduğu bildirildi. Yönetimin ise Briegel’e destek vermesinin altında çaresizliğin yattığı ileri sürüldü. 
     BORDO - Mavililer’in kötü gidişe rağmen alternatif konusunda sıkıntı yaşadığı için eleştirileri göğüslediği, bu nedenle teknik heyette değişikliğe gitmeyi düşünmediği öğrenildi. Briegel’in Trabzonspor karnesi de Sadi Tekelioğlu’ndan zayıf çıktı. Alman teknik adam, Tekelioğlu’ndan takımı 9. sırada devralırken, son yenilgiyle Karadeniz ekibi 10. basamağa geriledi. Ayrıca ilk kez yenilen gol, atılan golden yüksek çıktı. 
     
     Destek gecikmedi 
     TRABZONSPOR’UN Başkan Yardımcısı Ahmet Ağaoğlu, Briegel’e 23 kişilik yönetim kurulunun tam destek verdiğini söyledi. Ağaoğlu, takımdaki başarısızlığın faturasını sadece teknik heyete kesmenin yanlışlığını vurguladı ve "Başarısızlık varsa bu her kademede aranmalı. Briegel’e güveniyoruz. Ligden düşme konusunda tedirginlik de yaşamıyoruz" dedi. 
     
     Tarih değişti 
     FUTBOL Federasyonu, 3 Nisan’da Galatasaray ile oynayacakları erteleme müsabakasını düşünerek, Antalya maçının tarihinin değiştirilmesini talep eden Trabzonspor’un isteğini kabul etti. 6 Nisan’da 19.00’da oynanması gereken karşılaşma 7 Nisan saat 14.30’a alındı. 6 Nisan’da 14.30’daki Gençlerbirliği - Gaziantep maçının saati de 19.00 olarak değiştirildi. 
     



 SPOR 




























</TEXT>
</DOC>
