<DOC>
<DOCNO> 62536 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/16/yazar/pulur.html </URL>
<DATE> 2002/01/16/ </DATE>
<TIME>  </TIME>
<AUTHOR> Hasan PULUR  </AUTHOR>
<HEADLINE>
Körfez yalanları... 
</HEADLINE>
<TEXT>

     YAKIN tarihi, yaşadığımız günleri, "Daha dün gibi " diye geçen zamanı anlatan kitapları, anıları okudukça, güvenilir kişilerden dinledikçe, insan çeşitli duygular içinde oluyor. 
     Ya olayları hatırlıyorsunuz, ya "Neler olmuş da haberimiz yok " diyorsunuz, ya da "Bizi, amma da uyutmuşlar " diye kızıyorsunuz. 
     Tabii bir de, başkalarından duyduklarını kendisi yaşamış gibi anlatan palavracılar var, "Hiç unutmam " diye lafa başlarlar, oysa anlattıklarını yaşamaya yaşları bile müsait değildir, lakin onları yutanlar da elbette bulunur. 
     
     DERYA Sazak'ın "11 Eylül Gölgesinde Saddam" kitabını okurken, "Körfez Savaşı"ndan bugüne kadar geçen sürenin kilometre taşlarını tek tek görüyorsunuz, kısacası "Körfez Savaşı'ndan Usame bin Ladin'in saldırısına" kadar, ciddi bir gazetecilik ürünü... Doğan Kitap 
     
     KİTABIN "Körfez Yalanları" bölümünü, savaşta, silah kadar propagandanın da, yeni adıyla Halkla İlişkilerin önemini anlatması bakımından çok ilginç... 
     
     BİR örnek... 
     Irak, Kuveyt'i işgal etmiş, Bush müdahale edecek ama halkın bir bölümü "Bize ne Arapların savaşından" diyor. 1990'ın Ekim ayında ABD Temsilciler Meclisi İnsan Hakları Komisyonu'nun önüne genç bir kız çıkarılır, gözyaşları içinde öyle şeyler anlatmaktadır ki Iraklı askerler, Kuveyt doğumevinde kuvözde yatan çocukları çıkararak yere atmışlardır, kız "bebek katliamını" gözleriyle görmüştür. 
     Sokaktaki adam "Artık bu kadarı da fazla " diyerek müdahaleden yana olur, Başkan Bush'un da istediği budur - bugünkü Bush'un babası - bir ay içinde çeşitli konuşmalarda bu bebek katliamını anlatır. 
     
     "KÖRFEZ Savaşı" biter, iki yıl sonra "bomba" patlar. 6 Ocak 1992'de Harper's dergisinin yayıncısı John Macarthur, New York Times'a bir yazı yazar, o genç kız vardır ya, hani gözyaşları içinde komisyonda ve medyada "bebek katliamı"nı anlatan genç kız... O kız ABD'deki Kuveyt elçisinin kızıdır, katliamı falan görmemiştir, zaten katliam da olmamıştır Kız, bir halkla ilişkiler şirketi olan Hill and Knowton tarafından çalıştırılmış ve bu hikayeyi anlatmıştır. Şirketin yönetim kurulu başkanı da Bush'un eski komutanlarından Craig'dır, o da "yalan haber" kampanyasında görev almıştır. Bu kampanya, o günlerde Amerikan televizyonlarında "Yüzbaşı Kerim" dizisiyle sürmektedir, Saddam'ın korumalarından olduğunu söyleyen "Yüzbaşı Kerim" Saddam'ın insanlara asit banyosu yaptırmaktan hoşlandığını ballandıra ballandıra anlatmaktadır . 
     
     DERYA Sazak "Medyanın ardındaki güç"ü şöyle belirtir 
     "Amerika'daki medya kuruluşlarının, neden askeri bir çözümü destekledikleri sorusuna yanıt bulmak için ... askeri malzeme üreten kuruluşlar ile medya şirketleri arasındaki bağlar dikkat çekicidir. 
     Mesela, NBC'nin sahibi General Elektrik 1989'da 54.5 milyar dolar gelirinin 9 milyar dolarını askeri malzeme sözleşmesinden kazandı. General Elektrik'in yönetim kurulu üyelerinden çoğu Washington Post'un yönetiminde..." 
     Derya Sazak, bunu masa başında oturarak yazmıyor, kaynak yine Amerikan yayınlarıdır... 
     
     







Cezaevi ve örgüt 


İsteyenin yüzü... 


ABD Saddam gitmeli 


Ankara, Saddam sonrasına hazırlıyor kendini... 


Galeta kırıntısı 


İstanbul felaketin eşiğinde 


Döviz kuru Yanlış hesap Bağdat'tan döner 


Acımak, aşk ve 100 yaşında Nazım 


Öbür zirve 


Yakında ilaç alacak eczane kalmayacak 


Susurluk'ta şimdi ne olacak 


Körfez yalanları... 


Ecevit’in yanında gizli bir yarış 


Dubai Bir emirlik yeniden inşa ediliyor 


Küçük bir şirket işi Kanlı İpek Yolu 


Küçükler de haklı 


</TEXT>
</DOC>
