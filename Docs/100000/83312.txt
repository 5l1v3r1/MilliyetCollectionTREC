<DOC>
<DOCNO> 83312 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/10/son/sontur03.html </URL>
<DATE> 2002/05/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Kaymakamlık Kupası ödülü ''Köy meydanına çeşme'' 
</HEADLINE>
<TEXT>

     Mardin'in Kızıltepe İlçesi Kaymakamlığı'nca düzenlenen ''Kaymakamlık Kupası''nda, şampiyon olan köy takımına köy meydanında bir ''çeşme'', mahalle takımına ise mahallelerine bir ''futbol sahası'' ödül olarak yapılacak. 
     Kaymakam Mehmet Özmen, geçen yıl yapılan ve başarılı geçen turnuvayı bu yıl tekrarladıklarını belirtti. İlçe merkezi ve köylerden toplam 24 takımın turnuvaya katıldığını ve turnuvanın şu anda çeyrek finallerinin oynandığını kaydeden Özmen, final maçının ise Gençlik ve Spor Bayramı olan 19 Mayıs'ta yapılacağını bildirdi. 
     Bir hafta önce ''Şanlı'' ve ''Arısu'' köy takımları arasında yapılan ve karşılaşma 2-2 berabere devam ederken, taraftarların sahaya girmesi sonucu maçın hakem tarafından tatil edildiğini ifade eden Özmen, maçın tekrarının seyircisiz oynandığını kaydetti. 
     Özmen, Kaymakamlık Kupası turnuvalarında seyircisiz maç oynanmasının bir ilk olduğu bildirerek, seyircisiz oynanan maçı ise taraftaların dağdan izlediğini kaydetti. Özmen, şöyle konuştu 
     ''Turnuva komitesi maç esnasında ve sonrasında herhangi bir olay meydana gelmemesi amacıyla maçı seyircisiz oynatma kararı verdi. Bu karar da yerine getirildi. Komite, verdiği kararla belki de böyle bir turnuvada bir ilki gerçekleştirmiş oldu. Bugün yapılan karşılaşmaya taraftarlar tel örgülerin etrafına alınmadı. Sadece dağa çıkmalarına izin verildi. Taraftarlar takımlarını çıktıkları bu dağdan desteklediler. Turnuva sonucunda köy takımı şampiyon olursa köyünün meydanına bir çeşme yaptıracağız. Merkezdeki mahalle takımlarından biri şampiyon olursa o zamanda mahallelerine bir futbol sahası yaptıracağız.'' 
     





</TEXT>
</DOC>
