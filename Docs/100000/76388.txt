<DOC>
<DOCNO> 76388 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/04/son/sondun30.html </URL>
<DATE> 2002/04/04/ </DATE>
<TIME>  </TIME>
<AUTHOR>  </AUTHOR>
<HEADLINE>
İspanya'da bulunan 2 başlı yılanı bilim adamları inceliyor 
</HEADLINE>
<TEXT>

     İspanya'da bulunan iki başlı bir yılan, hayvan bilimciler tarafından inceleniyor. 
     Valencia Üniversitesi hayvan bilimi laboratuvarında incelenen 25 santim uzunluğundaki ''merdiven'' türüne ait yılanın, İspanya, Portekiz ve Fransa'ya özgü zehirsiz bir yılan türü olduğu belirtildi. 
     İspanya'nın güneydoğusundaki Alicante bölgesinde Şubat ayında bir çiftçi tarafından bulunan yavru yılan, geçen hafta Valancia Üniversitesi'ne teslim edildi. Kendisi için hazırlanan doğal ortamda yaşayan iki dilli ve dört gözlü yılanın her hareketi bir video kamera tarafından kaydediliyor. 
     Yılanı inceleyen ekipten Vicente Roca, yılanın her iki başının da iyi görev yaptığını ve birbirinden bağımsız hareket ettiğini söyledi. 
     Roca, iki başlı yılanların çok nadir görüldüğünü, ancak daha önce duyulmamış bir vaka olmadığını belirterek, benzer örneklerin Honduras ve Arjantin'de görüldüğünü kaydetti. 
     Yavru yılan dokuz aylık olduğu için cinsiyeti henüz belirlenemedi. 
     Biyologlar, yılanın iki ayrı sindirim sisteminin olup olmadığını ve başlardan birinin diğerine baskın ya da ikisinin uyum içinde olup olmadığını anlamaya çalışacaklar. 
     Yılanın, muhtemelen bir genetik bozukluktan kaynaklı embriyonik gelişimindeki kusur nedeniyle iki başlı olduğu düşünülürken, bu tür yılanların çok hareketli olmadığı için kolay av olması yüzünden kısa ömürlü olduğu kaydedildi. 
     Ancak Roca, Valencia'da bulunan yılanın, içinde bulunduğu yaşam koşullarına uyum gösterir ve uygun biçimde beslenirse 4 ila 6 yıl yaşayabileceğini söyledi. 
     ''Merdiven'' türü yılanların uzunluğu 1,6 metreye ulaşabiliyor. 
     






</TEXT>
</DOC>
