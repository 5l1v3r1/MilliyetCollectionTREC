<DOC>
<DOCNO> 86129 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/25/son/sontur11.html </URL>
<DATE> 2002/05/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Ali Fevzi Bir tutuklanıp cezaevine konuldu... 
</HEADLINE>
<TEXT>

     Almanya'dan dün Türkiye'ye iade edilen Ali Fevzi Bir'in, ''Şike Çetesi Davası'' kapsamındaki gıyabi tutukluluğu vicahiye çevrildi. 
     Almanya'dan dün akşam iade edilen ve geceyi Vatan Caddesi'ndeki Organize Suçlar Şube Müdürlüğü'nde geçiren Ali Fevzi Bir'in, ''Şike Çetesi Davası'' kapsamındaki gıyabi tutukluluğu, çıkarıldığı Bakırköy Nöbetçi Cumhuriyet Savcılığı'nda vicahiye çevrildi. 
     Ali Fevzi Bir'in, tutuklanmasının ardından Kartal Özel Tip Cezaevi'ne konulması kararlaştırıldı. 
     ''Susurluk Davası'' kapsamında hakkında kesinleşmiş 4 yıl hapis cezası bulunan Bir'in, bu cezasının infazının başlatılması için yapılması gereken işlemler, yine Bakırköy Nöbetçi Cumhuriyet Savcılığı'nda tamamlandı. 
     Bakırköy Adliyesi'nden saat 15.30 sıralarında çıkarılan Bir, yoğun güvenlik önlemleri altında, Kartal Özel Tip Cezaevi'ne götürüldü. 
     
     467 GÜN YATACAK 
     Öldürülen Ömer Lütfü Topal'ın iş ortaklarından Ali Fevzi Bir, İstanbul 6 No'lu DGM'de görülen ''Susurluk Davası'' kapsamında, ''Cürüm işlemek amacıyla teşekkül oluşturmak'' suçundan 4 yıl hapis cezasına çarptırılmıştı. 
     Bu cezası kesinleşen Bir'in, Metris Cezaevi'nde tutuklu kaldığı 119 günün düşülmesinin ardından 467 gün daha cezaevinde kalması 
     gerekiyor. 
     
     ''ŞİKE ÇETESİ DAVASI'' 
     Kadıköy Cumhuriyet Savcılığı'nca hazırlanan ''Şike Çetesi Davası''nın iddianamesinde, Ali Fevzi Bir'in, ''Suç işlemek için teşekkül oluşturmak'' suçundan 1.5 ile 3 yıl, ''Rüşvet vermek'' suçundan da 5 ile 18 yıl arasında ağır hapis cezasına çarptırılması isteniyor. 
     Fevzi Bir'in, hakem Sadık İlhan'ın da aralarında bulunduğu diğer 10 sanıkla birlikte, Kadıköy ve Beyoğlu Ağır Ceza Mahkemeleri 
     arasındaki uyuşmazlığın Yargıtay tarafından giderilmesinden sonra yargılanmasına devam edilecek. 
     





</TEXT>
</DOC>
