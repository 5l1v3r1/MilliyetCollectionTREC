<DOC>
<DOCNO> 91995 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/25/son/soneko13.html </URL>
<DATE> 2002/06/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Mesut Yılmaz AB'yi Atatürk'ün sözleri ile savundu 
</HEADLINE>
<TEXT>

     Devlet Bakanı ve Başbakan Yardımcısı Mesut Yılmaz, Türkiye'nin Avrupa Birliği'ne AB üyeliğini, Birliğin global rolü ve ağırlığını arttırıcı bir unsur olarak gördüklerini vurgularken, ''genişleme sürecinin başarısı için, herkesin belirli bir fedekarlıkta bulunması, yersiz kaygı ve kuşkulardan arınması, önyargılardan ve bencil yaklaşımlardan kurtulması gerekir'' dedi. 
     Türkiye Odalar ve Borsalar Birliği'nin TOBB , AB'ye üyelik konusunda lobi çalışmalarında bulunmak üzere geldiği Brüksel'de düzenlediği ''AB Üyeliğine Doğru Türkiye'nin Sağladığı İlerleme'' Konferansı, Concert Noble'de başladı. 
     
     ATATÜRK'ÜN KONUŞMASINDAN ALINTILAR 

     Başbakan Yardımcısı Yılmaz, burada yaptığı konuşmada, sözlerine Türkiye Cumhuriyeti'nin kurucusu ulu Önder Atatürk'ün 79 yıl önce 29 Ekim 1923 tarihinde yaptığı konuşmadan alıntılar yaparak başladı. 
     Atatürk'ün bu konuşmada, Osmanlı İmparatorluğu'nun çöküşü, Batı'ya karşı elde ettiği zaferlerden çok, mağrur olarak kendini Avrupa milletlerine bağlayan rabıtaları kestiği gün başlamıştır. Bu bir hata idi, bunu tekrar etmeyeceğiz dediğini hatırlatan Yılmaz, bugün de Türkiye Cumhuriyeti'nin bütün politikalarını bu hataya düşmeme esasına göre belirlendiğini söyledi. 
     Türkiye'nin AB'ye girmeyi 40 yıldır arzuladığını, bu süre boyunca söz konusu amacı gerçekleştirmek için pekçok şeyi gerçekleştirdiğini anlatan Yılmaz, son bir yıl için bu çalışmaları oldukça hızlandırdığını bildirdi. 
     Türkiye'nin kendisini genişleme sürecine dahil edenleri mahçup etmediğini ve bilhassa insan hak ve özgürlükleri ile demokrasi alanında son bir yıl içinde 40 yılda attığı adımların tamamından daha fazla adım attığını anlatan Yılmaz, iç siyasette yaşanan güçlüklere rağmen Kopenhag siyasi kriterlerini yerine getirinceye kadar Türkiye'nin bu adımları atmaya devam edeceğini vurguladı. 
     
     "KRİTİK BİR DÖNEMDE BULUNUYORUZ" 

     Bir yandan AB'nin geleceği, diğer yandan Türkiye'nin AB ile ilişkileri açısından kritik bir dönemde bulunulduğunu belirten Mesut Yılmaz, yıl sonunda Kopenhag zirvesi ile sonuçlanacak bu dönemde birliğin gelecekteki siluetinin ortaya çıkacağını kaydetti. Yılmaz, Birliğin kendini yeniden tanımlaması, işlevlerini belirlemesi ve vizyonunu ortaya koymasının, bugün yoğun şekilde tartışıldığını söyledi. 
     2004 yılında yapılacak hükümetlerarası konferansta, AB'nin 
     gelecekteki yapısıyla ilgili önemli kararlar alınacağına da dikkati çeken Yılmaz, genişleme ve derinleşmenin AB'nin kaçınılmaz yazgısı olduğunu bildirdi. Başbakan Yardımcısı Yılmaz, genişlemenin sorunları gündeme gelirken, genişlememenin maliyetinin de iyi düşünülmesi gerektiğini, AB'nin, bir ticari ve ekonomik birliktelikten siyasi bir birliği dönüşümünü gerçekleştirmek zorunda olduğunu vurguladı. 
     Devlet Bakanı ve Başbakan Yardımcısı Mesut Yılmaz, Kopenhag siyasi kriterlerinin Türkiye için icat edilmiş, Türkiye'ye dayatılan koşullar olmadığını, geniş bir Avrupa coğrafyasını tanımlayan bir ''değerler sistemi'' olduğunu bildirdi. 
     Yılmaz, Türkiye Odalar ve Borsalar Birliği'nin TOBB AB'ye üyelik konusunda lobi çalışmalarında bulunmak üzere geldiği Brüksel'de, Concert Noble'de düzenlediği ''AB Üyeliğine Doğru Türkiye'nin Sağladığı İlerleme'' Konferansında yaptığı konuşmada, Kopenhag ekonomik kriterleri ile Türkiye'den beklenen 'işleyen bir piyasa ekonomisi yaratılması' yolunda, çok önemli ve kapsamlı adımlar atıldığını vurguladı. 
     Bu tedbirlerin alınmasının, Türkiye'nin yaşamış olduğu iki ekonomik krizin bir daha yaşanmaması için gerekli olduğunu anlatan Yılmaz, uygulanan ekonomik programla AB'ye uyum yolundaki ulusal programın gereği olarak radikal tedbirler aldıklarını da dile getirdi. 
     Bu olumlu gidişin güçlendirilmesinde, AB'ye üyelik sürecinin önemli katkıları olacağını da anlatan Yılmaz, sözlerini şöyle sürdürdü 
     
     ''BİZ BU DUYARLILIKLARI ANLIYORUZ'' 

     ''Kopenhag siyasi kriterlerinin karşılanması konusunda, son günlerde Türkiye'de en fazla tartıştığımız konular ölüm cezası, ana dilin öğrenimi ve bu dillerde yayın gibi duyarlı konulardır,. Bu konuların diğer aday ülkelerin aksine, Türkiye'de yoğun bir biçimde tartışılmasının elbette özel nedenleri bulunmaktadır. 
     Biz bu duyarlılıkları anlıyor ancak bunları aşmamız gerektiğine inanıyoruz. Her şeyden önce bu alandaki normların, Türkiye'nin de kurucu üyesi olduğu ve bugün üye sayısı 44 ülkeyi bulan Avrupa Konseyi bünyesinde oluşturulduğunu ve bunların hemen hemen tüm Avrupa kıtasını kapsayan bir değerler manzumesi olduğunu görmemiz gerekir.'' Bu değerler manzumesini paylaşan ülkeler arasında, sadece Avrupa Birliği ülkeleri değil, Rusya, Azerbaycan, Gürcistan gibi Avrasya ülkelerinin de bulunduğunu ifade eden Başbakan Yardımcısı Yılmaz, ''daha açık deyimle, Kopenhag siyasi kriterleri Türkiye için icat edilmiş, Türkiye'ye dayatılan koşullar değil. Geniş bir Avrupa coğrafyasını tanımlayan bir değerler sistemidir'' dedi. 
     
     ÖLÜM CEZASI KONUSU 

     Başbakan Yardımcısı Yılmaz, bu geniş Avrupa coğrafyasında, başka kıtaların aksine ölüm cezasının artık hukuk sisteminden tamamen çıkmakta olduğunu ve bu cezanın caydırıcıılık unsuru taşımadığının geniş kabul gördüğünü de belirtti. 
     Yılmaz, ''yine bu geniş avrupa coğrafyasında, insanların bireysel hak ve özgürlükleri çerçevesinde vatandaşı oldukları ülkelerin resmi dili dışında, bir başka dili ya da lehçeyi evleri dışında öğrenme hakları vardır. Bu dil ve lehçelerde yayın yapmaları engellenmemektedir'' diye konuştu. 
     Aslında bunların en tabii haklar olduğu kadar, çağdaş dünyanın iletişim olanakları içinde hiç bir şekilde yasaklanmalarının mümkün olmayan özgürlükler olarak ortaya çıktığını da vurgulayan Yılmaz, ''Bizim bu gerçekleri kabullenmemiz maalesef sancılı olmaktadır'' dedi. 
     
     ''DEVLET YÖNETİMİ, HİZMET YERİ'' 

     Uzun yıllar acısının çekildiği ayrılıkçı terör örgütü olgusunun izleri ve tortularının hala canlı olduğunu belirten Mesut Yılmaz, şöyle dedi 
     ''Bu duyarlılıkları elbette anlıyoruz. Ancak devlet yönetimi, duyarlılıkların sergi alanı değildir. Ülke çıkarlarının ve vatandaşlarının temel hak ve özgürlüklerinin bilim, akıl ve çağdaş uygarlık ölçütleriyle korunduğu ve geliştirildiği bir hizmet yeridir. 
     Biz bu değişimi, Avrupa Birliği üyeliği söz konusu olmasa dahi, sırf Türkiye'nin öz çıkarları, iç barışı ve bütünlüğü açısından zorunlu görüyor ve gerekli reformların bir an önce yapılması hususunda tüm çaba ve özveriyi göstermeyi bir görev addediyoruz.'' Yılmaz, bu çerçevede özellikle ifade özgürlüğü alanındaki açılımların uygulama ile daha sistematik hale gelmesini, bu alandaki magduriyetlerin giderilmesini, dernek ve vakıflarla ilgili düzenlemelerin daha çağdaş normlara kavuşturulmasını, işkenceyle mücadele alanındaki yasal güvencelerin uygulamaya tam olarak yansıtılmasını, siyasi partiler yasasının daha katılımcı bir yapıya kavuşturulmasını çok önemsediklerini bildirdi. 
     
     ''AB'NİN TUTUMUNU NETLEŞTİRMESİ GEREKİR'' 

     Başbakan Yardımcısı Yılmaz, Türkiye'de bu iç tartışmalar yaşanırken, AB'nin Türkiye'ye ilişkin tutumunu netleştirmesi gerektiğini de ifade etti. 
     Helsinki Zirvesi'nin açık kararına rağmen, bazı Avrupalı siyaset adamlarının Türkiye'nin üyeliğine ilişkin ifadelerinin Türk toplumunda kuşkulara yol açtığını kaydeden Yılmaz, pek çok insanın Türkiye siyasi kriterleri yerine getirse dahi, önüne başka engeller çıkarılarcak ve müzakere takvimi alamayacak görüşünü dile getirdiğini hatırlattı. 
     Yılmaz, bu nedenden dolayı Birliğin, Türkiye'nin siyasi kriterleri yerine getirmesi halinde müzakerelere başlanacağı şeklindeki yaklaşımını daha belirgin hale getirmesini zorunlu gördüklerini bildirdi. 
     
     AB'YE ÜYELİK, BÜTÜNLEŞME MESELESİ 

     Konuşmasının sonunda AB'ye üyeliğin herhangi bir uluslararası örgüte üyelik anlamı taşımadığını, toplumsal yaşamın her alanını ilgilendiren bir ''bütünleşme meselesi'' olduğunu kaydeden Yılmaz, Avrupa Birliği'nin de üstüne düşen yükümlülükleri yerine getirmesi, Türkiye'nin üyeliğine ilişkin vizyonunu ve planlarını daha açık bir biçimde ortaya koymasını beklediğini söyledi. 
     
     EKONOMİK REFORMLAR, GELECEĞİN SİGORTASI 

     Bu arada ekonomik kriz ve bu krizin giderilmesi için alınan radikal tedbirlerin en büyük sancısını özel sektör ve çalışanların çektiğini, ancak programın hedeflerine varmasıyla hem özel sektörün önünün açılacağını hem de çalışanların daha iyi yaşam koşulları ve iş güvencesine sahip olacağını anlatan Yılmaz, ''Ekonomik alanda yapılan reformaların, ülkemizin geleceğinin sigortası olduğunu bilmemiz gerekmektedir'' dedi. 
     Zaman zaman siyasi ve psikolojik etkenlerle sarsılan, ancak ekonomik göstergeler açısından pekçok olumlu gidişi gösteren ekonomik yapının toparlanma aşamasında olduğunu vurgulayan Yılmaz, Türkiye'nin sürdürülebilir bir yüksek büyüme hızına kavuşması için, aslında önemli bir engel bulunmadığını kaydetti. 
     





</TEXT>
</DOC>
