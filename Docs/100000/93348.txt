<DOC>
<DOCNO> 93348 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/02/son/sontur12.html </URL>
<DATE> 2002/07/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Recai Kutan "80 yaşındaki Rahşan hanım evi çeviremez" 
</HEADLINE>
<TEXT>

     SP Genel Başkanı Recai Kutan, 57. 
     Cumhuriyet Hükümeti'nin ''Türkiye yararına birşey yapamayacağını'' iddia ederek, ''Türkiye siyasetinde uzun yıllar etkili olan Ecevit'e düşen, bir an evvel hükümetten çekilmesidir'' dedi. 
     Kutan, partisinin genel merkezinde düzenlediği basın toplantısında, dün yapılan ''Liderler Zirvesi''ni değerlendirdi. 
     Liderler Zirvesi'nin 41 gün aradan sonra dün toplandığını, çok önemli kararlar çıkacağı düşünülen zirveden hiçbir şey çıkmadığını öne süren Kutan, zirve sonrasında yapılan açıklamadan, MHP Genel Başkanı ve Başbakan Yardımcısı Devlet Bahçeli'nin, ''uzlaşmaz tutumunu sürdürdüğünün'' idam ve anadilde yayın konusunda ikna edilemediğinin anlaşıldığını kaydetti. 
     Kutan, yapılan açıklamada, seçimlerin 2004'ün Nisan ayında gerçekleştirileceğinin tekrarlandığını da belirterek, ''Ancak halkın şiddetli reaksiyonları karşısında Hükümet'in 2003'ün Nisan veya Ekim ayında seçime gitmesi kaçınılmaz olacaktır'' diye konuştu. 
     Gazetecilerin sorularını da yanıtlayan Kutan, bir gazetecinin, ''Başbakan Bülent Ecevit, Hükümet'ten çekilmeli mi diyorsunuz '' şeklindeki sorusuna şu karşılığı verdi 
     ''Türkiye siyasetinde uzun yıllar etkili olan Ecevit'e düşen bir an evvel hükümetten çekilmesidir. Ancak Ecevit kendi gücüyle, isteği ile Başbakanlık makamına gelmiş değil. Kendisini o makama getirmiş olan güçler ne zaman isterlerse Ecevit o zaman ayrılabilir. 
     Türkiye'de çok büyük oyunlar oynanmaktadır. Bu oyunların gereğinin yerine getirilmesi için bu Hükümet'ten daha uygun bir hükümetin, bu Başbakan'dan daha uygun bir Başbakan'ın bulunması mümkün değil. 
     Ecevit'in içinde bulunduğu bu özel şartlara rağmen pek gitmeye niyeti yok.'' Recai Kutan, ''parti olarak ülke meselelerini her şeyin önünde ve üstünde tuttuklarını'' ifade ederek, ''Dolayısıyla hep yol gösterici muhalefet örneği gösterdik. Bu tavrımız, bu durumlar karşısında biraz daha sertleşerek devam edecektir. Yardım edici, yol gösterici tavrımızda bir değişiklik olmayacaktır'' dedi. 
     
     ECEVİT'İN BAKIMI 
     Bir başka gazetecinin, bugün bir gazetede yer alan ''Ecevit'in bakımının yetersiz olduğuna'' ilişkin iddiaları anımsatması üzerine Kutan, şöyle konuştu 
     ''Bu iddiaları çok üzülerek okudum. Ecevit'i eskiden beri tanırız da Ecevit ailesinin iç yapısı kamuoyu için tam bir belirsizlik ifade ediyordu. Bülent ve Rahşan Ecevit'in, evleri içine kapanık, siyasi faaliyetleri dışında toplumla ilişkisi olmayan bir aile ilişkileri var. Bu aile içinde bir yardımcı da yok. 
     Rahşan Ecevit 80 yaş civarında. Bu yaşta bir evi çekip çevirebilmek zor. Yardımcıları da yok, devlet tarafından tahsis edilen hemşireyi bile evlerine almıyorlar. Gazete haberi fevkalade üzücü ve düşündürücüdür. Bundan öteye bir yorum yapmak durumunda değilim.'' 
     





</TEXT>
</DOC>
