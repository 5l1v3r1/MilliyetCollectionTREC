<DOC>
<DOCNO> 93938 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/05/son/sonspo07.html </URL>
<DATE> 2002/07/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Potada yaprak kımıldamıyor, kimse transfer yapmıyor... 
</HEADLINE>
<TEXT>

     Basketbolda 2002-2003 sezonu öncesinde transferde adeta yaprak kımıldamıyor... 
     Resmi transfer döneminin 1 Temmuz Pazartesi günü başlamasına rağmen transferde şu ana kadar bir hareketlilik gözükmüyor. 
     Takımlar, yeni sezon öncesinde maddi sıkıntılar yüzünden transfer yapamazken, müessese kulüpleri de transferde temkinli davranıyor. 
     
     EFES PİLSEN VE ÜLKERSPOR'DA DIŞ TRANSFER YOK 
     Geride kalan sezonda Erkekler Birinci Ligi'nde play-off finali oynayan iki müessese kulübü Efes Pilsen ve Ülkerspor, şu ana kadar dış transferde oyuncu almadı. 
     Ülkerspor Kulübü Genel Menajeri Lütfi Arıboğan transferde Avrupa'da da bir durgunluk olduğunu belirterek, ''Transferde arayışımız sürüyor. 4 yabancı oyuncu hakkımızı kullanmayı düşünüyoruz. Elimizdeki yabancıların kalıp kalmayacağı kesinleşmedi. Sözleşmesi biten Harun ve Tutku ile de yeniden anlaşacağız'' dedi. 
     Kaspars Kambala ile yeniden anlaşan son şampiyon Efes Pilsen ise, ABD'li Marcus Brown ile görüşmelerini sürdürüyor. 
     Kulüp genel menajeri Engin Özerhun, yaptığı açıklamada, Brown'a başka kulüplerden de teklif geldiğini belirterek, ''1-2 hafta içinde bu transferde umarım olumlu sonuç alırız. Dış transferde çalışmalarımız da yoğun bir şekilde sürüyor. Bu yıl transfer sezonu biraz kaydı. Avrupa'da da pazar tam olarak açılmadı. 
     Karşılıklı konuşmalar yapılıyor'' diye konuştu. 
     
     ''ÜÇ BÜYÜKLER'' BEKLEYİŞTE 
     Futbolun ''Üç büyükleri'' Fenerbahçe, Galatasaray ve Beşiktaş'ta, basketbol şubelerinin transferleri konusunda bekleyiş ve belirsizlik var. 
     ''Üç büyükler'', bir yandan futbol takımlarının transferi bitirmesini, diğer yandan da amatör şubeler için mali sıkıntılarının giderilmesi amacıyla devletten gelecek haberi bekliyor. 
     Galatasaray, Fenerbahçe ve Beşiktaş kulüplerinin başkanları dün Devlet Bakanı Fikret Ünlü ile yaptıkları görüşmede, amatör şubelerinin yaşadığı mali sıkıntıya çözüm bulunmaması durumunda, basketbol ve voleybol liglerinden çekileceklerini açıklamıştı. 
     Beşiktaş, geçen sezonki oyuncularla yeni sezon hazırlıklarını sürdürürken, iç transferde Zaza Enden ile anlaşan Fenerbahçe transferde gelişmeleri bekliyor. Galatasaray'da ise hem antrenör, hem de oyuncu transferi konusunda herhangi bir gelişme yok. Sarı-kırmızılı takımda basketbol şubesinde transferi kulüp başkanı Özhan Canaydın'ın üstlendiği bildirildi. 
     
     TRANSFER ŞAMPİYONU TÜRK TELEKOMSPOR 
     Ankara ekibi Türk Telekomspor, şu ana kadar aldığı 5 oyuncuyla transferin şampiyonu durumunda bulunuyor. 
     Türk Telekomspor, Fransa'nın Chalon takımından ABD'li Donnie Carr, TED Kolejliler'den Bekir Yarangüme, Yunan Olympiakos'dan geçen sezon Fransa'nın Strasbourg takımına giden Emre Ekim, geçen sezon Bosna-Hersek Ligi'nde oynayan OYAK Renaultlu Umut Yenice ve Yeşilyurt'tan Can Akın'ı renklerine bağladı. 
     Antrenör Ercument Sunter, genç oyuncular transfer ettiklerini belirterek, ''Bu sene tecrübe kazandırıp, seneye zirveye oynamayı hedefliyoruz'' diye konuştu. 
     
     DİĞER TAKIMLAR 
     Darüşşafaka, dış transferde Pınar Karşıyakalı Ufuk Sarıca'yı renklerine bağladı. 
     Ligin yeni ekibi İzmir Büyükşehir Belediyesi'nin de dış transferde OYAK Renault'dan Bora Sancar'ı aldığı bildirildi. 
     Büyük Kolej, TED Kolejliler, OYAK Renault, İTÜ, Pınar Karşıyaka ve ligin yenilerinden Göztepe, şu ana kadar transfer yapmadı. 
     





</TEXT>
</DOC>
