<DOC>
<DOCNO> 95531 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/13/son/soneko09.html </URL>
<DATE> 2002/07/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Yalova'da kalıcı işyerlerinin temelleri atıldı 
</HEADLINE>
<TEXT>

     Devlet Bakanı Faruk Bal, Yalova'nın Altınova İlçesi'ne bağlı Subaşı Beldesi'nde, depremzedeler için yaptırılacak kalıcı işyerlerinin temelini attı. 
     Bakan Bal, Subaşı Beldesi'nde düzenlenen törende yaptığı konuşmada, 17 Ağustos Depremi'nden 9 vilayet, 70 ilçe ve 1000'e yakın belde ve köyün etkilendiğini belirterek, yaşanan afetin bu bölgedeki insanların hayatında derin izler bıraktığını söyledi. 
     Depremin bir afet olması nedeniyle müdahalenin zor olduğunu vurgulayan Bal, şöyle devam etti 
     ''Önceden haberli birşey olsa devlet her evin başına bir ambulans, doktor ve kurtarıcı bulabilirdi. Ama afetin vakti ve saati yoktu. Çok büyük kayıplarımız oldu. Yaraları sararken çığlıklara karışan bir ses vardı. Devlet nerede diye. Şimdi onlara buradan sesleniyorum. Devlet işte burada, yapmış olduğu kalıcı konutlarıyla, uyguladığı rehabilitasyon programıyla devlet burada ve bugün işyerini kaybetmiş olan vatandaşlarımıza kalıcı işyeri yapmak için burada.'' Bakan Bal, Marmara Bölgesi'nde depremzedeler için toplam 5 bin 750 adet kalıcı işyeri yaptırılacağını belirterek, işyerlerinin 31 Aralık 2002 tarihine kadar tamamlanacağını söyledi. Düzce, Bolu ve 
     Adapazarı'nda görüştüğü müteahhitlerin işyerlerini kasım ayında bitereceklerini söylediklerini bildiren Bal, buradaki müteahhitlerin de bir aylık marjı Yalova esnafına armağan etmesini beklediklerini kaydetti. 
     
     GÜMÜLCİNE KARDEŞ BELEDİYE 
     Devlet Bakanı Bal, bakanlığına bağlı uygulama biriminin koordinatörlüğünde, Yalova ile Gümülcine'nin kardeş belediye ilan edildiğini bildirerek, iki belediyenin depreme karşı kentlerin dayanıklığı ve hazırlıkları için ortak çalışma yapacaklarını ve bu çalışma için 3 milyon 600 bin euro bütçe ayrıldığını sözlerine ekledi. 
     Yalova Valisi Nihat Özgöl de, 17 Ağustos depreminde Yalova'da, 2 bin 504 kişinin öldüğünü, 4 bin 505 kişinin yaralandığını, 13 bin 939 konut ve 751 işyerinin yıkıldığını söyledi. Yaşanan bu acı tablonun altından kalkmanın kolay olmadığını vurgulayan Özgöl, 5 bin 476 kalıcı konutun ardından Altınova bölgesinde 6 blok 177 ünite, merkez Soğucak bölgesinde 6 blok 145 ünite, Çınarcık Çalıca bölgesinde de 4 blok 101 ünite olmak üzere toplam 423 ünite işyeri yapılacağını kaydetti. 
     Bakan Bal, kalıcı işyerlerinin temelini attıktan sonra, kalıcı konutlarda kalan depremzedelerin şikayetlerini dinledi. Depremzelerin su sorunu, çevre düzenlemesi ve bina şikayetleri üzerine Bakan Bal, bu konularla ilgileneceğini söyledi. 
     





</TEXT>
</DOC>
