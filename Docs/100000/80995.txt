<DOC>
<DOCNO> 80995 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/29/yasam/yas01.html </URL>
<DATE> 2002/04/29/ </DATE>
<TIME>  </TIME>
<AUTHOR>  </AUTHOR>
<HEADLINE>
20 milyonluk borcunu cinayetle ödedi 
</HEADLINE>
<TEXT>

Okeyde kaybettiği çaylar için kahve sahibine 20 milyon lira borçlanan Şıho Aksu, hesabını Mehmet Tan’ı korkutmak isterken öldürerek ödedi 
     MEHMET TAŞÇIOĞLU Gaziantep DHA 

     Gaziantep’te okey oyunlarında kaybettiği çayların parasını ödeyemeyen 24 yaşındaki Şıho Aksu, kahvehane sahibi Kadir Avcı’nın 42 azmettirmesiyle market sahibi Mehmet Duran Tan’ı 41 öldürdü. 
     İddiaya göre, Mimar Sinan Mahallesi’nde kahvehane işletmeciliği yapan Avcı, duvar komşusu olan marketçi Tan’ın kendi işyerini de sahibinden kiralayıp alanını genişletmek istediğini öğrendi. İşyerinin kapanmasını istemediği için komşusunun bu girişimini engellemek isteyen Avcı, kahvehanesinde oynadığı okey oyunlarında kaybettiği çayların parasını ödeyemeyen Aksu’dan yardım istedi. 
     
     "Borcumu silersen olur" 
     Borcundan kurtulmak isteyen Aksu, teklife sıcak bakıp, "Borcumu silip üzerine de 150 milyon lira para verirsen Mehmet’i korkutur, o işten vazgeçiririm" dedi. 
     Anlaşma sağlanması üzerine yanına arkadaşları Bülent Çelik 19 ve Ramazan Kaya’yı 20 alan Aksu, Tan’ın evine gitti. Aksu, Tan’ı, "Bu marketi büyütme işinden vazgeç" diye uyardı. Ancak, Tan, "Siz niye karışıyorsunuz Mal sahibi kabul ediyor" karşılığını verdi. 
     
     "Korkutmasını istedim, öldürdü" 
     Bunun üzerine çıkan kavgada Aksu ruhsatsız tabancasıyla iki el ateş ederek Tan’ı öldürüp suç ortaklarıyla kayıplara karıştı. Olayla ilgili soruşturmayı yaklaşık 2.5 aydan bu yana sürdüren polis, katil zanlısı ve suç ortaklarının izini sürmek ve olayı araştırmak için marketin yanındaki kahvehaneye karakol kurdu. 
     2.5 ay süren takip sonucu ulaşılan bilgilerle, cinayetin ardındaki sır perdesi aralandı. Gözaltına alınan Avcı suçunu itiraf etti ve "Ben Şıho’dan Mehmet Duran Tan’ı korkutmasını istemiştim. O da öldürmüş" dedi. 
     Tan’ı öldürdükten sonra karıştığı başka bir olayda kurşunlanarak bacağından yaralandığı için koltuk değnekleriyle adliyeye getirilen Aksu ise kendisine hakaret ettiği için Tan’ı öldürdüğünü, olay sırasında arkadaşları Çelik ve Kaya’nın da yanında olduğunu itiraf etti. Sorgularının ardından nöbetçi mahkemeye çıkarılan dört zanlı tutuklandı. 
     



 YAŞAM 















</TEXT>
</DOC>
