<DOC>
<DOCNO> 86681 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/29/spor/ygokce.html </URL>
<DATE> 2002/05/29/ </DATE>
<TIME>  </TIME>
<AUTHOR> ATTİLA GÖKÇE  </AUTHOR>
<HEADLINE>
Ulsan’da geri sayım 
</HEADLINE>
<TEXT>

     Hyundai Training Center’da sessiz ve sakin bir bekleyiş var... 
     Türk Milli Takımı’nın, Dünya Kupası serüveninin kahramanları, artık kendi yalnızlıklarına daha çok zaman ayırıyorlar. Yoğun biçimde Brezilya maçına odaklanıyorlar. 
     Teknik Direktör Şenol Güneş, Kore’ye fazladan dört adamla gelip zorunlu tribüne adam çıkartma kararının perde arkasını aralıyor gülerek "Tüm futbolcularımın kan örneklerini Köln’deki akredite doping merkezine gönderdim. Hepsinin temiz olduğuna inanıyordum ama, bunun resmen doğrulanması gerekirdi. Sonuçları 21 Mayıs’ta, biz Hong Kong’da iken öğrenebildik. Evet, hepsi temizdi... Ama bir teknik adam her türlü sonuca karşı hazırlıklı olmalıdır. Bir ya da iki futbolcumda doping çıksaydı, tatilden adam mı çağıracaktım Elimdeki dört fazla adamdan yararlanacaktım. Onları biraz da bu nedenle Kore’ye getirdim... İlk kampa dört kaleci çağırmamın bir nedeni de bu " 
     Antalya ve Hong Kong kamplarında medyadaki meslektaşlarımızın hemen her talebini olumlu biçimde karşılayan Güneş ve ekibi, Ulsan’da yoğunlaşan isteklere aynı biçimde yanıt veremiyor... Dargınlıklar, kırgınlıklar başlıyor... Ve yavaş yavaş medya sınırlamaları gündeme geliyor. İnanıyoruz ki, her iki taraf da kendi işini yaparken, ötekinin görevine saygı duyacak, çalışmaları aksatmayacak. Konsensus sağlanmasını bekliyoruz... 
     Rüştü’de hemen hemen sorun kalmadı...Oyuna üçlü savunma ile başlayacağız... Ümit Özat’ın libero görevi garanti...Stoperler konusunda bazı tercih sorunları var. O kadar önemli değil... 
     Asıl kurgu orta alanda... Burada hem press özelliği, savunma hücum dengesi olan... Hem de kişilikli futbol oynayacak altı adam forma giyecek... Güneş’i en çok sevindiren olay, Emre Belözoğlu’nun sertliği giderilmiş, istekli, hamleli, yaratıcı ve enerjik kimliği... Genç Emre göreve hazır. Ergün Penbe, sorunlu başladığı kampta giderek rahatlıyor. Kendini hızla toparlıyor... Hasan Şaş, zaten takımın banko oyuncusu... Şaşıracaksınız ama, orta alanda en büyük sorun, Yıldıray Baştürk’ün Leverkusen’le yaşadığı final üzüntüsünü hala üzerinden atamamış olması... Yıldıray bir türlü oyuna konsantre olamıyor. Brezilya maçında onu sahada göremezsek şaşırmamamız gerekiyor. 
     Evet, Hakan Şükür tek santrfor olarak alternatifsiz golcümüz... Çünkü ileride ondan daha iyi top ve rakip tutacak oyuncu yok Şenol Güneş, Brezilya’yı çok rahat bekliyor... Onu asıl düşündüren Kosta Rika maçı... 
     Günü geldiğinde onu da yazarız 
     
     



 SPOR 




























</TEXT>
</DOC>
