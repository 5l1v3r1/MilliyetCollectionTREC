<DOC>
<DOCNO> 54412 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/27/son/sontur13.html </URL>
<DATE> 2001/11/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Fatih Terim, "Terimizm" adlı kitabın yazarını mahkemeye verdi 
</HEADLINE>
<TEXT>

     Teknik direktör Fatih Terim, kendisinden izin alınmadan yayımlanan ''Terimizm-Bir İsyan Modeli'' adlı kitabın yazarı ve yayınevi aleyhine, 20 milyar lira tazminat istemiyle dava açtı. 
     İstanbul Fikri ve Sınai Haklar Hukuk Mahkemesi'nde açılan davanın Terim'in avukatı Levent Bıçakçı tarafından hazırlanan dilekçesinde, Necati Kola'nın kaleme aldığı ve Zaman Kitap Yayınevi'nce yayınlanan kitap için ''hiçbir izin alınmadığı'' ve ''haber verilmediği'' öne sürüldü. 
     Kitabın, Terim'in dışındaki kaynaklardan faydalanılarak hazırlandığı ve Terim'in isminden, mektuplarından, sözlerinden ve hatıralarından faydalanılarak haksız kazanç elde edildiği belirtilen dilekçede, bu nedenle Terim'in maddi ve manevi zarara uğradığı iddia edildi. 
     Dava süresince, söz konusu kitabın toplatılmasına karar verilmesi istenen dilekçede, sonuç olarak 20 milyar lira tazminatın, Necati Kola ve Zaman Kitap Yayınevi'nden alınarak Fatih Terim'e verilmesi istendi. 
     Açılan davayı dosya üzerinden değerlendiren İstanbul Fikri Ve Sınai Haklar Hukuk Mahkemesi, kitabın toplatılmasına karar verdi. 
     Tazminat davasının görülmesine, önümüzdeki günlerde başlanacak. 
     






</TEXT>
</DOC>
