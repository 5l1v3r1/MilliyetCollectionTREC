<DOC>
<DOCNO> 62468 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/16/guncel/gun01.html </URL>
<DATE> 2002/01/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Binlerce eczane kepenk indirdi 
</HEADLINE>
<TEXT>
Eylemler ilaç olacak mı 
İstanbul’daki yaklaşık 4500 eczaneden sadece 104’ü açık kalırken, eyleme katılan eczaneler tutanakla saptandı Sağlık Bakanı suç duyurusunda bulundu 
     ANKARA İSTANBUL MİLLİYET DOĞAN HABER AJANSI 

     Sağlık Bakanlığı’nın yerli ilaçtaki kar paylarından yüzde 10 indirim yapmasını protesto eden binlerce eczacı, Türk Eczacılar Birliği’nce TEB alınan karar uyarınca dün kepenk indirdi. Vatandaşlar, nöbetçi eczane ve ilaç bulmakta zorlanırken, il sağlık müdürlüklerine bağlı ekipler, eyleme katılan eczaneleri tutanakla saptadı. 
     Bakanlığın bir süre önce de ithal ilaçtaki kar paylarından yüzde 5 indirim yaptığını bildiren eczacı odaları yetkilileri, sıkıntı yaşanmaması amacıyla önlem aldıklarını açıklamasına karşın uzayan kuyrukların önüne geçilemedi. 
     İstanbul’daki yaklaşık 4500 eczaneden sadece 104’ü açık kalırken, bugün de sürecek eylemin ilk gününde izdiham yaşandı. Bir çok hasta ve yakını, aradığı ilacı bulamayarak elleri boş döndü. 
     İstanbul Tıp Fakültesi, Cerrahpaşa Tıp Fakültesi ve Haseki hastanelerinin bulunduğu bölgede sadece Gör ve Bilge eczaneleri nöbetçi olarak açıldı. Eczacılar, indirdikleri kepenklere, "Yaşamak, yaşatmak için kapalıyız", "Eczaneler kapanmasın Kar değil, meslek hakkımızı istiyoruz" yazılı kağıtlar asarken, nöbetçi meslektaşlarına da yardımcı oldu. 
     Sağlık Bakanlığı’nın indirim kararı da, resmi tebligat yapılmadığı gerekçesiyle dikkate alınmadı. Vatandaşlar da mağdur olduklarını ve bir an önce uzlaşma sağlanması gerektiğini dile getirerek, "Kimsenin bizi soğukta saatlerce ilaç arattırmaya hakkı yok" diye konuştu. 
     Ankara’da da Sağlık Bakanlığı’nın indirimini protesto eden eczanelerin kepenk indirmesi, vatandaşları zor durumda bıraktı. Başkent’te 44 nöbetçi eczane hizmet verirken, buralarda da özellikle Bağ - Kur’lu hastaların ilaç alamadığı görüldü. Vatandaşlar, "Eczacıların indirime karşı çıkmasının yanlış ve yapılan eylemin halkın yaşamını tehdit ettiğini" söyledi. 
     
     5 il kepenk indirmedi 
     Elazığ, Bingöl, Muş, Tunceli ve Şırnak’taki eczacılar, 2 günlük "kapatma" eylemine katılmadı. 23. Bölge Eczacılar Odası Başkanı Aydın Temizer, 2 günlük kapatma kararını eczacılarla yaptıkları toplantıda değerlendirdiklerini ve insanların mağdur olmaması için eczaneleri açık tutma kararını aldıklarını ifade etti. 
     İzmir’de kepenk indiren eczacılar da, Eczacı Odası’nın önünden Dokuz Eylül Üniversitesi rektörlük binasına yürüdü. İzmir Eczacı Odası Başkanı Levent Kamacık, "Bakan, ilacın ucuzlamasını ve tasarruf yapılmasını istiyorsa, önce ülkemizi ithal ilaç cenneti olmaktan kurtarsın, okyanus suyuna para ödemesin" dedi. 
     
     Balıkesir’de 3 istisna 
     Balıkesir’de 3 eczacı eyleme katılmazken, Karabük Eczacı Odası Temsilcisi Şükrü Turhan, eylem konusunda eczacıları serbest bıraktıklarını belirtti. Erzurum, Erzincan, Kars, Ardahan, Ağrı, Iğdır ve Bayburt’ta 250 eczaneden 180’i kapısına kilit vurdu. 
     Antalya’daki eylemde 8 nöbetçinin hizmet vereceğini anlatan Antalya Eczacılar Odası Başkanı Cihan Dinç, protesto için yakalarına siyah kurdele bağladıklarını kaydetti. 
     
     15 SORU 15 CEVAP 
Nereden çıktı bu kavga...      AYŞEGÜL AYDOĞAN İstanbul 

     Sağlık Bakanlığı İlaç Eczacılık Genel Müdürü Orhan Canbolat, tartışılan ilaç fiyatlarıyla ilgili soruları yanıtladı 
     
İndirim her ilaç için geçerli mi 
     - Hayır, sadece yerli ilaçları kapsıyor. 
     
Yerli ilacın piyasadaki yeri nedir 
     - Yüzde 75. Devlet ilacın en büyük alıcısı. Yüzde 85’ini alıyor. 
     
Fiyat artışı geçen yıl ne kadar oldu 
     - İthalde yüzde 135, yerlide yüzde 98. Son iki yılda ilaç fiyatları 12 kez artırıldı. 
     
Fiyatlarını kim, nasıl belirliyor 
     - Sağlık Bakanlığı belirliyor. Üretici firma maliyeti, artı depocu ve eczane karı ekleniyor. Buna bir de yüzde 18’lik KDV uygulanıyor. 
     
İlaç firmalarının karı ne kadar 
     - Giderlerini hammadde, elektrik, su, promosyon vb düştükten sonra tek ilaçta yüzde 20. Ama firmanın birden fazla ilacı varsa, total bazda da yüzde 15’ten fazla olamıyor. İthal ilaçta da yüzde 10’a indi. Yüzde 6 ithalatçı masrafı var, yani yüzde 16’ya geliyor. 
     
Eczacı ve depocunun karı nedir 
     - Yerli ve ithal olarak değişiyor. Yerli ilaçta eczacı karı yüzde 25, ithalde yüzde 20. Depocu karı yerlide yüzde 9, ithalde yüzde 7. İthal ilaçta artı ithalatçı firmanın masrafı var. O da yüzde 6. Geçen yıl yüzde 20’ydi. 
     
Promosyon giderleri etikete nasıl yansıyor 
     - Firmalar genel cirosunun yüzde 3’ünü promosyona ayırıyor. 
     
Promosyonda Avrupa’daki oran ne 
     - Avrupa’da da buna yakın. 
     
Eczacı ilacı direkt üreticiden mi alıyor 
     - Sistem arada depocuyu gerekli görüyor. Eczacı Hakkari’de, sektör İstanbul’da. Arada bir depocu olması kaçınılmaz. Tüm dünyada böyle. 
     
Yerli ilacın fiyatının inmesi üretimi etkiler mi 
     - Eczacıları etkileyecek, dolayısıyla sektörü de. Buna katılıyorum. Ama üretimi etkilemez. İlaç firmalarını da etkilemeyecek. 
     
Eczacıların şu anki net karı ve giderleri ne kadar 
     - Orta ölçekli bir eczacının geliri aylık 10 milyar lira. Ona kalan kar 700 - 800 milyon lira giderlerini, vergisini düştükten sonra. Bu oran bir ticaret erbabı için düşük tabii. 
     
Eczacı ilacı peşin parayla mı alıyor 
     - İkisi de var. Ancak ilaç firmaları vadeyi kısalttı, bu yüzden eczacılar sıkıntı çekiyor. İthal ilaçta vade 15 gün - 1 ay, yerli ilaçta 2 ay kadar. 
     Eczacılar, özellikle Bağ - Kur’dan parayı 4 - 5 ayda tahsil edememekten yakınıyor 
     
Zamlar raftaki mala nasıl yansıtılıyor 
     - Sağlık Bakanlığı tarafından hazırlanan sürsaj etiketleri var. Üzerinde rakam ve tarih, fiyat bölümü de boş. Eczacı, belirlenen oranda fiyatı kendi yazıyor. Ancak bunu suistimal edenler var. 
     
KDV indirilemez mi 
     - Yüzde 18 ilaç KDV’si çok yüksek. Avrupa’daki en yüksek oran bizde. Normalde yüzde 10 ya da 8 olması lazım. 
     
İlaç fiyatları Avrupa’ya göre yüksek mi 
     - İki yıldır yaptığımız fiyatlandırma prosedürü nedeniyle ilacın fiyatının Avrupa’ya göre yüksek olması mümkün değil. Fiyatı yüksekse buna fiyat vermiyoruz. 
     Eczacılara göre de düşük, hatta Almanya’da çalışan işçilerin Türkiye’ye gelip aspirin aldıklarını söylüyor. Onlara göre pahalılık alım gücünün düşüklüğünden kaynaklanıyor 
     



 GÜNCEL 

























</TEXT>
</DOC>
