<DOC>
<DOCNO> 82693 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/08/ekonomi/eko00.html </URL>
<DATE> 2002/05/08/ </DATE>
<TIME>  </TIME>
<AUTHOR>  </AUTHOR>
<HEADLINE>
İstanbul’da kur kavgası 
</HEADLINE>
<TEXT>

İhracatçıların kur eleştirilerine, Asıl görevimiz fiyat istikrarını sağlamak’ yanıtını veren Merkez Bankası Başkanı Serdengeçti ile tartışan TİM Başkanı Oğuz Satıcı, toplantı salonunu terk etti 
     EKONOMİ SERVİSİ 

     Ekonomi Muhabirleri Derneği’nin EMD İstanbul Ticaret Odası’nda İTO düzenlediği Sürdürülebilir büyümenin unsurları’ konulu toplantıda, Merkez Bankası Başkanı Süreyya Serdengeçti ile Türkiye İhracatçılar Meclisi TİM Başkanı Oğuz Satıcı arasında gerginlik yaşandı. 
     Hazine Müsteşarı Faik Öztrak’la birlikte soruları yanıtlayan Serdengeçti, ihracatı destekleme görevleri olmadığını belirterek, "Enflasyonu düşürme önceliğimiz başka önceliklere kurban edilmeyecektir" dedi. Dalgalı kurda açık pozisyon almanın risk almak demek olduğunu belirten Serdengeçti, "Risk alıyorsanız, sonuçlarına da katlanırsınız" uyarısında bulundu. Serdengeçti, "Merkez Bankası hoşunuza gitse de gitmese de gerçekleri yüzünüze söyleyecek" diye konuştu. 
     
     Kabahat kurda değil’ 
     Merkez Bankası’nın bağımsızlığına ilişkin bir soruyu da yanıtlayan Serdengeçti, "Bağımsızlığımızın diğer yapısal tedbirlerle desteklenmesi lazım" dedi. 
     Dalgalı kur eleştirilerine de, "Yapmamız gerekeni yapmıyor, sonra da kabahati rejimde buluyoruz" yanıtını veren Serdengeçti, Türkiye’nin yaşadığı krizlerin kur rejimlerinden değil, rehavete düşülmesinden kaynaklandığını söyledi. Bu sırada TİM Başkanı Satıcı, "Rehavete düşenler kimler, bununla kimi kastediyorsunuz " sorusunu yöneltti. Serdengeçti, Satıcı’nın bu çıkışına soruların kürsüye yazılı olarak iletildiğini hatırlatarak, "Lütfen sorunuzu, yazılı olarak yöneltin" yanıtını verdi. "Sizde toplantıya geç geldiniz" dedikten sonra sorusunu yineleyen Satıcı, Serdengeçti’den yanıt alamayınca salonu terk etti. 
     
     Serdengeçti’ye asosyal suçlaması 
     İkinci yarıda konuşan İTO Başkanı Mehmet Yıldırım’ın kura ilişkin sözleri ile başlayan gerginlik, sorular bölümünde de TİM Başkanı Satıcı’nın Serdengeçti ile girdiği diyalog ile tırmandı. Birinci bölümde yaptığı konuşmada, ihracatı köstekleyecek bir kurun çılgınlık olacağını belirten ve "İhracat artışının küçülmeyi engellemenin tek yolu olduğu bir ortamda, kurun düşüşüne izin vermek geleceğimizi de dalgalanmaya bırakmaktır" diyen Satıcı, Merkez Bankası’na sert eleştiriler yöneltti. Satıcı, "Kur bugün neredeyse yeni bir devalüasyona yol açacak kadar tehlikeli bir düşüş göstermişse bunun sorumlusu Ben kuru dalgalandırmaya bıraktım, kusura bakmayın müdahale edemem’ diyen en büyük oyuncu olan Merkez Bankası’nın tavrıdır" dedi. 
     Satıcı, Serdengeçti ile tartışmasının ardından salondan çıktıktan sonra da gazetecilerin sorularını yanıtlarken, "Ders verir gibi kuru anlatarak Merkez Bankası politikalarını yürütemezsiniz. Öğretmen edasıyla bunları yapamazsınız" dedi. Serdengeçti’nin "asosyal" tavırlar sergilediğini de söyleyen Satıcı, "Merkez Bankası sadece onun koruyacağı bir kale değil, hepimizin kalesidir" diye konuştu. 
     
Mayısta toparlanma başlar      Merkez Bankası Başkanı Süreyya Serdengeçti ile birlikte soruları yanıtlayan Hazine Müsteşarı Faik Öztrak, ekonomide toparlanmanın mayıs ayından itibaren görüleceğini, sürdürülebilir büyümenin ise yıl sonuna doğru ortaya çıkmaya başlayacağını bildirdi. Ekonomideki olumlu gelişmelere değinen Öztrak, yapısal düzenlemelerin devam etmesi, faizlerin düşmesi, kurun istikrara kavuşması ve fiyatların düşmesi halinde talepte hareketlilik yaşanacağını belirtti. 
     Bir toparlanma sürecinin başlayacağını bildiren Öztrak şöyle konuştu "Ama sürdürülebilir büyüme, Türkiye ekonomisinin toparlanması ve güçlü bir ekonomiyle olur. Uzun vadede yüzde 5, 6, 7’lik büyümelerin sürdürülebilir ortamda gerçekleştirilebilmesi için de süratle verimlilik probleminin çözülmesi lazım. Kamudaki etkinlik probleminin çözülmesi lazım. Bugüne kadar çıkarılan yasaların titizlikle takip edilip hayata geçirilmesi lazım. Toparlanma bence mayıs ayından itibaren görülür. Sürdürülebilir büyüme ise bütün bunların yapılmasıyla birlikte yıl sonuna doğru ortaya çıkmaya başlar diye bekliyoruz. Programın kararlılıkla devam ettirilmesi halinde sürdürülebilir büyümeyi de bu yılın sonundan itibaren görmeye başlayacağımızı tahmin ediyorum.’’ 
     



 EKONOMİ 




















</TEXT>
</DOC>
