<DOC>
<DOCNO> 69893 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/28/dunya/adun.html </URL>
<DATE> 2002/02/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Üçüncü cephe Gürcistan 
</HEADLINE>
<TEXT>

Afganistan ve Filipinler’den sonra Gürcistan da ABD’nin terörle savaş alanı’ oluyor. 200 Amerikan askeri El Kaide militanlarına yönelik operasyonlar için Gürcistan’a gidiyor 
     DIŞ HABERLER SERVİSİ 

     İslamcı terörle mücadele kapsamında Afganistan’dan sonra Filipinler’de ikinci bir cephe açan ABD’nin bundan sonra Irak’a saldırması beklenirken, üçüncü cephe haberi Türkiye’nin kuzeydoğu sınırından geldi. Amerikan CBS telvizyonu, Afganistan’dan kaçan ve Çeçenistan üzerinden gelerek Gürcistan’ın Pankisi Geçidi’nde üslenen El Kaide militanlarını etkisiz hale getirmek üzere bir grup Amerikan özel birlik askerinin bu hafta sonuna doğru Gürcistan’a gönderileceğini açıkladı. 
     Açıklama, Gürcistan Savunma Bakanlığı tarafından da kısmen doğrulandı. Bakanlık, Gürcistan silahlı kuvvetlerine terörizmle mücadele konusunda "tavsiyelerde bulunmak" üzere "Amerikan askeri uzmanlarının" yakında ülkeye geleceğini duyurdu. Savunma Bakanlığı yetkilileri, Pentagon’dan 5 askeri uzmanın halen başkent Tiflis’te bulunduğunu da belirtti. 
     
     Gürcülere eğitim ve donanım 
     Reuters ve Associated Press haber ajansları ise, Pentagon kaynaklarına dayandırdıkları haberlerinde, Pankisi Geçidi’nde konuşlandırılacak özel kuvvetler mensubu Amerikan askeri sayısının 200 civarında olacağını bildirdi. 
     Gürcistan’da konuşlandırılacak özel Amerikan birliklerinin Gürcü birliklerine eğitim vereceği ve danışmanlık yapacağı, ayrıca malzeme sağlayacağı ifade ediliyor. Kaynaklar, Amerikan birliklerinin, operasyonlara da bizzat katılmasının kaçınılmaz olduğunu belirtiyorlar. 
     
Moskova kaygılı      CENK BAŞLAMIŞ Moskova 

     ABD’nin Gürcistan’a asker gönderdiği haberleri, Kafkasya’yı hala "arka bahçesi’’ olarak gören Moskova’da kaygı yarattı. 
     Rusya Dışişleri Bakanı İgor İvanov, ORT kanalına yaptığı açıklamada, Amerikan askeri varlığının Kafkasya’da zaten karmaşık olan durumu daha da gerginleştireceğini söyledi. Rusya’nın bu konudakı görüşünün ABD tarafından iyi bilindiğini belirten İvanov, terörle mücadelede Gürcistan’a yardım etmeye hazır olduklarını her fırsatta tekrarladıklarını vurguladı. 
     Rusya’nın ABD eski Büyükelçisi Vladimir Lukin ise, Gürcistan’a Amerikan askerleri yerleştirilmesinin Moskova ile Washington arasındaki ortaklığın sonu olacağını bildirdi. 
     
     



 DÜNYA 












</TEXT>
</DOC>
