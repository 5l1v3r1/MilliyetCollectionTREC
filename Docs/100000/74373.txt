<DOC>
<DOCNO> 74373 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/24/son/sonspo08.html </URL>
<DATE> 2002/03/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Güneş "Yanımızda olmayan Haziran'da da yanımıza giremeyecek" 
</HEADLINE>
<TEXT>

     Milli Takımlar Teknik Direktörü Şenol Güneş, elde ettikleri Dünya Kupası'na katılma başarıları sonrası herkesin kendilerini desteklediğini kaydederek, ''Ama şimdi yanımızda olmayanı haziran ayında yanımıza sokmayacağım'' dedi. 
     A Milli Futbol Takımı'nın Güney Kore ile yapacağı hazırlık maçı için Polat Reaissance Oteli'nde başlayan kamp öncesinde bir basın toplantısı düzenleyen Şenol Güneş, konuşmasına,''Yüreğiyle yürüyenler asla yalnız yürümez'' diyerek başladı. 
     Güneş, şöyle konuştu 
     ''Herkesle, Dünya Kupası'na katılmamız sonrası sadece başarıyı katlamak için değil, tek vücut olmak için birlikte olmak istiyoruz. 
     Böyle kamuoyu oluşturursak daha başarılı oluruz. Herkesin bizi desteklediğini biliyoruz, ama şimdi yanımızda olmayanı haziran ayında yanımıza sokmayacağım. Bir çiçeği hergün sulamazsanız gül alamazsınız.'' 
     
     Hazırlık maçları 
     Hazırlık maçlarında istedikleri sonuçları alamadıklarını ve bu nedenle de haklı olarak eleştirildiklerini ifade eden Güneş, takımın aynı performansı tüm maçlarda göstermeyi öğreneceğini söyledi. 
     Güneş, milli futbolcuların sergiledikleri mücadelenin sonucunu alması gerektiğini anlatarak, şunları kaydetti 
     ''Ama, Güney Kore maçından güzel futbolla galip olarak Türkiye'ye dönmek istiyoruz. Biz 1950'li yıllarda dönemin en iyi takımlarından Macaristan'dan aldığımız galibiyetle uzun süre avunduk durduk. Artık kabuk değişitiriyoruz. Resmi maçlarda iyi sonuç almamıza karşı aynı performansı hazırlık mücadelelerinde gösteremiyoruz. Buna da alışacağız. Ama ben şimdilik resmi maçlarda iyi sonuçlar almayı tercih ederim.'' Güneş, kadroyu 20 kişide tutarak bazı oyuncuları takıma dahil etmemesiyle ilgili olarak da, ''Bu diğer oyuncularımızı unuttuğumuz anlamına gelmez. Sadece daha önce şans vermediğimiz bazı oyuncuları denemeyi amaçlıyoruz'' dedi. 
     
     "Kalıpların dışına çıkmak istiyoruz" 
     Türk futbolunun büyük aşama kaydettiğine dikkati çeken Güneş, futbolcularımızın Dünya Kupası'na isimlerini yazdırabileceğini vurguladı. 
     Dünya Kupası'na 48 yıl sonra katılımının görkemli olabilmesi için bazı hazırlıkların yapılması gerektiğini belirten Güneş, konuşmasını şöyle sürdürdü 
     ''Oyuncularımın Dünya Kupası'nda sadece bu organizasyona kafalarını yönlendirmelerini istiyorum. Böyle düşünmeyen birinin de zaten bizimle orada işi yok. Oyuncuların dünya piyasasına çıkması için belli kalıpların dışına çıkmak istiyoruz. Daha önce bu tür organizasyonlar sonrası belli oyuncuların ön plana çıkmasını izledik. 
     Neden Rüştü en iyi kaleci veya Ogün en iyi orta saha oyuncusu olmasın.'' 
     
     Güney Kore maçı... 
     Güney Kore'nin futbol stilinin Dünya Kupası'ndaki rakipleri Çin'e çok benzediğine de değinen Güneş, bunun kendileri için iyi bir deneyim olacağını söyledi. 
     Dünya futbolunda ülkeler arasındaki farkın azaldığına dikkati çeken Güneş, ''Sürpriz sonuçlar alınabilyor. Dikkatli olmalıyız. 
     Rakibimizin de farklı bir oyun anlayışı var. Finlandiya'yı İspanya'da 2-0 yendiler. 13 futbolcuları yurtdışında forma giyiyor. Oyunda topa 
     sahip olma üstünlükleri var. Ama skorda aynı başarıları yok. Futbol stilleri rakibimiz Çin'e çok benziyor. Oyunu bozan bir takım ve rakibi sinirlendiriyor. Bizim için iyi bir tecrübe olacak'' diye konuştu. 
     
     "Ligi rahatsız etmiyoruz" 
     Güneş, Birinci Süper Futbol Ligi'nde bitime az bir süre kalması nedeniyle ortamın gergin olduğunu, ancak kendilerinin kulüpleri rahatsız etmeden çalışmalarını sürdürdüklerüni söyledi. 
     Oyuncuları da rahatsız etmek istemediklerini kaydeden deneyimli teknik adam, ''Biz de çalışmalarımızı devam ettirmek zorundayız. Bizim lige olumsuzluğumuz yok. Bunu kavga noktasına getirmenin anlamı da yok'' dedi. 
     Kendisiyle yapılan röportajlarda dış basının özellikle ligdeki tartışmaları ve şike iddialarını sorduğunu kaydeden Güneş, bunun kendisini çok rahatsız ettiğini belirterek, ''Bu benim moralimi bozuyor. Bunlara izin vermemeliyiz. Her iş koluna olumsuz kişiler sızabilir'' diye konuştu. 
     
     "Lejyonerlerimiz iyi" 
     Güneş, yurtdışında forma giyen oyuncuların durumlarıyla ilgili yöneltilen bir soruya da şöyle yanıt verdi 
     ''Bu oyuncuların çoğu UEFA Kupası'nı kazanmış bir takımdan gittiler. Burada haftada 3 maç yaparken, forma giyememeye başladılar. 
     Bunlar direnç kazandırır. Etkilenmeyen başarılı olur. Onların bizim buradan gördüğümüz kadar büyük sorunları yok. Biz önce kendimizi dev aynasında görüp, sonra yerin dibine sokuyoruz. Yabancı liglerde durum farklı. Bugün kötü sonuçlar alan takım, yarın üst sıralara çıkabiliyor. Bizim oyuncularımızın değerleri de takımlarının sonuçlarıyla değerlendirilemez.'' Güneş, sakatlıkları nedeniyle milli takıma çağrılmayan Sergen, Okan ve Alpay ile ilgili olarak, ''3 futbolcumuz da uzun süreli sakatlıklar geçirdiler. Bu oyuncular için öngördüğümüz bir süre var. O süre daha dolmadı. Nisan ayına kadar durumları netleşir. Takip ediyoruz'' dedi. 
     






</TEXT>
</DOC>
