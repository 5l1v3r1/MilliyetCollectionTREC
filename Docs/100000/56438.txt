<DOC>
<DOCNO> 56438 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/10/son/sondun09.html </URL>
<DATE> 2001/12/10/ </DATE>
<TIME>  </TIME>
<AUTHOR>  </AUTHOR>
<HEADLINE>
İrlanda'da bir Tır'ın kasasında ölenlerin 5'i Türk çıktı 
</HEADLINE>
<TEXT>

     Türkiye'nin Dublin Büyükelçiliği yetkilileri, İrlanda'da bir TIR'ın dorsesinde dün ölü bulunan kaçak göçmenlerin kimlik tespitlerinin yapılabilmesi için İrlanda polisine yardımcı oldu. 
     Türkiye'nin Dublin Büyükelçiliği görevlileri, TIR'ın dorsesinde bulunan 8 ölüden 5'inin Türk olduğunun belirlenmesinden sonra, kimlik tespiti için yardıma çağrıldı. Diğer kaçak göçmenlerin tam kimlik ve milliyet tespitleri için çabalar sürüyor. 
     Yetkililer, diğer kaçakların, Arnavutluk ya da Türkiye Cumhuriyeti vatandaşı olabileceklerini, hayatta kalan ve 2'sinin Türk olduğu belirtilen 4'ü erkek 1'i kadın 5 göçmenin sağlık durumlarının da ciddiyetini koruduğunu bildirdiler . 
     Bu kişilerin, halen İrlanda'nın güneydoğusunda Wexford liman kenti hastanesindeki tedavileri sürüyor. Hemen hepsinin akciğerlerinden ve solunum yollarından rahatsız olduklarına dikkat çeken İrlanda makamları, ''tedavi altındaki kişilerin durumlarının istikrara kavuşturulmasının başarıldığını'' ifade ettiler. 
     Milano'dan gelen TIR'ın arkasında bazıları ölü bulunan 13 kişiden 7'sinin Türk olduğu belirtilmişti. 
     TIR'da ölü bulunan 3'ü çocuk 8 kişinin otopsilerinin ise halen yapılmakta olduğu kaydedildi. 
     






</TEXT>
</DOC>
