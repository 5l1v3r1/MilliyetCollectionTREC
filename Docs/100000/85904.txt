<DOC>
<DOCNO> 85904 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/24/son/soneko06.html </URL>
<DATE> 2002/05/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Toplu Konut'tan kredi imkanı... 
</HEADLINE>
<TEXT>

     Toplu Konut İdaresi Başkanlığı TOKİ , daha önce kredi açılmış olup, inşaatı halen devam eden projelerin tamamlanmasını sağlamak amacıyla kredi verecek. 
     Kredi miktarlarının artırılmasına yönelik esasların belirlendiği Toplu Konut İdaresi Başkanlığı'nın tebliği, bugünkü Resmi Gazete'de yayınlandı. 
     Buna göre kredi artışı yoluyla sağlanacak imkandan, daha önce ilgili tebliğlere göre kredi açılmış ve inşaat seviyesi en fazla yüzde 98 olan tüm projeler yararlanabilecek. 
     Kredi artışı talep eden projelere, daha önce çeşitli adlar altında açılmış olan bütün kredilerin altyapı ve çevre düzenleme kredileri hariç ödenmemiş olan kısımları iptal edilecek ve inşaat seviyesine uygun olarak yeni tebliğe göre kredi açılacak. 
     Açılacak kredi miktarı, her birim inşaat seviyesi için konut başına 150 milyon lira olarak belirlendi. 
     Kredi artışının talep edildiği projelerde toplam açılacak kredi miktarı ise, birim kredi miktarının kalan inşaat seviyesi ile çarpılması ile bulunacak. Ancak talep edilmesi halinde bu miktarın altında da kredi açılabilecek. 
     
     KREDİ BAŞVURULARINDA SON TARİH 31 EKİM 2002 
     Tebliğe göre yapılacak kredi artışından yararlanmak isteyen toplu konut yapımcıları, kredi artışının talep edilmesine ilişkin yetkili organlar tarafından alınacak karar ile en geç 31 Ekim 2002 tarihine kadar ilgili bankalara başvurmaları gerekiyor. 
     Kredi artışı, yeni inşaat seviye tespiti yapılmadan toplu konut yapımcısının İdare kayıtlarındaki en son inşaat seviyesi esas alınarak hesaplanacak. Bu seviyeden sonraki ödemeler artırılan miktar üzerinden hakedişler karşılığında yapılacak. artıştan, ortak veya üyeler arasında farklılık olmaması için, daha önce kredi açılmış olan tüm ortak veya üyelerin yararlanması ise zorunlu tutuldu. 
     
     Geri ödemeler 
     Açılan kredinin ve daha önce açılmış kredilerin ödenen kısmının geri ödemelerine, yüzde 100 seviye karşılığı olan son hakedişin ödendiği tarihten itibaren, inşaat süresi bitmemiş olsa bile, 3 ay sonraki ayın ilk işgünü itibarıyla başlanacak. 
     Bu arada, toplu konut yapımcılarının veya bankanın talep etmesi veya süre uzatımı verilmemesi halinde, inşaatlar yüzde 100 seviyesine ulaşmadan da açılan kredinin kalan kısmı iptal edilerek, son seviye üzerinden geri ödeme işlemi başlatılabilecek. 
     Geri ödeme taksitleri, ait olduğu her ayın ilk işgünü ile son işgünü arasında krediyi kullandıran bankaya ödenecek. Ayın son işgününden sonra yatırılan geçmiş aya ait taksitler için, Amme Alacaklarının Tahsil Usülü hakkındaki kanunun ilgili maddesinde yer alan gecikme zammı oranı uygulanacak. Tebliğe göre açılan kredinin geri ödemeleri, toplu konut yapımcısına daha önce açılmış olan ana kredinin tabi olduğu mevzuata göre yapılacak. 
     
     ALTYAPI KREDİLERİ 
     Öte yandan yol, su, elektrik, kanalizasyon, doğalgaz, iletişim, merkezi ısıtma ve benzeri teknik altyapı tesisleri ile çevre düzenlemesi işleri ve bunların gerektirdiği tesislerin yapımı amacıyla, bu tesisler için, Banka tarafından teklif edilen keşif bedellerinin İdare tarafından uygun görülen bülümüne, Altyapı Kredisi açılabilecek. 
     Altyapı Kredisi, konut başına en fazla 300 milyon lira olarak belirlendi. Bu tebliğe göre yapılacak kredi artışından yararlanan projelere daha önce açılan altyapı kredileri de, talep edilmesi halinde, keşif bedellerini aşmamak şartıyla konut başına 300 milyon liraya kadar artırılabilecek. 
     Altyapı Kredisi talep eden toplu konut yapımcılarının, onaylı altyapı ve vaziyet planına göre hazırlanmış çevre düzeni projesi, metraj ve keşifler, kredi talebine ilişkin yetkili kurul kararı ve detay projesi ile bankaya başvurmaları gerekiyor. 
     Söz konusu tebliğ, bugünden itibaren yürürlüğe girdi. 
     





</TEXT>
</DOC>
