<DOC>
<DOCNO> 64761 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/29/son/sondun04.html </URL>
<DATE> 2002/01/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Fırtına İngiltere'yi sarsıyor.. 6 kişi öldü... 
</HEADLINE>
<TEXT>

     İngiltere şiddetli yağış ve fırtınanın etkisi altında kalırken, karayollarında yüzlerce aracın fırtınadan savrulduğu ve meydana gelen kazalarda altı kişinin öldüğü belirtildi. 
     Rüzgar hızının saatte 160 kilometreye ulaştığı İskoçya'da kara ve demiryolu taşımacılığının olumsuz etkilendiği, bazı köprülerin kapatıldığı ve kazaların meydana geldiği kaydediliyor. 
     Kuzey Yorkshire'da rüzgarın etkisiyle savrulan bir kamyonun sürücüsünün yaşamını yitirdiği, bir başka sürücünün de otomobilinin hakimiyetini kaybederek kaza geçirdiği ve öldüğü belirtiliyor. 
     County Durham ve Gosforth Park'ta meydana gelen iki ayrı trafik kazasında da iki kişinin yaşamlarını kaybettikleri, bir kişinin de Pertshire'daki Dunkeld Hilton Otel'in bahçesinde rüzgarın etkisiyle devrilen bir ağacın altında can verdiği açıklandı. Aynı kazada ağır yaralanan bir kadın da tedavi altına alındı. 
     Ayrshire'da da devrilen bir kamyonun şoförünün yaşamını yitirdiğine dikkat çeken yetkililer, sürücülerden zorunlu olmadıkça karayollarına çıkmamalarını istedi. 
     Bu arada M6 karayolunun, Cumbria bölgesindeki rüzgarın etkisiyle meydana gelen ve 26 aracın birbirine girdiği kaza yüzünden tıkandığı, ülkenin çeşitli yerlerinde rüzgarın hızının 120 ile 98 mil arasında ölçüldüğü belirtiliyor. 
     Glasgow'daki Kingston köprüsünün ulaşıma kapatıldığı, yine İskoçya'da hizmet veren ScotRail'in de çok sayıda trenini olumsuz hava şartları yüzünden seferden çektiği belirtiliyor. 
     Bölgede acil yardım ekiplerinin tümünün alarmda oldukları, elektrik hatlarında fırtına yüzünden meydana gelen arızaların giderilmesine ve ulaşım sistemindeki tıkanıkların aşılmasına çalışıldığı ifade ediliyor. 
     İskoçya'da yaklaşık 40 bin kişinin elektriksiz kaldığına da işaret eden yetkililer, rüzgarın yarın hız kesmesinin beklendiğini ve onarım çalışmalarını yoğunlaştıracaklarını bildirdiler. 
     






</TEXT>
</DOC>
