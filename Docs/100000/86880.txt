<DOC>
<DOCNO> 86880 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/30/siyaset/siy01.html </URL>
<DATE> 2002/05/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Bravo size Yaşar Bey 
</HEADLINE>
<TEXT>

Yalova’dan milletvekili seçilen Çalışma Bakanı Yaşar Okuyan, devlet parasıyla yaptırdığı Yalova’daki SSK hastanesine isim olarak kendi adını uygun gördü 
     ŞÜKRAN PAKKAN İstanbul 

     Çalışma ve Sosyal Güvenlik Bakanı Yaşar Okuyan, seçim bölgesini ihya ederken kendi tanıtımına da gereken özeni gösteriyor. Son dönemde pek çok tesisin yapıldığı Yalova’daki bazı cadde ve parklar Okuyan’ın adıyla anılıyor. Okuyan’ın adı son olarak Çalışma ve Sosyal Güvenlik Bakanlığı’nın kararıyla Yalova’da yeni yapılan hastaneye verildi. Bakan Okuyan, İki kişilik odaları olan ve 15 trilyona mal olan hastanenin resmi açılış tarihini ise temmuzun ilk haftası olarak belirledi. 
     
     Görenler SSK diyemeyecek 
     Ülkedeki birçok hastane inşaatı ödeneksizlik yüzünden beklerken, 2.5 yılda bitirilen Yalova’daki 200 yataklı modern hastane, klasik SSK anlayışına da pek uymuyor. Birbirine bağlı üç bloktan oluşan 5 katlı hastanenin odaları diğer SSK hastanelerindekinin tersine iki kişilik olarak düzenlendi. Hastaneye 150 yeni sağlık personeli atandı. Yalova SSK’da 350’si diğer SSK hastanesinin personeli olmak üzere toplam 500 personel görev yapacak. 
     

</TEXT>
</DOC>
