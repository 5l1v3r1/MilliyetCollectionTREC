<DOC>
<DOCNO> 84277 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/16/spor/ykocaomer.html </URL>
<DATE> 2002/05/16/ </DATE>
<TIME>  </TIME>
<AUTHOR> YAVUZ KOCAÖMER  </AUTHOR>
<HEADLINE>
Yiğidi öldür... 
</HEADLINE>
<TEXT>

     Bir süre önce Savaş Ay’ın A Takımı’nda, sağır dilsiz şampiyon güreşçi İsmail Dede’nin yokluk içindeki yaşamı dile getirildi. İşsiz olduğunu, devletin kendisi ile ilgilenmediği söyledi. Söylenenlerde gerçek payı yok değil idi. Ama bazı şeyler de hiç ortaya konmadı. Kasıt olduğunu düşünmüyoruz, ama eksik bilgiden kaynaklanan bu durumu düzeltmek istedik. 
     Öncelikle devletin başarılı sporculara uyguladığı bir ödül yönetmeliği vardır. Bu ödül yönetmeliği, engelli sporcular için de 1999 yılından itibaren eşit hale getirilmiştir. Adı geçen sporcumuzda bu ödül yönetmeliğine göre ödüllendirilmiştir. Ancak aldığımız duyumlara göre, bu yönetmeliğin uygulanmasında bir takım keyfi müdahaleler olduğu söylenmektedir. Bu konuda da Gençlik ve Spor Genel Müdür Yardımcısı Nuri Demirci’den bir açıklama beklemek kamuoyunun hakkıdır. 
     İsmail Dede’ye gelince, kendisi biraz da bir ev sahibi olabilmek için böyle bir programa çıkmıştır. Özellikle engelli sporcuların, toplumun duygularını sömürmeye yönelik davranışlara girmelerine, baştan beri karşı olduğumuzu herkes bilir. Nitekim, GSGM Sayın Kemal Mutlu ve İstanbul İl Müdürü Sayın Vedat Bayram’ın kişisel olarak buldukları bir çözüme göre, bu sporcumuz, İl Müdürlüğü’nde, engelliler İl Temsilciliği işlerini yürütecek şekilde işe alınmıştır. Spor hayatını devam ettirmek üzere, sabah sporlarını, bizzat Vedat Bayram ile birlikte Burhan Felek Kompleksi’nde yapmakta, kahvaltısı ve yemeği verilmekte, kendisine tahsis edilen bir masa ve sandalyede engelliler sporu ile ilgili çalışmalara katılması sağlanmaktadır. Ayrıca kendisine bir de maaş verilmektedir. 
     Yeterli midir O bir tartışma konusudur. Ancak devletin iki memurunun, yine devletin olanaksızlıkları karşısında, bir milli sporcuya böylesine sahip çıktığını da kamuoyuna duyurmasını sevgili Savaş Ay’dan beklerdik. 
     
     



 SPOR 
























</TEXT>
</DOC>
