<DOC>
<DOCNO> 58749 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/24/son/soneko19.html </URL>
<DATE> 2001/12/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Yılmaz ''Yeni krizlere düşmemek için yeniden yapılanma gerekiyor' 
</HEADLINE>
<TEXT>

     Devlet Bakanı ve Başbakan Yardımcısı Mesut Yılmaz, gelinen noktada Türkiye'de yeniden krizlere düşülmemesi için, yeniden yapılandırmanın tamamlaması gerektiğini söyledi. 
     Yılmaz, ''Bizim inancımıza göre, siyaset kurumu eğer bu değişimi gerçekleştirmek istiyorsa, bu yeniden yapılandırma programını hayata geçirmek istiyorsa, değişime önce kendisinden başlamalı'' dedi. 
     Yılmaz, Ankara Ticaret Odası ATO Başkanı Sinan Aygün ve beraberindekileri ANAP Genel Merkezi'nde kabul ederek bir süre görüştü. 
     Yılmaz kabulde yaptığı konuşmada, tamamlanmak üzere olunan 2001 yılının, Türkiye'de bütün kesimler için çok sıkıntılı, sorunlu bir yol olduğunu anlattı. Yılmaz, bu sıkıntıları en fazla yaşayan kesimlerden birinin temsilcisi olarak, ATO'nun da zaman zaman bir takım sert eleştirilerde bulunmasını anlayışla karşıladıklarını söyledi. 
     Asıl önemli olanın, önümüzdeki döneme ilişkin projeler konusunda kendileriyle tam bir mutabakat içinde olduklarını ifade eden Yılmaz, şöyle devam etti 
     ''Bir büyük düşünürün dediğine göre, tarih içerisinde en fazla ayakta kalma kabiliyetine sahip olan, en fazla güçlenen toplumlar, askeri bakımdan en güçlü olan veya ekonomik bakımdan en güçlü olan toplumlar değil, değişime en iyi ayak uydurabilen toplumlardır.'' 
     
     Büyük değişim... 

     Türkiye'nin bugün büyük bir değişim ihtiyacıyla karşı karşıya olduğunu kaydeden Yılmaz, aslında Türkiye'nin büyük bir değişimi de yaşadığını söyledi. 
     Dış dünyadaki şartların da Türkiye'yi bu yeni değişime ayak uydurmaya zorladığını bildiren Yılmaz, devamla şöyle dedi 
     ''Aslında yaşanılan krizlerin temel nedeni de, bu değişime zamanında yeterince ayak uyduramamış olmamızdır. Değişenler şartlar karşısında, çeşitli kurumlarımızı, sistemimizi yeniden yapılandırmakta geç kaldığımız, geciktiğimiz için, bunun faturasını sürekli devam eden krizler ile ödüyoruz. Bugün eskiden soyut bir kavram olan değişim, yeniden yapılandırma kavramlarının gereğinin artık sokaktaki vatandaşlarımız tarafından da paylaşılmakta olduğunu görüyoruz. Bundan da mutlu oluyoruz.'' Anavatan Partisi'nin Türkiye'de bugüne kadar en büyük yeniden yapılandırma projesini başlatan parti olduğunu belirten Yılmaz, Türkiye'nin bugün gelinen noktada yeniden krizlere düşmemesi için, bu yeniden yapılandırmayı tamamlaması gerektiğini düşündüklerini bildirdi. 
     Bu konudaki düşüncelerini, ''Çözüm için yeniden yapılandırma programı'' altında kapsamlı bir program olarak kamuoyunun gündemine getirdiklerini hatırlatan Yılmaz, bütün sivil toplum örgütlerinden anlayış, destek gördüklerini söyledi. 
     
     Ortak siyasi irade 

     Bunun hayata geçirilmesinin, ortaya konulmasından daha önemli bir husus olduğunu belirten Yılmaz, şöyle konuştu 
     ''Ancak ortak bir siyasi irade ile mümkün olabilir. Bu konuda diğer siyasi partiler ile hatta koalisyon ortakları ile aramızda görüş ayrılıkları var. Özellikle zamanlama konusunda yoğunlaşan görüş ayrılıkları var. Bizim inancımıza göre, siyaset kurumu eğer bu değişimi gerçekleştirmek istiyorsa, bu yeniden yapılandırma programını hayata geçirmek istiyorsa, değişime önce kendisinden başlamalı. 
     Bu, diğer toplum kesimlerinin de bu programa destek vermesine katkıda bulunacaktır. Onun için seçim yasası ve siyasi partiler yasasındaki değişikliklerin öncelik taşıdığı görüşüne katılıyoruz. 
     Umarım ki önümüzdeki dönemde yapılacak partilerarası temaslarla, bu konuda ortak bir anlayışa ulaşırız. Bu değişiklikleri öncelikli olarak gerçekleştiririz.'' 
     






</TEXT>
</DOC>
