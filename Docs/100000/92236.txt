<DOC>
<DOCNO> 92236 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/26/son/sonspo05.html </URL>
<DATE> 2002/06/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Güney Koreli Ahn'dan Perugia'ya karşı atak.. 
</HEADLINE>
<TEXT>

     17. Dünya Kupası'nın 2. turunda İtalya'ya uzatmada ''altın gol'' atarak Güney Kore'nin çeyrek finale yükselmesini sağlayan futbolcu Ahn Jung-Hwan, futbol kariyerini İtalya'nın Perugia takımında sürdürmek istemiyor. 
     Oyuncunun menajerliğini yapan EPlayers şirketinin açıklamasında, ''Ahn, bir daha Perugia'da oynamayacak. İtalya'ya gol attığı bahanesiyle kendisine suçluymuş gibi davranan bir takıma transfer olmasını öngörmüyoruz'' denildi. 
     Açıklamada, 25 yaşındaki oyuncunun Perugia'ya dönmek istemediği ve bu kulübün oyuncu üzerinde hiçbir hakkı bulunmadığı belirtildi. 
     Perugia Kulübü'nü bu karardan haberdar ettiklerini belirten EPlayers Başkanı Ahn Jong-Bok, Güney Kore halkının da Ahn'ın Perugia'ya dönmesini istemediğini vurguladı. 
     Perugia'nın Ahn'ın sözleşmesinin uzatılması konusunda Uluslararası Futbol Federasyonları Birliği'nin FIFA kurallarına uymadığını ileri süren Jong-Bok, Perugia'nın Güney Koreli oyuncuya 130 bin dolar borcu bulunduğunu söyledi. 
     FC Chelsea, West Ham United, Athletico Madrid, Hamburg SV ve Glasgow Rangers takımlarının Güney Koreli oyuncuyla ilgilendiğini belirten Jong-Bok, en iyi öneriyi yapan kulüple anlaşacaklarını kaydetti. 
     Ahn, 17. Dünya Kupası'nın 2. turunda İtalya'ya uzatmada ''altın gol'' atarak Güney Kore'nin çeyrek finale yükselmesini sağlamıştı. 
     Maçın ardından Perugia Kulübü Başkanı Luciano Gaucci, ülkesinin elenmesine sinirlenerek, İtalyanlara ''altın gol''ü atan Ahn'ın bundan sonra takımlarında oynayamayacağını, İtalyan futbolunu yıkan bir kişiye para ödemeye hiç niyeti olmadığını söylemişti. 
     Perugia Sözcüsü Paolo Giovagnoni, dünkü açıklamasında 2 yıl önce Güney Kore'nin Busan I.Cons takımından kiralanan Ahn'ı satın aldıklarını bildirmişti. 
     





</TEXT>
</DOC>
