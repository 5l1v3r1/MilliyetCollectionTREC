<DOC>
<DOCNO> 64323 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/26/son/sontur02.html </URL>
<DATE> 2002/01/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Çocuğunuzun arkadaşlarını tanıyor musunuz 
</HEADLINE>
<TEXT>

     Ebeveynlerin, çocuklarına arkadaşlarını seçme özgürlüğü tanımaları gerektiği belirtildi. 
     Kocaeli Üniversitesi Tıp Fakültesi Çocuk Ruh Sağlığı Anabilim Dalı Başkanı Prof. Dr. Ayşen Coşkun, arkadaşlığın çocuklukta başlayıp, zaman içinde gelişen ve çocuğun ileride sosyal yaşantısı ile insan ilişkilerini kurmasına öncülük eden bir ilişki olduğunu söyledi. 
     Arkadaşlık ilişkilerinin özellikle ergenlik döneminde ruhsal gelişme ve olgunlaşma için önemli faktörlerden biri olduğunu ifade eden Coşkun, şöyle konuştu 
     ''Bu dönemde arkadaşlık ilişkileri daha fazla değer kazanır ve gruplar oluşur. Arkadaşsızlığın yarattığı yalnızlık ve boşluk, ailenin ilgi ve sevgisiyle doldurulamaz. Anne ve babalar, genellikle çocuğun kendi ahlak ve sosyal değerlerine uygun arkadaşlar edinmelerini isteyebilirler ve bazen de arkadaş seçiminde baskı yapabilirler. Bazı ebeveynlerin, çocuğunun edindiği arkadaşların kendi istedikleri ilişkiler olmamasına tavır koymaları, son derece yanlış. Çünkü, çocuklar kendi ihtiyaç ve duygularına göre arkadaş ister. Ebeveynler çocuklarnın arkadaşlarını seçme özgürlğünü vermeli ve çocuğun arkadaşlarını iyi tanımalı. Çocuk, arkadaşlarını eve çağırıp birlikte eğlenebilmelidir.'' 
     
     Çocuğunuzun arkadaşlarını eleştirmeyin" 
     Prof. Dr. Coşkun, çocuklarının arkadaşlarını beğenmeyen anne ve babanın kesin tepkiler göstermekten kaçınması gerektiğini de söyledi. 
     Çocukların, arkadaşları hakkında söylenen şeyleri en ince ayrıntısına kadar değerlendirdiğini anlatan Coşkun, şöyle devam etti 
     ''Çocuğunuzun arkadaşlarını kesinlikle eleştirmeyin. Çocuklar arkadaşları eleştirildiğinde bunu kendilerine yapılan kişisel bir saldırı olarak değerlendirebilirler. Özellikle ergenlik döneminde çok duyarlı olurlar. Arkadaşının fikirleri ailesininin fikirleri kadar önem taşır. 
     Eğer çocuğunuzun arkadaşını beğenmezseniz, onunla konuşup, arkadaşının nesinden ve hangi davranışlarından hoşlandığını sormalısınız. O arkadaşının kötü alışkanlıkları varsa, çocuğunuzun bunu bilmesini ve arkadaşını uyarmasını sağlamalısınız. Kendini kontrol etmesini ve denetlemesini çocuğunuzun kendisine bırakmalısınız. Anne ve baba tutarlı olmalı, çocuğa farklı mesajlar vermemelidir. Yapılan uyarılar sonunda da hemen yanıt beklenmemelidir.'' Ayşen Coşkun, çocuğun, ailede şiddetli geçimsizlik, baskı ve ilgisizlik gibi sorunlar yaşaması halinde, sağlıklı arkadaş grupları yerine toplumsal suçlara yönelik gruplarda yer arayabildiğini de sözlerine ekledi. 
     






</TEXT>
</DOC>
