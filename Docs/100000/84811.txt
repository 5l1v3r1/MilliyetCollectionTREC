<DOC>
<DOCNO> 84811 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/18/son/sontur26.html </URL>
<DATE> 2002/05/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Tayyip Erdoğan "Başsız ve Başbakansız ülke olmaz" 
</HEADLINE>
<TEXT>

     AK Parti Genel Başkanı Recep Tayyip Erdoğan, ''Başsız ve başbakansız ülke olmaz, devlet yönetilmez'' dedi. 
     Recep Tayyip Erdoğan, Adapazarı Gar Meydanı'nda partisince düzenlenen mitingde, Anadolu'yu karış karış gezdiklerini ve gittiği her yerde halkı mutsuz gördüğünü söyledi. 
     Halkın büyük bölümünün, hükümetin istifa etmesini istediğini belirten Erdoğan, Başbakan Bülent Ecevit'in rahatsızlığına da değinerek, ''Aslında hasta insan üzerinden siyaset yapılmaz, fakat Türkiyem hasta, ne yapacağız Kendisine Allah'tan şifa diliyorum, ancak başsız ve başbakansız ülke olmaz, devlet yönetilmez'' diye konuştu. 
     
     ''TÜRKİYE 10 YIL GERİYE GİTTİ'' 
     Hükümetin ekonomik politikasını da eleştiren Tayyip Erdoğan, 5 kişilik bir ailenin sadece çay ve simit yemesi için ayda 270 milyon lira gerektiğini, asgari ücretin ise 163 milyon lira olduğunu belirterek şunları söyledi 
     ''Bu hükümet, benim vatandaşıma bir çay ve simiti layık görmüyor. 
     Bunlar duymaz, görmez ve gerçekleri konuşmaz. Bunların saygısı da yok. 
     Saygıları olsa sandığı getirirler. 1998'de Başbakan yine Ecevit'ti, o zaman 2 kilo buğdayla 1 litre motorin alınırken, bugün 7 kilo buğdayla 1 litre motorin alınabiliyor. İşte hesap ortadadır. 1998'de 
     Türkiye'nin gayri safi milli hasılası 225 milyar dolarken, bugün 148 milyar dolara inmiştir. Bu rakam da 1991 yılının rakamıdır. Yani Türkiye 10 yıl geriye gitmiştir.'' 
     
     KOPENHAG KRİTERLERİ 
     AK Parti'nin iktidarında, yoksulluğun ve yolsuzluğun önleneceğini savunan Erdoğan, şöyle devam etti 
     ''İki koyun gütmemiş adamlar çıkıp konuşuyor. Biz İstanbul'u başarılı yöneterek, çağdaşlığa taşıdık. Türkiye'nin adil, bilgili, güvenilir kadrolara ihtiyacı var. Istranca Dağlarını nasıl delip İstanbul'a su getirdiysek, bu dert dağlarını da delerek iktidara geleceğiz. Şu anda barajı aşan tek parti olarak AK Parti görülüyor.'' Kopenhag kriterlerinin hepsini yerine getireceklerini de ifade eden Erdoğan, ''Bu kriterler içinde inanç özgürlüğü, fikir özgürlüğü ve teşebbüs özgürlüğü var. Bunların hepsini gerçekleştireceğiz'' dedi. 
     AK Parti Genel Başkanı Erdoğan, konuşmasının ardından, alandaki partililerle birlikte ''Beraber Yürüdük Biz Bu Yollarda'' şarkısını söyledi. 
     Fazilet Partisi'nin Anayasa Mahkemesi'nce kapatılmasının ardından bağımsız kalan ve AK Parti'ye geçen Adapazarı Büyükşehir Belediye Başkanı Aziz Duran'a rozetini de takan Erdoğan, daha sonra partisinin Sakarya İl Merkezi'nin açılış törenine katıldı. 
     





</TEXT>
</DOC>
