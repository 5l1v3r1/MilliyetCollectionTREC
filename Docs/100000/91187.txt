<DOC>
<DOCNO> 91187 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/21/son/sondun16.html </URL>
<DATE> 2002/06/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Arafat "Clinton'ın planını kabul etmeye hazırım" 
</HEADLINE>
<TEXT>

     Filistin lideri Yaser Arafat, geçici Filistin devleti fikrini gözardı etmediğini ve İsrail Başbakanı Ariel Şaron'la barışa varmanın mümkün olduğuna inandığını söyledi. 
     Arafat, İsrail'in Haaretz gazetesine Ramallah'taki karargahında verdiği demeçte, ABD'den geçici devlet önerisine ilişkin henüz bir bilgi almamasına rağmen, bu fikri gözardı etmediğini ifade etti. 
     ABD'nin eski Başkanı Bill Clinton'ın sunduğu barış planını hiçbir değişiklik olmadan kabul etmeye hazır olduğunu belirten Arafat, Şaron'un dönemin dışişleri bakanı olarak, Sina'daki Yahudi yerleşim birimlerini kaldırmayı kabul ederek, Clinton'ın planını desteklediğini hatırlattı. 
     
     CLINTON'IN PLANI 
     Clinton, Arafat ile dönemin İsrail Başbakanı Ehud Barak arasında Temmuz 2000'de yapılan, ancak anlaşmaya varılamadan sona eren görüşmelerden sonra barış planını sunmuştu. 
     Plan, Filistinliler'in Batı Şeria'nın yüzde 95'iyle Gazze'nin tamamında Filistin devleti kurmasını ve Doğu Kudüs'ün egemenliğini kazanmasını öngörüyordu. Plan, Filistinlilerin 4 milyon dolayındaki Filistinli mülteciyle ilgili taleplerini azaltmasını da içeriyordu. 
     Filistinliler bu planı bazı koşullarla kabul etmiş, ancak tüm önemli konulara açıklık getirilmesini istemişti. Plan üzerindeki görüşmeler Ocak 2001'e kadar sürmüş, ancak Şaron'un Barak'a karşı zafer kazandığı seçimlerden önce anlaşma sağlanamadan kesilmişti. 
     
     UZLAŞMA 
     İsrail ile toprakların değişimi ve Batı Şeria konularındaki taleplerinde değişikliğe hazır olduğunu söyleyen Arafat, mültecilerin tamamının dönmesine ilişkin isteğini de yinelemedi. 
     Ancak Arafat, Lübnan'daki 200 bin mültecinin durumuna çözüm getirilmesi gerektiğini belirterek, uluslararası kuruluşlara bu konuda yardım çağırısında bulundu. 
     Filistinliler, İsrail'in Batı Şeria, Gazze ve Doğu Kudüs'ün tamamından çekilerek, bu bölgelerdeki Yahudi yerleşim birimlerine son vermesini, 1949'daki ateşkes sınırına çekilmesini istiyordu. Çok sayıda mülteciyi kabul etmek istemeyen İsrail ise özellikle mültecilerin geri dönmesi konusuna soğuk bakıyordu. 
     
     İNTİHAR SALDIRILARI 
     Filistin lideri, Filistinli siyasetçiler ve aydınların intihar saldırılarına son verilmesi çağrısına katıldığını ifade ederek, bazı yabancıların Filistinli gençleri suiistimal ettiğini savundu. 
     Arafat, Ceninli iki intihar bombacısının ailelerine yabancılardan 30 bin dolar geldiğini kaydetti. 
     





</TEXT>
</DOC>
