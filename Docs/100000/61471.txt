<DOC>
<DOCNO> 61471 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/09/son/sontur31.html </URL>
<DATE> 2002/01/09/ </DATE>
<TIME>  </TIME>
<AUTHOR>  </AUTHOR>
<HEADLINE>
İstanbul'da 5 günde 1974 kişi kar kazalarına uğradı 
</HEADLINE>
<TEXT>

     İstanbul'da olumsuz hava koşulları nedeniyle, hastanelerin acil servislerine başvuruda ilk sırayı el ve ayak burkulması, kırılması, kafa travması ve düşme gibi şikayetler aldı. 
     4 Ocak Cuma gününden itibaren il genelinde, 
     Sağlık Bakanlığı, SSK, özel ve diğer kamu hastanelerinin acil servislerine 1974 kişi, el ve ayak burkulması, kırılması, kafa travması ve düşme gibi nedenlerle başvurdu. 
     50 kişide ise ısınmaya çalışırken yanık meydana gelirken, 80 kişi 
     soba ve şofbenden zehirlendi. Yine hastanelere başvuranlardan 100'ünü trafik kazasında yaralananlar oluştururken, donma nedeniyle getirilen 5 kişiden 1'i öldü. İstanbullulara olumsuz hava koşullarında dikkatli davranmaları uyarısında bulunan Marmara Üniversitesi Tıp Fakültesi Ortopedi ve Travmatoloji Anabilim Dalı öğretim üyesi Doç. Dr. Selim Yalçın, özellikle karlı havalarda bu tür vakaların arttığına işaret etti. Yaşlıların daha da dikkatli olmaları gerektiğini belirten Doç. Dr. Yalçın, düşmeden dolayı ise daha çok kolun ön kısmı, omuz, dirsek, ayak, kaval kemiği ve diz kapağı kırıkları meydana geldiğini söyledi. Yaşlı insanlarda omurga kırığı da olabildiğine dikkat çeken Doç. Dr. Yalçın, kar ve buzda yürümek zorunda olanlar için şu önerilerde bulundu ''Kaymaz pabuçlar giyin. Yolun kaygan kısmından değil, karın daha yumuşak olduğu yerden yürüyün. Zıplamadan, atlamadan emin adımlarla yürüyün. Merdiven inip çıkarken bir yere tutunun.'' 
     






</TEXT>
</DOC>
