<DOC>
<DOCNO> 92648 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/28/son/soneko08.html </URL>
<DATE> 2002/06/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Fon Toprak Sigorta'nın hisselerini satışa çıkarttı 
</HEADLINE>
<TEXT>

     Tasarruf Mevduatı Sigorta Fonu TMSF , Toprak Sigorta A.Ş. ve Toprak Hayat Sigorta A.Ş.'nin hisselerini satışa çıkardı. 
     TMSF'nun konuya ilişkin duyurusu, Resmi Gazete'nin bugünkü sayısında yayımlandı. 
     Duyuruya göre katılmak isteyen yatırımcılar, teklif zarflarını kapalı olarak en geç, 25 Temmuz 2002 tarihinde saat 18.00'e kadar, Bankacılık Düzenleme Denetleme Kurumu BDDK TMSF İştirakler Daire Başkanlığı'na verecekler. 
     İştirak satışı yapılacak olan Toprak Sigorta A.Ş.'nin TMSF pay oranı yüzde 99,99, Toprak Hayat Sigorta A.Ş'nin TMSF pay oranı ise yüzde 99,60 olarak bulunuyor. 
     
     SATIŞ ŞARTLARI 
     Satışa katılmak isteyen yatırımcılar, teklif zarflarını en geç 25 Temmuz 2002 tarihinde saat 18.00'e kadar Bankacılık Düzenleme Denetleme Kurulu BDDK , TMSF İştirakler Daire Başkanlığı'na verecekler. 
     Buna göre yatırımcılardan alınan teklifler, ihale komisyonu tarafında, 26 Temmuz 2002 tarihinde saat 10.00'da, aynı adreste teklif sahipleri ve veya bunların yasal temsilcilerinin huzurunda açılacak. 
     İhaleye katılım şartı olan 50 milyar lira teminat, TMSF İştirakler Daire Başkanlığı'nın, İstanbul Gayrettepe'de bulunan Ziraat Bankası şubesine yatırılacak. 
     Bu arada ihale teminatı olarak Hazine Bonosu, Devlet tahvili veya Banka Teminat mektubu da kabul edilecek. 
     Komisyon ihale tarihinden itibaren, en geç 1 hafta içinde her iştirak için en yüksek teklifi veren yatırımcılardan başlamak üzere, yatırımcılarla müzakerede bulunacak ve en yüksek teklifi veren yatırımcı ile anlaşılması halinde, diğer iştirakçilerle görüşmeyecek. 
     Söz konusu ihalede, uygun bedelin yüzde 10'u olarak yatırılan teminat tutarı, şirket hisse devirlerinin 3. şahıs ve kurumların iznine tabi olması durumunda, TMSF Başkan Yardımcısına yüzde 25 oranına kadar yükseltilebilecek. 
     TMSF tarafından hisseleri satışa çıkarılan Toprak Sigorta A.Ş'nin ödenmiş sermayesi 2 trilyon 930 milyar lira, Toprak Hayat Sigorta A.Ş'nin ödenmiş sermayesi ise 1 trilyon 490 milyar lira olarak bulunuyor. 
     Duyuruda, Tasarruf Mevduatı Sigorta Fonu'nun 2886 Sayılı Devlet İhale Kanunu'na tabi olmadığı, satış yapıp yapmamakta veya uygun göreceği yatırımcıya satış yapmakta serbest olduğu belirtildi. 
     





</TEXT>
</DOC>
