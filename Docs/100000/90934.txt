<DOC>
<DOCNO> 90934 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/20/son/sondun05.html </URL>
<DATE> 2002/06/20/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD 11 Eylül'den bir gün önce istihbarat almış 
</HEADLINE>
<TEXT>

     Amerikan istihbaratının, 11 Eylül saldırılarından bir gün önce, saldırı planına ilişkin Arapça bir mesaj ele geçirdiği, ancak mesajın İngilizce'ye tercümesi 12 Eylül'e kadar yapılmadığı için saldırıya karşı önlem alma fırsatının kaçırıldığı ortaya çıktı. 
     Amerikan basınına konuşan bazı kaynaklar, Amerikan Ulusal Güvenlik Ajansı'nın NSA , 10 Eylül 2001'de ''Yarın saatler sıfırlanıyor. Maç yarın başlıyor'' ifadelerini kullanan bazı konuşmaları tespit ettiğini, ancak Arapça mesajın içeriğinin, 12 Eylül'de tercümesi yapıldıktan sonra anlaşıldığını söylediler. 
     NSA'in tespit ettiği mesajların, tarih, yer veya planlanan eylemin niteliğine ilişkin hiçbir ayrıntı vermediğine dikkat çekilirken, Amerikan istihbarat kaynakları, bu tür ayrıntıları belirsiz bir mesaj üzerine yönetimin alabileceği hiçbir önlem olmadığını söylediler. 
     Bir istihbarat yetkilisi, ''Bazen arka planda bir konuşma duyuyorsunuz ve kimin konuştuğu bile belli olmuyor. Bu istihbarat karşısında eyleme geçilebilir mi, tabii ki hayır. Ortada dumanı tüten bir silah yok'' dedi. 
     Amerikan istihbarat yetkililerinin, bu tür niteliği belirsiz mesajları sık sık aldığı ve terör saldırısına işaret eden mesajların artık dikkati çekemeyecek kadar ''rutin'' hale geldiği belirtiliyor. 
     Bu arada, NSA Başkanı Michael Hayden, Temsilciler Meclisi ve Senato istihbarat komitelerinin ortak yürüttüğü 11 Eylül soruşturmasında, kapalı kapılar ardında bilgi verenlerden biri oldu. 
     Federal Soruşturma Bürosu FBI ve Merkezi Haberalma Teşkilatı CIA, istihbarat başarısızlığı nedeniyle kongreden en çok eleştiri alan iki kurum olmuş, FBI ve CIA, başarısızlıklarda birbirini suçlamıştı. 
     Bazı kongre üyeleri, NSA'in sadece çeviri, analiz ve topladığı geniş mesaj yığınını ilgili yerlere dağıtmakla ilgilendiğini ve NSA'in de düzeltilmesi gerektiğini savunuyorlar. 
     





</TEXT>
</DOC>
