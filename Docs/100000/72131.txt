<DOC>
<DOCNO> 72131 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/12/son/sondun06.html </URL>
<DATE> 2002/03/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Ünlüleri Oscar heyecanı sardı... Kim nasıl hazırlanıyor.. 
</HEADLINE>
<TEXT>

     Amerikalı sinema oyuncusu Tom Cruise'dan geçen yıl ayrılan Avustralyalı sinema oyuncusu Nicole Kidman, 24 Mart'ta düzenlenecek Oscar ödülleri töreninde kendisine eşlik edecek kişiyi arıyor. 
     ''Moulin Rouge'' Kırmızı Değirmen filmiyle en iyi kadın oyuncu ödülüne aday olan 34 yaşındaki Kidman, Beverly Hills'deki bir otelde diğer Oscar adayları ile biraraya geldiği yemekte, ''Henüz beni törene götürecek biri yok. Hala arıyorum'' dedi. 
     10 yıllık evliliklerinin ardından 39 yaşındaki Cruise'den geçen 
     Ağustos ayında ayrılan Kidman, bu yıl gösterime giren ''The Others'' Diğerleri adlı filmde de rol aldı. 
     
     Jolie Kamboçyalı çocuğu evlat edindi 
     Aynı yemeğe katılan Amerikalı sinema oyuncusu Angelina Jolie'nin babası aktör John Voight da Jolie ve eşi Billy Bob Thornton'ın Kamboçyalı bir çocuğu evlat edindiğini söyledi. 
     Voight, ''Angelina, Kamboçyalı bir çocuğu evlat edindi. Artık dede oldum'' dedi. 
     Jolie'nin başrolü oynadığı ''Lara Croft-Tomb Raider'' filmi Kamboçya'da çekilmişti. İki yıl önce evlenen Thornton-Jolie çiftinin başka çocukları bulunmuyor. 
     Geçen yıl BM Mülteciler Yüksek Komiserliği UNHCR iyi niyet elçisi olarak atanan Jolie, Afgan mültecilere bir milyon dolar bağışta bulunacağını açıklamıştı. 
     Jolie'nin babası John Voight, ünlü boksör Muhammed Ali'nin hayatının anlatıldığı ''Ali'' filmindeki rolüyle, bu yılki Oscar ödüllerinde ''En iyi yardımcı erkek oyuncu'' dalında aday oldu. 
     






</TEXT>
</DOC>
