<DOC>
<DOCNO> 86508 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/28/yazar/kohen.html </URL>
<DATE> 2002/05/28/ </DATE>
<TIME>  </TIME>
<AUTHOR> Sami KOHEN  </AUTHOR>
<HEADLINE>
Nükleer savaş çıkar mı 
</HEADLINE>
<TEXT>

     Bir zamanlar ABD’nin ve Sovyetler Birliği’nin başını çektiği iki blok arasında bir nükleer savaştan korkulurdu. Dünya yıllar boyunca bu tehdidin gölgesi altında yaşadı. Neyse ki Soğuk Savaş’ın sona ermesini izleyen yeni oluşumlar bu tehlikeyi saf dışı etti. Hele geçen hafta ABD ile Rusya arasında imzalanan yeni silahsızlanma anlaşması, artık küresel bir nükleer savaş olasılığını en alt düzeye düşürdü. 
     Ancak bu, bölgesel nükleer savaş tehdidi tamamen ortadan kalktı demek değil. Örneğin şu sırada giderek tırmanan Hint - Pakistan gerginliği, böyle bir savaş olasılığını gündeme getiriyor. 
     
     SOĞUK Savaş yıllarında insanlığın başına Damokles kılıcı gibi sallanan nükleer silahlar, bir bakıma topyekün bir savaşı frenleyen "caydırıcı" bir unsur olmuştu. O dönemde Washington ile Moskova arasında böyle bir çatışmayı önleyecek örneğin iki başkent arasındaki "kırmızı telefon" hattı gibi bir dizi önlem alınmıştı. 
     Pakistan ile Hindistan arasındaki gerginliğin nükleer bir savaşa yol açmaması için birçok "mantıklı sebep" vardır. Böyle bir savaş gerçekten iki taraf için de büyük bir felaket olur. Amerikan askeri uzmanlarına göre, nükleer bir savaşta en az 12 milyon insan ölebilir ... 
     Gerçi iki tarafın liderleri de tehlikenin bilincinde. Ama gerilimin uç noktaya geldiği hallerde olayları kontrol etme gücü azalır. O zaman da "kaza eseri savaş" da kaçınılmaz hale gelebilir... 
     
     İKİ ülkenin bir savaşın eşiğine gelmesi yeni bir olay değil. Keşmir anlaşmazlığı, Hint ve Pakistan askerlerini Himalaya’daki bu bölgede hep karşı karşıya getiriyor. 
     Hindistan, Pakistan tarafından desteklendiğini iddia ettiği Keşmirli "teröristler"in, gerek Keşmir’de, gerekse Hindistan topraklarının içinde sürekli saldırılarda bulunduklarını öne sürüyor. 
     Pakistan ise Keşmirli "mücahitler"in Hint işgaline karşı savaştıklarını belirtiyor ve Pakistan hükümetinin bunları desteklediği iddialarını reddediyor. 
     Ne var ki, Hint hedeflerine karşı eyleme geçen militanların resmen değilse de, fiilen Pakistan’dan ve özellikle Pakistanlı yandaşlarından destek gördüğü bir gerçek. 
     Buna karşılık başka bir gerçek de, Keşmir’de Hint yönetimi altında yaşayan halkın önemli bir kesiminin "bağımsızlık" - veya Pakistan’la birleşmek - istediğidir... 
     
     SON günlerde Keşmir’de sınır boyuna bir milyon askerin yığılması, Hint liderlerinin "artık sabrımız tükeniyor" demesi, Pakistan’ın tam bu sırada yeni füze denemelerine girişmesi, iki tarafın birbirine sürekli ateş açması, gerginliği had aşamaya getirdi. 
     Bu kritik durum karşısında hafta sonu Bush ile Putin taraflara "sakın daha ileriye gitmeyin, gerilime son verin" mesajını verdiler. Ve şimdi İngiltere’nin de katılımı ile ortak diplomatik girişimler başladı. Amaç en azından bu aşamada havayı sakinleştirmek, Pakistan’ın "teröristleri" kontrol altına almasını sağlamak, Hindistan’ın da misilleme operasyonlarına girişmesini önlemek... 
     Bu tabloda tek umut verici nokta, iki tarafın da artık "dış diplomatik müdahalelere" bel bağlamasıdır. 
     Galiba asıl "caydırıcılık" hiçbir şekilde bir "nükleer bela" istemeyen uluslararası camianın çabalarından gelecek.. 
     
     







Necip Fazıl ve Türkeş 


Kiev’de Türk tadı 


Ecevit Polemik yok 


Diyarbakır kararlı 


Yaşamın kıyısında 


Tarih sayfaları arasında... 


Hocaların maaşı 57 


Nükleer savaş çıkar mı 


Sait Faik "rahmet" istedi... 


Komplo skandalı Başbakanlık Teftiş Kurulu’nda 


Çiller’in seçim stratejisi 


İlk 4 ayda sadece 12 bin otomobil satıldı 


Anadolu üreticisi yeni yapılanma arayışında 


Gümrükçü, başı dik dolaşana kadar 


</TEXT>
</DOC>
