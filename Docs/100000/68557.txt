<DOC>
<DOCNO> 68557 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/20/guncel/gun01.html </URL>
<DATE> 2002/02/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Ordu, asker hakemleri çekti 
</HEADLINE>
<TEXT>

Federasyona yazı gönderen Genelkurmay, şike skandalına adı karışan asker kökenli üç hakemin maç yönetmeyeceğini bildirdi 
     CEMAL ERSEN 

     Futbolda "şike çetesi" skandalında olaya adı karışan asker hakemler Genelkurmay Başkanlığı’nın talimatıyla geri çekildi. Halen üst klasmanda yer alan Ali Uluyol, Sebahattin Bitirim ve Harun Yiğit’in Genelkurmay Başkanlığı’ndan Futbol Federasyonu’na gönderilen resmi bir yazı ile bundan böyle hakemlik yapmayacakları bildirildi. "Şike Çetesi" skandalında adı geçen bir diğer hakem Sadık İlhan’ın ise şubat ayı başında emekliliğini istediği, bu yüzden söz konusu talimat kapsamı dışında kaldığı öğrenildi. Şike çetesi ile ilgili başlatılan soruşturma kapsamında ifadelerin alınması, konuya yeni bir boyut getirdi. Adı geçen asker hakemler sivil mahkemelerde sorgulanamayacağı için ifadelerin askeri savcılık tarafından alınacağı kaydedildi. Kadıköy Cumhuriyet Savcılığı’nın başvurusu ile üç asker hakemin Ankara’da askeri mahkemede ifade vereceği ve söz konusu ifadelerin değerlendirileceği bildirildi. Genelkurmay Başkanlığı’nın asker hakemleri üç yıl içinde kademeli olarak çekme kararının son olaydan sonra gözden geçirileceği, kararın sezon sonunda uygulamaya konma ihtimalinin yüksek olduğu öğrenildi. 
     Programa göre bu sezon 586 asker hakem ve gözlemcinin yarısı sezon sonunda çekilecek, kalan bölümü ise 2002 - 2003 sezonu sonunda görevlerinden ayrılacaktı. Halen üst klasmanda bulunan asker hakemlerden FIFA kokartlı Erol Ersoy, Mustafa Çulcu ve Bülent Uzun ile Harun Yiğit, İbrahim Çınar, Ali Uluyol, Ferhat Gündoğdu, Sebahattin Şahin, İsmet Arzuman, Şahin Taşkınsoy ve Sebahattin Bitirim’in durumları Genelkurmay Başkanlığı’nın kararına göre belirlenecek. Ayrıca FIFA kokartlı yardımcı hakemlerden Gürhan Güneykaya ve Aykut Gömülü ile üst klasmanda yer alan 22 asker yardımcı hakem de bu kapsamda değerlendirilecek. 
     



 GÜNCEL 




















</TEXT>
</DOC>
