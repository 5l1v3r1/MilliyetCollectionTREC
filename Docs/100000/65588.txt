<DOC>
<DOCNO> 65588 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/02/son/sonspo15.html </URL>
<DATE> 2002/02/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Albayrak, Sergen ve Hakan Ünsal konularına açıklık getirdi 
</HEADLINE>
<TEXT>

     Galatasaray Kulübü Futbol Şubesi Üyesi Abdurrahim Albayrak, Hakan Ünsal'a bonservisinin 1 milyon dolar olması koşuluyla sözleşme imzalamasını önerdiklerini söyledi. 
     Abdurrahim Albayrak, sarı-kırmızılı takımın Antalya'ya hareketi öncesi Atatürk Havalimanı'nda basın mensuplarına yaptığı açıklamada, şöyle konuştu 
     ''Tüm kamuoyunun bilmesini istiyoruz ki biz yönetim olarak bir karar aldık ve bu karar doğrultusunda Hakan Ünsal ile görüşüyoruz. 
     Kendisine, Gel sözleşme imzala, bonservisin 1 milyon dolar olsun. 
     Daha sonra gitmek istediğinde de bu parayı getiren kulüp seni alsın 
     teklifinde bulunduk. Bu arada takımda oynamaya devam edebilir. Sanırım İngiltere'den bir teklif daha var. İnşallah olur. Gönlüm Hakan'ın aramızda olması ve eski formasını alması. Ama o, Avrupa'da top oynamak istiyor.'' 
     
     "Karar Sergen'in.." 
     Bir gazetecinin, Beşiktaş'ın Sergen'e talip olmasını nasıl değerlendirdikleriyle ilgili sorusuna Albayrak, ''Sergen hangi kulüpte oynayacağına kendisi karar verecek. Biraz sabretmek lazım'' yanıtını verdi. 
     Albayrak, Siirt Jet-Pa Spor Kulübü ile konuşmuş oldukları bir rakam olduğunu kaydederek, ''Sergen ile de dün akşam tekrar konuştum. 
     Kararını kendisi verecek. Hem Galatasaray'ın, hem de Sergen'in çıkarları için Mart ayına kadar beklememiz gerektiğini düşünüyorum'' diye konuştu. 
     
     "Şeytanın bacağını kıracağız" 
     Albayrak, sarı-kırmızılı takımın ligde son deplasmanlarda aldığı başarısız sonuçlara da değinerek, ''Antalyaspor karşısında şeytanın bacağını kıracağız ve 3 puanla döneceğiz. Bizim hedefimiz şampiyonluk. 
     Zor maç olacağının bilincindeyiz. Ama kazanmak için elimizden geleni yapacağız'' dedi. 
     






</TEXT>
</DOC>
