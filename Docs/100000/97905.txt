<DOC>
<DOCNO> 97905 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/25/son/sondun12.html </URL>
<DATE> 2002/07/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Kıbrıs Rum yönetimi, firari mahkum Mustafa Yıldızçoban'ı iade etti. 
</HEADLINE>
<TEXT>

     Lefkoşa Dr. Burhan Nalbantoğlu Hastanesi'nde gözetim altındayken firar eden ve Güney Kıbrıs'a geçtikten sonra tutuklanan Mustafa Yıldızçoban ve Mustafa Gömülü adlı mahkumlardan, adam öldürmekten hükümlü Yıldızçoban, Kuzey Kıbrıs Türk Cumhuriyeti'ne iade edildi. 
     Gazeteci Sertaç Göngüner'in katillerinden biri olan Mustafa Yıldızçoban, dün Rum yetkililer tarafından Ledra Palas sınır kapısından Türk makamlarına teslim edildi. 
     Polis Basın Subaylığı'ndan alınan bilgiye göre, adam yaralamaktan hükümlü Mustafa Gömülü isimli firari ise yarın Atina üzerinden Türkiye'ye sınırdışı edilecek. 
     Mustafa Yıldızçoban ve Mustafa Gömülü adlı mahkumlar, 10 Temmuz Çarşamba günü Lefkoşa Merkezi Cezaevi'nde şampuan içince rahatsızlanmış, kaldırıldıkları Lefkoşa Dr. Burhan Nalbantoğlu Hastanesi'nden firar etmişlerdi. 
     Polis tarafından uzun süre aranan mahkumların, Güney Kıbrıs'a geçtikleri ve burada tutuklanarak cezaevine konuldukları belirlenmişti. 
     Cumhurbaşkanı Rauf Denktaş, konu hakkında, doğrudan görüşmeler sırasında Kıbrıs Rum Yönetimi lideri Glafkos Klerides'e bilgi vermiş ve mahkumların KKTC makamlarına teslim edilmesini istemişti. 
     





</TEXT>
</DOC>
