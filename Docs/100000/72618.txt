<DOC>
<DOCNO> 72618 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/14/son/sontur08.html </URL>
<DATE> 2002/03/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Beş yıldızlı bir otel bir ilçeye bedel... 
</HEADLINE>
<TEXT>

     Beş yıldız statüsündeki 300 odalı bir konaklama tesisinde, yılda, orta büyüklükte bir ilçenin tükettiği kadar yiyecek ve içecek tüketildiği belirlendi. 
     Turizm yayıncısı Ekin Yazım Merkezi'nin, Akdeniz Turistik Otelciler Birliği AKTOB için, otelllerin satın alma, yiyecek-içecek müdürleri ve konaklama tesislerine yiyecek, içecek satan firmalardan derlenen veriler üzerinde yaptığı araştırmaya göre, ülke genelindeki turistik tesislerde, yılda 580 milyon dolarlık yiyecek içecek tüketiliyor. 5 yıldız ve 1. sınıf tatil köyü statüsündeki bir konaklama tesisinde ise yılda ortalama 1 milyon doları aşan yiyecek-içecek tüketimi gerçekleşiyor. 
     Türkiye'de 5 yıldızlı otel ve 1. sınıf tatil köyü niteliğinde 187 tesis olduğu dikkate alındığında, yalnız bu statüdeki tesislerin yıllık 200 milyon dolarlık yiyecek-içecek tükettiği belirtiliyor. 5 yıldızlı bir otelin toplam harcamasının yüzde 25 ile yüzde 35'i, yiyecek-içeceğe gidiyor. 
     Araştırmada, otellerin yiyecek, içecek harcamalarının yüzde 12,5'inin sebze-meyve, yüzde 12'sinin et ve et ürünlerinden oluştuğu 
     saptanırken, süt ve süt ürünlerinin payının yüzde 7, alkollü içeceklerin payının ise yüzde 6 olduğu anlaşıldı. Araştırmada, 4 yıldızlı otellerde, yıllık ortalama yiyecek-içecek harcamasının 800 bin dolar civarında, 3, 2 ve 1 yıldızlı tesislerde ise otelin şehir içinde ya da kıyıda olmasına göre, 300 ile 500 bin dolar arasında değiştiği belirlendi. 
     
     Firmaların verdiği bilgiler 
     Araştırma kapsamındaki konaklama tesislerine yiyecek-içecek satan firmaların verdiği bilgilere göre de, 500 odalı bir konaklama tesisinde gerçekleşen, salam, bira, kızarmış patates gibi kimi ürünlerdeki tüketim miktarı, orta boy bir ilçenin yıllık tüketimine eşit olabiliyor. 
     Otellerin yiyecek içecek tüketimi açısından giderek büyüyen önemini gören firmaların, bu alana yönelik özel pazarlama yöntemleri ve birimleri kurmaya başladığına yer verilen araştırmada, kimi firmaların otellerden gelen istekler doğrultusunda ambalajdan taşımaya, saklamadan ürün içeriğinde değişikliğe kadar çeşitli düzenlemelere gittiği belirtiliyor. 
     Toplu ve düzenli tüketim özellikleri ile otellerin, yiyecek-içecek pazarında faaliyet gösteren üretici-ithalatçı-pazarlamacı firmalar için önemli bir pazar olmanın yanı sıra adeta birer laboratuvar görevi gördüğü, bu özellikleri ile de otellerin yiyecek-içecek firmaları için ciddi birer pazar araştırma birimi işlevi gördüğüne de değiniliyor. 
     






</TEXT>
</DOC>
