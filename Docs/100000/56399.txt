<DOC>
<DOCNO> 56399 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/10/spor/spo02.html </URL>
<DATE> 2001/12/10/ </DATE>
<TIME>  </TIME>
<AUTHOR>  </AUTHOR>
<HEADLINE>
DENİZLİ 9 DOĞURDU 
</HEADLINE>
<TEXT>

Zorlu maçlarda sıfır çekti 
     YALÇIN TÜRK 

     1- Fenerbahçe Avrupa kulvarından puansız döndü. Şampiyonlar Ligi’ndeki altı karşılaşmada da yenildi. Denizli, Süper Lig’de ezeli rakiplerine boyun eğip, dokuz maçta da hüznü yaşadı. 
     2- Her karşılaşmada takımın şablonuyla oynaması tepki yarattı. Ali Güneş santrfor oldu. Son maçta Johnson, Yusuf ve Ceyhun yedek oturdu. Antrenmanlar hafifleyince, tempo da düştü. 
     3- Çok önemli oyuncuların sakat olması, cezalıların artmasına rağmen Fenerbahçe maçları kazanacak pozisyonları üretti. Son dakika şanssızlıkları ve hakem hataları da sonuçlarda rol oynadı. 
     
     FENERBAHÇE’NİN bu sezon oynadığı üst düzey tüm maçları kaybetmesi, Teknik Direktör Mustafa Denizli’nin yine ağır eleştiriler almasına yol açtı. Sarı - Lacivertliler, Şampiyonlar Ligi’ndeki altı, Türkiye’de de üç büyük maçta yenildiler. Geçen seneden gelen takım içi arızaların bu yıl da devam etmesi ve Mustafa Denizli’nin geniş kadrosuna rağmen bir türlü çözümü bulamaması tenkitlerin ana noktasını oluşturdu. 
     TECRÜBELİ teknik adamın takım şablonuyla çok sık oynamasının yanı sıra formsuz oyuncularda ısrarı kötü sonuçlar sonrasında gündemi oluşturan konu oldu. Ali Güneş’in santrfor oynaması, Johnson, Yusuf ve Ceyhun’un Trabzon’da yedek kulübesinde oturması Denizli’nin aldığı ilginç kararlardan bazılarıydı. Takımın idman dozuna göre artan temposuna rağmen çalışmaların hafiflemesi de Denizli’nin yanlışları arasında gösterildi. 
     KÖTÜ sonuçlara rağmen Fenerbahçe’nin daha mücadeleci olması ise dikkat çekti. Önemli oyuncularının sakatlığı ve cezalılar nedeniyle zaman zaman yedek kulübesi bile oluşturamayan Denizli’nin, hem Beşiktaş, hem de Trabzonspor karşılaşmalarında bol gol pozisyonu bulan taktikleri üretmesi de önemliydi. Zorlu maçlarda yaşadığı son dakika şanssızlıkları ve hakem hataları da tepkileri yumuşatan nedenlerdi. 
     
     Futbolcular ne dedi 
     İyi oynayarak yenildik 
     Abdullah İnanılmaz goller kaçırıyoruz. Biz kaçırıyoruz ama bu rakibin yeteneğinden değil, vuruşlardaki beceriksizliğimizden kaynaklanan bir olay. Bu aralar arka arkaya galibiyetler alıp, kupa ve iki lig maçını kazanmamız şart oldu. Goller kaçtıkça takımın morali de bozuluyor. Rakibe pozisyon vermeden yenik duruma düşüyoruz. Ben iyi oynadığımıza inanıyorum. 
     
     Rakipler bizden şanslı 
     Ümit Özat Ne Beşiktaş ne de Trabzon maçında kötü oynadık. Her iki maçta da kazanacak pozisyonları ürettik. Ne yazık ki değerlendirmedik. Genel olarak bakıldığında pek fazla pozisyon da vermedik ama iki maçı da kaybettik. Bizim hatalarımız dışında şanssızlık da vardı. Rakip daha şanslıydı özellikle gollerde. Biz böyle oynamaya devam etmeliyiz, bu şanssızlıkları da yeneriz. 
     
     Bunları unutmamız lazım 
     Yusuf Arka arkaya iki derbi kaybetmek bizi bayağı yıprattı. Bunlar hiç ummadığımız kayıplardı. Bu iki maçta da berabere bile kalacağımızı düşünmüyorduk, kazanacağımıza inanıyorduk. Beklediğimiz çıkmadı. İki maçtan da puan alamadık. Şampiyonluğa oynayan bir takımsak bunları çabuk unutmamız lazım. Devreyi kayıpsız kapatmamız şart oldu. Kazanıp iyi hava yakalamalıyız. 
     
     Basit goller yedik 
     Rüştü Futbolda her şey oluyor. Beşiktaş ve Trabzonspor maçı bunlar için en iyi örnek. İnanılmaz pozisyonları biz kaçırıyoruz. Ardından da çok basit goller yiyerek sahadan mağlup ayrılıyoruz. Bu futbolun içindeki bir gerçek. Ama iki tane önemli maçın arka arkaya aynı şekilde kaybedilmesi bizim açımızdan büyük bir şanssızlık. Bu mağlubiyetlere kafayı takmayıp, toparlanmak zorundayız. 
     
Fener’in kara tahtası Barcelona 3-0, 1-0 B.Leverkusen 2-1, 2-1 Lyon 1-0, 3-1 Galatasaray 2-0 Beşiktaş 2-1 Trabzon 2-1      
     
Revivo müjdesi      FENERBAHÇE’YE uzun bir aradan sonra ilk iyi haber Revivo’dan geldi. Dün takımla birlikte ilk antrenmanına çıkan Revivo, Mustafa Denizli ile yaptığı görüşmede tamamen iyileştiğini ve Bursaspor maçında oynamak istediğini söyledi. İsrailli oyuncunun durumunu değerlendirecek olan tecrübeli teknik adam, Denizlispor maçının hazırlıklarını sürdürürken, bugün yapacağı çalışmadan sonra takımını kampa alacak. 
     



 SPOR 



























</TEXT>
</DOC>
