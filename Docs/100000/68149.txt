<DOC>
<DOCNO> 68149 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/17/son/sonspo07.html </URL>
<DATE> 2002/02/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Alpay Özalan ''Derbi sonrasında lig yeniden başlamış oldu'' 
</HEADLINE>
<TEXT>

     İngiltere'nin Aston Villa takımında forma giyen milli futbolcu Alpay Özalan, Fenerbahçe'nin ezeli rakibi Galatasaray'ı 1-0 yenmesinin, ligin yeniden başlaması anlamına geldiğini söyledi. 
     Alpay, internetteki ''www.alpayozalan.com'' adresli sitesinde yaptığı açıklamada, maçın skorunun Fenerbahçe açısından çok iyi olduğunu belirterek, ''Kaybetselerdi şampiyonluk yarışında önemli bir biçimde geride kalacaklardı. Ancak bu skor bir anlamda ligin yeniden başlaması anlamını taşıyor. Şimdi yarış oldukça kızıştı. Fenerbahçe, her ne kadar puan olarak geride gözükse de şampiyonluğun eşit şanstaki ortaklarından biridir. İlerleyen haftalarda ligin çok güzel bir mücadeleye sahne olacağını düşünüyorum'' diye konuştu. 
     Fenerbahçe Şükrü Saraçoğlu Stadı'nın yeni durumuna da değinen Alpay, ''Gerçekten Fenerbahçe'nin stadı futbol için güzel bir yer olmuş. Bunu televizyondan gördüm, bir de canlı görsem çok daha fazla etkilenirdim herhalde. Böyle bir statta oynamaktan tüm futbolcular büyük zevk alır. Bu açıdan Fenerbahçeli futbolcuların çok şanslı olduğunu düşünüyorum'' dedi. 
     Sakatlığı nedeniyle uzun süredir forma giyemeyen milli futbolcu, futbola olan özleminin sürdüğünü ve 3 hafta daha sahalardan uzak kalacağını kaydetti. 
     Alpay, tedavisindeki bazı yanlışlıklar nedeniyle sakatlığının uzun sürdüğünü belirterek, ''Milli takım kampına geldiğimde beni kontrol eden doktorlar, bazı yanlışlıkları belirlediler. Şimdi yeni bir tedavi programı uyguluyorum. Bu da yaklaşık 3 haftalık bir program. Ama fiziğim güçlüdür, buna fazlasıyla güveniyorum. Bu arada milli takım doktorlarımıza görünmek ve kontrolden geçmek için bir ara İstanbul'a da gelebilirim'' diye konuştu. 
     






</TEXT>
</DOC>
