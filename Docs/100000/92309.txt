<DOC>
<DOCNO> 92309 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/27/guncel/gun04.html </URL>
<DATE> 2002/06/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Doğramacı’ya anlamlı ödül 
</HEADLINE>
<TEXT>

Aliyev, Bilkent Üniversitesi’ne armağan ettiği İhsan Doğramacı heykelinin açılış töreninde 100. doğum gününde buluşma sözü verdi 
     ANKARA Milliyet 

     Azerbaycan Cumhurbaşkanı Haydar Aliyev Bilkent Üniversitesi’ne armağan ettiği üç metrelik İhsan Doğramacı heykelinin açılışında Prof. Doğramacı’ya hitaben, "Sen de çok yaşayacaksın ben de. 85. doğum gününü Bakü’de kutladık. 100. doğum günü kutlamasını da ben düzenleyeceğim" dedi. Aliyev’in Azeri Heykeltıraş Ömer Eldarov’a yaptırdığı heykel kampus kütüphanesinin karşısındaki alana dikildi. 
     
     Çok yaşayacağız 
     Aliyev, Doğramacı’nın Azerbaycan ile ilgili derin bilgisine hayran kaldığını belirterek şunları söyledi "Azeri lehçelerini, ben bile Sayın Doğramacı kadar bilmiyorum. Onun toprağa ektiği tohumlar asırlar boyunca yükselip semaya ulaşacak. Aslında insanların sağlığında heykel dikilmesine karşı olmama karşın Doğramacı’nın heykelinin sağlığında üniversiteye dikilmesi kararına onay verdim. Bu heykel asırlar boyunca burada kalacak." 
     
     Azerbaycan’ın yeri başka 
     Prof. Dr. Doğramacı da küçük yaşlardan itibaren anavatan hasretiyle büyüdüğünü ve Türklerin yaşadığı her yöreyi vatanı gibi gördüğünü ifade ederek "Azerbaycan’ın benim için değişik bir yeri vardır" diye konuştu. Konuşurken zaman zaman duygulanan Doğramacı, heykelin, uzun süre önce armağan edildiğini, ancak sağlığında dikilmemesini istediği için depoda kaldığını da belirtirken Aliyev’e minnet ve şükranlarını sundu. 
     



 GÜNCEL 



















</TEXT>
</DOC>
