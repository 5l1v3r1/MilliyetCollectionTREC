<DOC>
<DOCNO> 83726 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/13/son/soneko05.html </URL>
<DATE> 2002/05/13/ </DATE>
<TIME>  </TIME>
<AUTHOR>  </AUTHOR>
<HEADLINE>
BOTAŞ "Doğalgaz fazlası diye bir sorunumuz yok" 
</HEADLINE>
<TEXT>

     Botaş Genel Müdürü Gökhan Bildacı, ''Türkiye'nin doğalgaz fazlası var, tüketemediğimiz gazın parasını ödeyeceğiz'' şeklindeki değerlendirmelerin yanlış olduğunu vurgularken, ''doğalgaz fazlası diye bir sorunumuz yok'' dedi. 
     Genel Müdür Bildacı, Anadolu Ajansı muhabirinin sorularını yanıtlarken, bu konuda doğru olmayan tartışmaların kuruma zarar verdiğini söyledi. 
     Doğalgaz alım planında, bu yılki doğalgaz alım miktarının 25 milyar metreküp olarak gözüktüğünü, ancak bunun Mavi Akım projesinin 2002 yılı başında devreye girmesi halinde hesaplanmış bir projeksiyon 
     olduğunu anlatan Bildacı, projenin Ekim ayında devreye girmesi beklentisi nedeniyle, bu rakamın yaklaşık 23 milyar metreküpe düşeceğini anlattı. Bu rakamın tavan olduğunu, bunun üzerinde miktarlar talep etmeleri halinde daha pahalıya gaz alabileceklerini veya hiç alamayabileceklerini ifade eden Bildacı, asgari alım tutarının ise kontratlarda yüzde 80-85 olarak belirtildiğini, Botaş'ın bu yıl için asgari alım taahhüdünün yaklaşık 19.6 milyar metreküp olduğunu bildirdi. Mavi akım projesinin Ekim ayına sarkması halinde, bunun daha da aşağılara ineceğini anlatan Bildacı, devamla şöyle dedi ''Geçen yıl yaklaşık 16.5 milyar metreküp almışım, bu sene 3 santral devreye girmiş. Yeni anlaşmalarım var, gaz satıyorum tabii ki alacağım. Herkes zannediyor ki, 1 milyar dolarımız uçtu. Farzedelim bu sene alamadığım 1 milyar metreküp gaz var. Onun karşılığı 100 milyon dolar ödedim. Ertesi yıllarda bu 1 milyar metreküpü alıyorum ve para da ödemiyorum. Ben bunun parasını peşin ödedim diyorum. Al ya da öde bu. Hatta kontrat 20 senede bitiyor, ben alamadığım gaz varsa onu almaya devam ediyorum.'' Bu arada doğalgaz depolamanın gaz maliyetini hayli artırdığını, onun için bu yola son çare olarak bakmak gerektiğini kaydeden Genel Müdür Bildacı, ''işletme maliyeti, kirası var. Gazın kullanılamayacağı kesinleşirse böyle bir yola gidilir. Ama şu anda bunu görmüyorum. Ukrayna'da kullanabileceğimiz doğalgaz depoları var. Görüşmeleri yaptık herşey hazır bekliyor. Son anda ben senin deponu tuttum kiralıyorum, 1 milyar metreküp için derim biter'' diye konuştu. Genel Müdür Gökhan Bildacı, önümüzdeki yıllarda ABD'nin sıvılaştırılmış doğalgaz LNG ihtiyacının oldukça büyük miktarlara ulaşacağının hesaplandığını, bu ihtiyacın Hazar doğalgazının Türkiye'de kurulacak terminallerde sıvılaştırılarak karşılanabileceğini söyledi. Bildacı, Botaş'ın yavaş yavaş taşıma dışındaki görevlerinden çekilerek serbest piyasanın oluşturulacağını, bu yüzden sıvılaştırma tesislerini Botaş'ın yapmayacağını anlattı. Bu yöndeki açıklamalarının ardından, kendilerine büyük şirketlerin başvurduğunu açıklayan Bildacı, tam rekabet ortamının sağlanmasıyla bu şirketlerin Enerji Piyasası Düzenleme Kurulu'ndan izin almak suretiyle Akdeniz veya Ege sahillerinde sıvılaştırma tesisleri kurabileceklerini, hatta doğalgazı Hazar Bölgesinden kendileri temin edıp buralarda sıvılaştırarak ABD ve diğer ülkelere satabileceklerini kaydetti. 
     





</TEXT>
</DOC>
