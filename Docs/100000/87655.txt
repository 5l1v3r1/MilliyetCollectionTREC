<DOC>
<DOCNO> 87655 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/03/son/sondun09.html </URL>
<DATE> 2002/06/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Hamas Filistin kabinesinde yer almayacak 
</HEADLINE>
<TEXT>

     Filistin'de faaliyet gösteren aşırı dinci Hamas örgütü, yeni kabinede görev almayacağını açıkladı. 
     Hamas sözcüsü İsmail Hanya, Filistin Yönetimi'ne, önümüzdeki günlerde kurulması beklenen yeni kabinede yer almaya niyetleri olmadığını ilettiklerini belirtti. Hanya, ''Yeni hükümette yer almayacağımıza ilişkin resmi kararımızı bugün Filistin Yönetimi'ne ilettik'' dedi. 
     Filistin Devlet Başkanı Yaser Arafat'ın ''hükümetteki yeni düzenlemeler çerçevesinde oluşturulacak yeni Bakanlar Kurulu'nda, Hamas ile diğer radikal gruplara görev almaları önerisinde bulunduğu'' ve üç radikal Filistin grubunun, İsrail ile görüşmelere istekli olan bir hükümete dahil olmak istemedikleri gerekçesiyle Arafat'ın önerisini reddettiği belirtilmişti. 
     Hamas'ın ise ülke içinde ve dışındaki yandaşlarıyla öneriyi değerlendirdiği kaydedilmişti. 
     





</TEXT>
</DOC>
