<DOC>
<DOCNO> 53721 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/23/son/sondun01.html </URL>
<DATE> 2001/11/23/ </DATE>
<TIME>  </TIME>
<AUTHOR>  </AUTHOR>
<HEADLINE>
El Kaide'ye sızan bir kişi 11 Eylül için ABD'yi uyarmış 
</HEADLINE>
<TEXT>

     Usame Bin Ladin'in örgütü El Kaide'ye sızmayı başaran Hasan Dabu adlı Faslı gizli ajanın, 11 Eylül'deki saldırılardan haftalar önce örgütün saldırı hazırlığı içinde olduğu konusunda Fas ve ABD'yi uyardığı bildirildi. 
     El İttihad El İştiraki gazetesinin, bu konuda bir dosya yayımlama çalışmalarını yürüten Fransız dergisi Maximale'ye dayanarak verdiği haberde, 35 yaşındaki gizli ajan Hasan Dabu'nun, 11 Eylül'deki saldırılardan haftalar önce Faslı yetkililere, El Kaide örgütünün ''2001 yaz veya sonbaharında New York'da büyük çapta bir terörist saldırıya hazırlandığı'' konusunda bilgi verdiği, bunun üzerine Fas gizli servislerinin bu bilgiyi Amerikan gizli servislerine ilettikleri belirtildi. 
     Haberde, Usame Bin Ladin'in, Dünya Ticaret Merkezi'nin ikiz kulelerine Şubat 1993'de düzenlenen terörist saldırıların başarısızlıkla sonuçlanmasından ''büyük hayal kırıklığına uğradığı'' kaydedildi. Dünya Ticaret Merkezi'nin Şubat 1993'te bombalanması sonucu 6 kişi ölmüş, 100'den fazla insan da yaralanmıştı. 
     Haberde, kariyerine Fas'da muhbir olarak başlayan Hasan Dabu'nun daha sonra gizli servisin önemli bir ajanı haline geldiği ve Cezayir, İran ve Afganistan gibi ülkelerde bulunduğu bildirildi. Dabu'nun Afganistan'da El Kaide örgütüyle ilişki kurduğu ve örgütün ''güvenini kazandığı'' belirtildi. 
     Gazete, bu arada kimliğini açıklamayan Fransız istihbarat servisinden bir subaya dayanarak verdiği haberde de Hasan Dabu'nun daha sonra Amerikan gizli servisleriyle çalışmak üzere ABD'ye gittiğini ve El Kaide'ye karşı burada koruma altına alındığını kaydetti. Dabu'nun şu anda Washington'un bir banliyösünde sahte kimlikle yaşadığı ifade edildi. 
     






</TEXT>
</DOC>
