<DOC>
<DOCNO> 66742 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/09/spor/yurundul.html </URL>
<DATE> 2002/02/09/ </DATE>
<TIME>  </TIME>
<AUTHOR> ÖMER ÜRÜNDÜL  </AUTHOR>
<HEADLINE>
Kolay maç yok 
</HEADLINE>
<TEXT>

     Türkiye Ligi’ndeki bütün takımlar savaşıyorlar, koşuyorlar. Futbol seviyesi ve temposu gittikçe yüksedi. Puan cetvelinin alt tarafı da ateşten gömlek. Dün geceki dişe diş mücadele de gösterdi ki, artık hiç bir takım için içeride, dışarıda kolay maç yok. Galatasaray, Ali Sami Yen’de ilk 30 dakikalarda yüksek tempo ile rakiplerini kendi alanına hapseden her zamanki klasiğini dün gece sergileyemedi. Çok koşmalarına rağmen orta sahadaki ritm bozukluğu, Arif - Hasan gibi adam eksilten etkili sprinterlerin ikisinin birden yokluğu, Murat - Sergen’le forvet teşkili, alışılmış kurguyu arızaya uğratan faktörlerdi. Malatyaspor da disiplin içinde iyi direnip akılcı bir taktik plan uygulayınca Galatasaray ilk yarıda büyük üretkenlik sıkıntısı yaşadı. 
     İkinci yarıya yüksek tempolu ve baskılı başladılar. Ama Malatyaspor da iyi kapanıyordu. Alınan fazla risk yüzünden rakibin iki kontratak girişimi çok tehlikeli oldu. Ancak ikinci kontratakta çok tehlikeli bir pozisyonu Perez kademeye girerek önledi. Ve çıkan topta Bülent iyi bir asist yapınca ilk defa az adamla yakalanan Malatya defansı arasından, Murat kafayla maçın skorunu belirleyen golü attı. İlerleyen bölümde ataklar karşılıklıydı. Sonuçta Galatasaray zor maçtan üç puanla ayrıldı. 
     Batista biraz dağınık ama iyi niyetli ve çok koşan bir takım oyuncusu. Bilhassa rakip kontrataklarda çok iyi bir takipçi ve bozucu. Ayhan kesinlikle ön libero değil. Bütün iyi niyetine rağmen yer seçimindeki yanlışlarından defans bloku zora giriyor. Berkant, Batista, Ayhan üçlüsüyle kontrollü anlayış uygulanamıyor. Bu da Galatasaray’ın futbolunda kopukluklara neden oluyor. Takımda en beğendiğimiz isimler Ergün, Bülent ve sonradan oyuna girerek hücum girişimlerine yön veren katkısıyla Fleurquin’di. 
     Malatyaspor çok iyi mücadele etti. Oyun disiplinine sadıktılar. Galatasaray gibi bir takıma çok az pozisyon verdiler. Kendileri de pozisyonlar buldu. Ancak puan alamadılar. Geniş alan sprinteri Mithat’ın cezalı oluşu hücumda daha üretken olmalarını engelledi. 
     Hakem Ünsal Çimen ilk 60 dakika çok iyiydi. Ümit’in ceza sahası içindeki bir pozisyonda düşmesine haklı olarak "devam" dedikten sonra tribün, futbolcu ve kulübe baskısıyla taktir haklarında ev sahibi lehine döndü. Bilhassa Mert’e gösterdiği ilk kart çok ucuzdu. Perez’e gösterdiği ikinci sarı kartta da haklıydı. 
     



 SPOR 



























</TEXT>
</DOC>
