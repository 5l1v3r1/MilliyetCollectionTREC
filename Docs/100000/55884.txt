<DOC>
<DOCNO> 55884 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/06/son/sonspo17.html </URL>
<DATE> 2001/12/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Cansun "Maçtan önce beraberliğe razıydım..." 
</HEADLINE>
<TEXT>

     Galatasaray Kulübü Başkanı Mehmet Cansun, dün gece FC Barcelona ile yapılan maçı değerlendirerek, ''Maçtan önce, 'beraberlik ister misiniz ' deselerdi, 'evet' derdim'' dedi. 
     Mehmet Cansun, Barcelona'ya 3. kez geldiklerini ve ilk kez puan alma başarısını gösterdiklerini belirterek, şöyle konuştu 
     ''3. kez Barcelona'ya geliyoruz ve ilk kez puan aldık, mutluyuz. 
     Ama gönül isterdi ki 2-0'lık skoru koruyalım. 2-2'lik netice de iyi bir sonuç. Capone'nin gördüğü kırmızı kart çok ağırdı. Televizyonda 2-3 kez pozisyonu izledim. Kırmızı kartlık birşey yoktu. Uzun 
     yıllardır Avrupa Şampiyonlar Ligi'nde oynuyoruz. Böylesine haksız kırmızı kartlar görmedik. Hakan Ünsal'ın gördüğü kırmızı kartı da hakemin taraftar baskısı altında kalarak gösterdiğine inanıyorum. Hakemin Barcelona'yı destekleyeceği belliydi. Oyuncularımız buna göre davranmalıydılar. Bu tür kartlar için hocamız ve biz gerekenleri yapmalız ve artık bu tür maçları hazmetmeliyiz'' diye konuştu. Cansun, Galatasaray'ın Avrupa Şampiyonlar Ligi programı ile milli takım programı konusunda ise şunları şöyledi ''Bu hafta içinde Lucescu ve Şenol Güneş bir görüşme yapabilir. Hem milli takımın hem de Galatasaray'ın Avrupa Şampiyonlar Ligi programlarının aksamaması için gereken yapılacak.'' 
     
     Capone "Kart haksızdı" 
     Öte yandan Galatasaray'ın kırmızı kart gören futbolcularından Capone de gördüğü kırmızı kartın haksız olduğunu savunarak, ''O pozisyonda topa müdahale ettim. Rivaldo ise benim üzerimden atladı. Bu kırmızı kartı neden gördüm anlayamadım'' dedi. 
     -İSPANYOL BASINI 2'YE BÖLÜNDÜ- İspanya'da, Madrid gazeteleri maçın hakemini ağır bir biçimde eleştirerek, takımın 12. adamı olmakla suçladılar. Marca Gazetesi, 2 fotoğraf yayınlayarak, gösterilen kartların ağır olduğunu adeta kanıtladı. Fotoğraflardan birinde Capone'nin topa müdahalesi gözükürken, diğerinde ise Rochemback'ın, Bülent'in ayak bileğine bastığı, ancak kırmızı kart görmediği pozisyon belgelendi. 
     Aynı gazete hakemin, Rivaldo'nun üzerine adeta titrediğini vurgularken, ''Hakem, Galatasaraylı oyuncular bu oyuncunun yanından geçtiklerinde bile kart yağdırdı. Capone ve Hakan belirgin faul yapmamalarına karşın, Rivaldo'ya dokunma girişiminde bulunmaları nedeniyla oyundan atıldılar'' denildi. 
     Bu arada İspanyol basınında FC Barcelona'nın genç oyuncusu Xavi'nin şu sözlerine yer verildi ''İlk yarıda o kadar kötüydük ki soyunma odasına perişan gittik. Eğer birisi yanımıza gelip maç 2-2 bitecek sözleşme imzalayalım deseydi, hemen imzalardım.'' Barcelona gazeteleri ise hakemi yönetiminden dolayı överek, ''Merk, Türklerin sertliğine göz yummadı'' derken, 2 golü atan Saviola'ya övgüler yağdırdı. 
     Galatasaray Kulübü Futbol Şubesi Üyesi Özer Saraçoğlu, dünkü maçı değerlendirirken, hakemi eleştirdi. 
     Saraçoğlu, maçın hakeminin FC Barcelona'nın isminin etkisi altında kaldığını belirterek, ''Hakem, Barcelona'yı büyük takım gibi görüp, Galatasaray'ın gücünü göremedi'' dedi. 
     Saraçoğlu, aynı olanaklarda olmamalarına karşın FC Barcelona kadar başarılı olduklarını ve herkesin bunu görmesi ve böyle değerlendirmesi gerektiğini söyledi. 
     






</TEXT>
</DOC>
