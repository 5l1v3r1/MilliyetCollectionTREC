<DOC>
<DOCNO> 90427 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/18/guncel/gun06.html </URL>
<DATE> 2002/06/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Gergin geceye olaylı duruşma 
</HEADLINE>
<TEXT>

     FEVZİ KIZILKOYUN Konya DHA 

     Konya’nın Ahırlı ilçesi Akkise beldesinde, geçen yıl bir kişinin ölümü, 30 kişinin de yaralanmasına neden olan çatışmayla ilgili davaya dün Seydişehir Ağır Ceza Mahkemesi’nde devam edildi. Ateş emri vermekle suçlanan ve "Kasten adam öldürmek" suçundan ömür boyu hapis istemiyle yargılanan Astsubay Başçavuş Ali Çalışkan, "Kimseye ateş açmadım" dedi. Köylüler ise ateş ettiğini öne sürdükleri sanığa saldırmak istedi. Duruşmaya çelik yelekle getirilen Çalışkan, "Canımızı kurtarmak için havaya ateş ettik. Küfür ettiğim iddiaları yalandır" diye konuştu. Olayda ölen Hasan Gültekin’in babası Kadir Gültekin’e dönen Çalışkan, "Oğlunuzu öldürmedim. Şerefim üzerine yemin ediyorum, kimseye ateş açmadım" diyerek, tahliyesini istedi. Gültekin ve salondaki diğer köylüler ise "Adalet yerini bulsun" diyerek, Çalışkan’a saldırmak istedi. Kargaşa üzerine duruşma salonu ve adliye koridorları boşaltıldı. Duruşma ertelendi. 



 GÜNCEL 

















</TEXT>
</DOC>
