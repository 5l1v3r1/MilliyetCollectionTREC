<DOC>
<DOCNO> 86848 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/29/son/sontur23.html </URL>
<DATE> 2002/05/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Aile meclisi kararıyla cinayet... 
</HEADLINE>
<TEXT>

     Gaziantep'te yeğenini uyuşturucuya alıştırarak erkeklere pazarladığı iddiasıyla aranan Hüseyin Yılmaz ve 4 kardeşi, ''aile meclisi kararı'' ile telekız olduğu gerekçesiyle kız kardeşleri Hatice Yılmaz'ı öldürdü. 
     Alınan bilgiye göre, Mehmet 38 , Hasan 34 , Zekeriya 27 , Hüseyin 22 ve Tahir Yılmaz 20 , yaklaşık 4 yıl önce evden kaçan kız kardeşleri Hatice Yılmaz'ı önceki gün buldular. 
     Hatice Yılmaz'ı erkeklere pazarladığı gerekçesiyle Ziya Boztepe'yi de yanlarına alarak, Şahinbey İlçesi'ne bağlı Elmalı Köyü'ne götürdüler. Hatice Yılmaz'ın kardeşleri tarafından ''sorgulanması'' sırasında Boztepe, götürüldüğü yerden kaçtı. 
     Bu sırada götürüldüğü evde kalan Hatice Yılmaz'a, ağabeyi Hasan Yılmaz tarım ilacı içirerek intihara zorladı. Hasan Yılmaz, ilacın etkisini göstermesinin ardından kız kardeşinin kafasına tabancayla iki kez ateş ederek öldürdükten sonra, kardeşleri ile İl Jandarma Komutanlığı'na giderek teslim oldu. 
     Bu arada, İl Jandarma Komutanlığı'ndaki sorgularının ardından Adliyeye getirilen Yılmaz kardeşlerin yakınları, Hatice Yılmaz'ı erkeklere pazarladığı gerekçesi ile Ziya Boztepe'yi linç etmek istediler. 
     Polis, Yılmaz ailesinin linç girişimini silah çekerek önlerken, Adliye koridorlarını boşalttı. 
     Cumhuriyet Savcılığı'nca sorgulanan ve Nöbetçi Sulh Ceza Mahkemesi'ne çıkarılan 5 kardeş tutuklanırken, Ziya Boztepe, tutuksuz yargılanmak üzere serbest bırakıldı. 
     
     İLGİNÇ TESADÜF 

     Bu arada, kız kardeşi Hatice Yılmaz'ın öldürülmesinin kararını veren Hüseyin Yılmaz'ın, yaklaşık bir ay önce yine Gaziantep'te meydana gelen bir cinayet olayına da adının karıştığı ve arandığı öğrenildi. 
     Kardeşleri ile birlikte gözaltına alınan Hüseyin Yılmaz'ın, amcası Şaban Kırmızı tarafından öldürüldükten sonra bağevi havuzunda boğazı kesilmiş olarak cesedi bulunan Fatma Kırmızı'nın, öldürülmeden bir süre önce polise gönderdiği mektupta, ''Beni uyuşturucuya alıştırdı ve karısıyla birlikte beni erkeklere pazarlıyor'' diye suçladığı dayısı olduğu belirlendi. 
     Yetkililer, yeğenini pazarlamaktan dolayı aranan Hüseyin Yılmaz'ın, ''fahişe'' diye kız kardeşinin ölüm fermanını çıkaran kişi olduğunu ifade ettiler. 
     





</TEXT>
</DOC>
