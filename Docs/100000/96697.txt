<DOC>
<DOCNO> 96697 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/19/spor/bbas.html </URL>
<DATE> 2002/07/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Önce savunma 
</HEADLINE>
<TEXT>

Basketbol Milli Takımı coachu Aydın Örs, oyunculara ilk uyarısını yolladı ve "Sadece hücum ederek hedefe ulaşılmaz" dedi. Örs özellikle bire bir defans üzerinde duruyor 
     GÖKHAN GERMEN 

     "Rakibi geçirmeyin" 
     DÜNYA Şampiyonası hazırlıklarını İtalya’da sürdüren Basketbol Milli Takımı’nda idmanlar savunma ağırlıklı olmaya başladı. Coach Aydın Örs, dünkü iki idmanda da ilk kez bire bir takım savunması çalıştırdı. Örs, oyuncularına "Büyük hedeflere sadece hücum ederek ulaşılmaz. Savunma çok önemli. Bu kamp döneminde savunma sistemini fazla çalışamayacağız. Önemli olan rakiple olan teke tek savaşı kazanmanız. Kesinlikle rakibi geçirmemeye çalışın" dedi. 
     
     İbo korkuttu 
     AY - Yıldızlı ekip dün ayrıca kondisyoner Melih Kıranbaoğlu yönetiminde iki grup halinde yaklaşık birer buçuk saat süren ağır halter idmanı yaptı. Bu çalışmalar sırasında genç Fatih’in gözüne Hüseyin’in parmağı girdi. Uzun süre yerde yatan Fatih’in önemli bir durumu olmadığı açıklandı. Kampın hırslı isimlerinden İbrahim Kutluay da, arka arkaya üç kez sakatlık geçirdi. Yıldız oyuncu yere düştükten sonra kısa süreli tedavi gördü ve idmana devam etti. 
     
     Kaya dinleniyor 
     MİLLİ Takım’ın önceki gün yaptığı antrenmanda dizi şişen Kaya dünkü çalışmalara katılamadı ve kenardan izledi. Genç oyuncunun bugün idmanlara başlaması bekleniyor. Bu arada Ay - Yıldızlı ekibin kamp yaptığı Chiesa kasabasında ilk kez güneş açtı. Yaklaşık 5 gündür sürekli yağmur yağan ve aşırı sis nedeniyle iç karartan hava, yerini güneşli günlere bıraktı ve milli oyuncuların morali yerine geldi. 
     
Basketbolda hesap devri      BASKETBOL Milli Takımı’nın tecrübeli pivotu Hüseyin Beşok, İtalya’daki idmanların ağır geçtiğini söyledi. Hüseyin, "Ancak Aydın Örs bu kampa çok önem veriyor ve idmanları tempolu yaptırıyor. Biz bunun bilincindeydik. Sadece yiyip, çalışıp, uyuyoruz" dedi. Yıldız oyuncu, Dünya Şampiyonası’nda kendilerinden başarı beklendiğini de hatırlattı, "Bunu aramızda sürekli konuşuyoruz, gruplar ile olası eşleşmeler için hesap yapıyoruz" diye konuştu. 
     HÜSEYİN, şampiyonada favorinin ABD gibi göründüğünü ekledi ve devam etti "Biz de, onlarla son maçı, yani finali oynamak istiyoruz. Çok iyi bir kadromuz var. Türk basketbolu, Türk sporunu yükseltiyor. Bunu Amerika’da bir kere daha göstermek istiyoruz. Ayrıca ABD çok güçlü bir ekiple gelmiyor. Son olimpiyatlarda da Litvanya ile Fransa, onları yeniyordu. Basketbol sürprizlerle dolu. Gününde olan, herkesi yenebilir." 
     



 SPOR 



























</TEXT>
</DOC>
