<DOC>
<DOCNO> 94163 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/06/son/sontur24.html </URL>
<DATE> 2002/07/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Karen Fogg Türkiye'den ayrıldı "Ayrıldığım için üzgünüm" 
</HEADLINE>
<TEXT>

     AB Komisyonu Türkiye Temsilcisi Karen Fogg, 4 yıllık görev süresini doldurarak Türkiye'den ayrıldı. 
     Fogg, Esenboğa Havaalanı'nda yaptığı açıklamada, Türkiye'de geçirdiği zamandan son derece keyif aldığını ve Türkiye'nin ''harika' bir ülke olduğunu belirterek, ''Ayrıldığıma çok üzgünüm, ama Türkiye bensiz de kendisine iyi bakabilir'' dedi. 
     Türkiye'nin olması gerektiği gibi ilerlemesini beklediğini ifade eden Fogg, Türkiye'nin büyük potansiyeli bulunduğunu kaydetti. 
     Fogg, Türkiye'ye tatil için geri dönmeyi umduğunu da söyledi. 
     Esenboğa Havaalanı'ndan Brüksel'e gitmek üzere ayrılan Fogg, daha sonra da dinlenmek üzere kendi ülkesi İngiltere'ye geçecek. 
     Türkiye'deki görevinden önce Romanya AB Komisyonu Temsilciliği yapan Fogg, bundan sonra Stockholm'deki İsveç Demokrasi ve Seçim Asistanlığı Enstitüsü'nün genel sekreterliğini üstlenecek. 
     Fogg'un yerine göreve başlayacak Alman diplomat Hansjoerg Kretschmer'in ise yaz sonunda Ankara'da göreve başlaması bekleniyor. 
     Türkiye'de kaldığı süre içinde yaptığı bazı açıklamalarla kamuoyunun dikkatlerini üzerine çeken Büyükelçi Fogg, son olarak elektronik postalarının basına açıklanması olayıyla gündemi meşgul etmişti. 
     Fogg'un Kıbrıs'ta özel bir toplantıda dile getirdiği ve basına sızan görüşleri, başta KKTC Cumhurbaşkanı Rauf Denktaş olmak üzere bazı çevrelerin tepkileriyle karşılaşmıştı. 
     





</TEXT>
</DOC>
