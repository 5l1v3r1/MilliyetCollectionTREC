<DOC>
<DOCNO> 87970 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/05/guncel/gun01.html </URL>
<DATE> 2002/06/05/ </DATE>
<TIME>  </TIME>
<AUTHOR>  </AUTHOR>
<HEADLINE>
TEM araba yuttu 
</HEADLINE>
<TEXT>

Sorumsuz BOTAŞ, 6 ay önce boru hattı geçirmek için Avrupa Otoyolu’nun altını kazdı. İşi bitince de bulduğu gibi bırakmadı. Ve koskoca otoyol bir anda meteor düşmüşe döndü 
     ZAFER TOKUŞ Adapazarı DHA 

     TEM Otoyolu’nun Adapazarı Alancuma Mevkii geçişinde, Botaş’ın boru hattı geçirmek için karayolunun altında yaptığı kazıyı, zemin uygun olmadığı için gelişgüzel doldurup bırakması, bir faciaya yol açıyordu. Asfalt, dün akşam saatlerinde çökünce, yoldan geçen bir otomobil çukura düştü, ani fren yapmak zorunda kalan araçlar da birbirine çarptı. Olaydan sonra TEM’in İstanbul’a geliş yönü uzun süre ulaşıma kapandı. 
     
     Gelişigüzel bıraktılar 
     Edinilen bilgiye göre Botaş, 6 ay önce boru hattı geçirmek için bu bölgede kazı yaptı. 14 metre genişliğindeki TEM Otoyolu’nun İstanbul istikameti geçişinin altındaki zemin, boru hattına uygun olmadığı için buradan vazgeçildi. Daha sonra kazılan yer, gelişigüzel ve zemin sağlamlaştırılmadan bırakıldı. Saat 16.00 sıralarında ise zayıflayan zeminde yavaş yavaş çökme başladı. Aynı saatte TIR’la İstanbul’a gitmekte olan Coşkun Yılmaz, ilk aşamada yarım metreyi bulan çökmeyle ilgili olarak polisi arayarak bilgi verdi. Saat 17.00 sıralarında ise sürekli geçen araçların ağırlığına dayanamayan zemin çöktü. 
     
     Zincirleme kaza 
     Serap Özdabak yönetimindeki otomobil, TEM’in ortasında yaklaşık 8 metreye, 5 metre genişliğinde 3 metre derinliğindeki çukura düştü. Arkadan gelen diğer araçlar da duramayınca birçok araçta maddi hasar meydana geldi. Düşen araçtaki sürücü Özdabak yaralandı, yanındaki eşi Abdülkadir Özdabak ise yara almadan kurtuldu. Abdülkadir Özdabak, "Ben dünyanın birçok yerini gezdim. Böyle bir olayı ne gördüm ne duydum. En güvenilir karayolunda böyle şey olur mu " dedi. 
     TEM’in çökmenin meydana gelen istikameti, Düzce ve Akyazı’dan İstanbul’a doğru kesildi ve uzun kuyruklar oluştu. Araçlar D-100 Karayolu’na yönlendirildi. 
     



 GÜNCEL 















</TEXT>
</DOC>
