<DOC>
<DOCNO> 84105 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/15/son/sondun15.html </URL>
<DATE> 2002/05/15/ </DATE>
<TIME>  </TIME>
<AUTHOR>  </AUTHOR>
<HEADLINE>
İngiltere Yunanistan'ı kara listeye almayı düşünüyor 
</HEADLINE>
<TEXT>

     Turizm sezonu öncesinde vatandaşlarına seyahat edebilecekleri bölgelerle ilgili uyarılarda bulunan İngiltere Dışişleri Bakanlığı'nın, son 2 yılda 6 İngiliz kadının saldırıya uğradığı Yunanistan ile ilgili raporunu gözden geçirmeye karar verdiği ve bu ülkeyi kara listeye almayı düşündüğü belirtildi. 
     Son olarak, bir Rum ile evli 28 yaşındaki İngiliz kadının Rodos'ta kendi evinde saldırıya uğradığı ve saldırganın tecavüzünden zor kurtulduğuna dikkat çeken İngiliz basını ise geçen 2 yılda 5 İngiliz kadının daha tecavüze uğradığını hatırlatıyor. 
     Gazeteler, Golden Sun Holidays adlı şirketin iki temsilcisinin de geçen hafta sonunda aynı adada saldırıya uğradıklarını ve saldırganların elinden güçlükle kurtulabildiklerini belirtiyor. 
     İngiliz turizm şirketlerinin, bunun üzerine Yunanistan ve adalarındaki çalışanları için uyarı yazısı yayımladıkları ve kendilerini bekleyen tehlikeler konusunda görevlileri bilgilendirmeye çalıştıklarını kaydeden basın, Dışişleri Bakanlığı'nın da yıllık ülkeler raporu için Yunanistan üzerinde yeniden değerlendirme yapmayı planladığını bildirdi. 
     Bu arada, Rodos polisinin son olayla ilgili görüşlerine de yer veren İngiliz basını, ''çok sayıda kişinin gözaltına alındığı ve adada tam bir insan avı başlatıldığına'' dair açıklamalara dikkat çekti. 
     Adadaki polis şefi İlias Halivopulos'un, olayı ''istisnai bir durum'' olarak değerlendirdiği belirtilirken, ''açıklamalarda, yaşanan tüm olayların faillerinin mülteciler oldukları belirtiliyor. Hiçbir Rum'un bu olaylardan sorumlu olmadığı iddia ediliyor. Ayrıca bütün bu kişilerin yakalandıkları ve cezaya çarptırıldıkları da ifade ediliyor'' denildi. 
     





</TEXT>
</DOC>
