<DOC>
<DOCNO> 95293 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/12/son/sondun22.html </URL>
<DATE> 2002/07/12/ </DATE>
<TIME>  </TIME>
<AUTHOR>  </AUTHOR>
<HEADLINE>
The Daily Telegraph "Irak harekatı için Türkiye'nin işbirliği şart" 
</HEADLINE>
<TEXT>

     İngiltere'de yayımlanan The Daily Telegraph gazetesi, ABD'nin Irak'a yönelik olası bir harekatı için Türkiye'nin işbirliğinin şart olduğunu belirtti. 
     Gazetenin konuyla ilgili analizinde, ABD Başkanı George Bush'un ''saatini savaşa ayarladığı'', Irak lideri Saddam Hüseyin'in ise siyasi ömrünün ''giderek kısaldığı'' görüşü savunuldu. 
     ''Ancak bu savaşın önşartı Türkiye'nin böyle bir harekat için işbirliğine yanaşmasıdır'' denilen analizde, 1991'deki Körfez Savaşı sırasında Suudi Arabistan'ın desteğini alan ABD için bu kez durumun farklı olduğu görüşü savunuldu. 
     Saddam'ı yakın gelecekte tehdit olarak görmekten vazgeçen Suudilerin İslam dünyasında İslam karşıtı bir çizgide görünmekten çekindikleri, bu nedenle bu kez harekatı desteklemelerinin şüpheli olduğu değerlendirmesi yapılan analizde, ''Amerikalıların bir Irak savaşını hayata geçirmek için bütün gereksindikleri, yakınlarda bulunan üsler. ABD bunları da Türkiye'de, bazı küçük Körfez ülkelerinde ve bazı eski Sovyet cumhuriyetlerinde bulabileceğine inanıyor'' denildi. 
     The Daily Telegraph'ın analizinde, Türkiye'nin muhtemel bir kara harekatına üs oluşturacağı, Körfez ülkelerinin ise donanma için ortam sağlayacakları iddia edildi. Analizde, ''Washington halen sorunu çözmek için çalışıyor. Türkiye'nin Batı'ya büyük ölçüde ihtiyacı var. 
     Refahı Batı ile ticaretine bağlı ve yakın geçmişte de ağır bir ekonomik kriz yaşadı. Bu da Batı'nın yardımlarını Türkiye açısından iyice çekici hale getirdi. Eğer ABD konuyla ilgili başarılı bir diplomatik yaklaşım sergilerse ve Türkiye'nin içinde bulunduğu krizden çıkması yardımlarla mümkün olabilirse, Ankara'yı yanına çekebilir. Bir zamanların süper gücü Türkiye'nin zaten ABD'nin yardımıyla bölgede yeniden bir 'süper güç' statüsü kazanmaya itirazı yok'' şeklindeki sözlere yer verildi. 
     





</TEXT>
</DOC>
