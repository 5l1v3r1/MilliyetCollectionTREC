<DOC>
<DOCNO> 54238 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/27/dunya/adun.html </URL>
<DATE> 2001/11/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Asıl savaş şimdi 
</HEADLINE>
<TEXT>

Bin kadar Amerikan deniz piyadesi Kandahar’da bir havaalanını ele geçirerek köprü başı elde etti. Taliban ve El Kaide’yi kalbinden vurmayı hedefleyen Tez Özgürlük Operasyonu’ ile Afganistan savaşı yeni bir aşamaya girdi 
     DIŞ HABERLER SERVİSİ 

     Özel birliklerin gizli eylemleri hariç tutulursa Amerikalıların 7 Ekim’den beri havadan yürüttüğü Afganistan operasyonu önceki gece ilk kez karaya taşındı. Amerika, Taliban’ın kalesi ve aynı zamanda elindeki son kent olan Kandahar’a 90 kilometre uzaklıktaki Dolangi Havaalanı’na önceki gece ve dün binin üzerinde deniz piyadesi indirerek köprü başı tuttu. Harekata "Tez Özgürlük Operasyonu" adı verildi. 
     ABD’nin, önemli sayıda askerini Afgan topraklarına indirerek mücadeleyi kara birliklerine taşıması, savaşta yeni bir aşamaya gelindiğine işaret ediyor. Gözlemciler, karaya asker indirilmesiyle birlikte ABD’nin, Afganistan’da Taliban ve El Kaide’ye karşı sürdürdüğü mücadelenin sonuna yaklaştığı yorumunu yapıyor. 
     Taliban hedeflerini tam 50 gündür havadan vuran ve bugüne kadar sadece nokta operasyonlarla bombardıman uçaklarına yer göstermek üzere Afganistan topraklarına asker indiren ABD’nin ilk "nizami kara birlikleri" Arap Denizi’ndeki USS Peleliu gemisinden önce dört saatlik mesafede bulunan Pakistan’daki üslere nakledildi. Binin üzerinde deniz piyadesi buralardan da Dolangi Havaalanı’na indirildi. 
     
     İlk nizami birlikler 
     Chinook helikopterleriyle yapılan indirme operasyonu sırasında ilk inen askerler çevre güvenliğini sağlarken, helikopterlerden askerlerin yanı sıra çok sayıda hafif zırhlı araç, hava topları, tanksavar silahlar da indirildi. Amerikan bombardımanı sırasında epeyce hasar gören pistin çabucak onarılmasından sonra havaalanına C130 Hercules nakliye uçakları inecek. Bu uçaklar tank, zırhlı taşıyıcı ve top gibi ağır silahları indirecek. 
     Amerikan savaş gemisi Peleliu’da bulunan deniz piyadelerinin komutanı General James Mattis, söz konusu hava üssünün, Taliban ve El Kaide örgütüne karşı yürütülen savaşın, "Tez Özgürlük Operasyonu" kod adındaki bir sonraki aşamasında görev alacak yeni kara birliklerinin getirilmesi için kullanılacağını kaydetti. 
     Deniz piyadelerinin asıl görevi, "delikleri tıkamak", yeni kaçmaya çalışan Taliban ve El Kaide liderlerini izlemek veya önlerini keserek Pakistan’a geçmelerini engellemek olacak. En büyük hedefler ise belli Usame bin Ladin ve Taliban lideri Molla Ömer... 
     
     Yine bombalandı 
     Amerikan uçaklarının Kandahar’a yoğun bombardımanı dün de sürdü. AC130 tipi uçaklar ve saldırı helikopterleri önceki gece yoğun bombardımana tuttuğu Kandahar’ı dün sabah yeniden vurdu. 
     



 DÜNYA 












</TEXT>
</DOC>
