<DOC>
<DOCNO> 94105 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/06/son/sondun22.html </URL>
<DATE> 2002/07/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Papa suikasti ile yeni ipuçları bulundu iddiası 
</HEADLINE>
<TEXT>

     Vatikan'da Papa'yı korumakla görevli ''İsviçre Muhafızları''ndan Cedric Tornay'ın 4 yıl önce komutanını ve karısını öldürüp daha sonra intihar etmesi olayı ile Papa suikastı ve kayıp kız Emanuela Orlandi arasında bağlantı olduğu iddia edildi. 
     İtalyan Espresso dergisinde çalışan gazeteci Pino Nicotri'nin ''Vatikan Sırrı'' adlı kitabında, Tornay'ın, komutanı Alois Estermann'ı, Papa suikastı ile ilgili bağlantıyı ve kayıp kız Orlandi'ye ne olduğunu bildiği için öldürdüğünü öne sürdü. 
     16 Ekim 1978'de Papa olan Polonyalı Karol Joseph Wojtyla'ın 
     papalık döneminde, Vatikan'da tam olarak aydınlatılamayan 3 olay meydana geldi. 13 Mayıs 1981'de Mehmet Ali Ağca tarafından San Pietro meydanında Papa'ya suikast girişimi düzenlendi. 22 Haziran 1983'de babası Vatikan'da memur olan 15 yaşındaki Emanuela Orlandi kayboldu. 4 Mayıs 1998'de Vatikan topraklarındaki bir apartman dairesinde, Papa'yı korumakla görevli İsviçre muhafızlarının komutanı Alois Estermann, eşi Gladys Estermann ve Cedric Tornay adlı 23 yaşındaki İsviçreli muhafız ölü olarak bulundu. Vatikan, muhafız Tornay'ın önce komutanını, sonra eşini öldürdüğünü, daha sonra intihar ettiğini açıkladı. Dairede 4 bardak bulunurken, 4. kişinin kim olduğu halen bilinmiyor. Tornay'ın annesi Muguetta Baudat, 2 avukatıyla birlikte Roma'ya gelerek, Vatikan'ın rafa kaldırdığı soruşturmayı yeniden açmasını istedi. Yabancı Basın Merkezi'nde Cuma günü basın toplantısı düzenleyen Baudat ve avukatları, Vatikan'ın tezlerinin ''kabul edilemez'' olduğunu savundular. 
     





</TEXT>
</DOC>
