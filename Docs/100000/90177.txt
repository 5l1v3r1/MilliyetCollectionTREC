<DOC>
<DOCNO> 90177 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/16/son/sonspo04.html </URL>
<DATE> 2002/06/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Hakeme vuran Portekizli Pinto'yla "büyük" ceza geliyor 
</HEADLINE>
<TEXT>

     17. Dünya Kupası finallerine ilk turda 
     veda eden Portekiz'de, Güney Kore maçında kırmızı kartla oyun dışında kalan Joao Pinto'ya, hakeme vurduğu gerekçesiyle FIFA'dan büyük bir ceza gelmesi bekleniyor FIFA İletişim Sorumlusu Keith Cooper, karşılaşmanın Arjantinli hakemi Angel Sanchez'e, gördüğü kart sonrasında vuran ve bu hareketi televizyon ekranlarına da yansıyan Pinto ile ilgili hakem raporlarının disiplin komitesine ulaştığını açıkladı. Cooper, Pinto'nun hareketiyle ilgili suçlamaların raporda yer aldığını söyledi. Olayı incelemek üzere maç kasetlerini sağlayan FIFA'nın, hakem Sanchez'in vücudundaki morlukları gösteren fotoğraflara da sahip olduğu açıklandı. Arjantinli hakem, karşılaşma sonrası bir Portekiz Radyosu'na yaptığı açıklamada, Pinto'nun sol kaburgalarına yumruk attığını söylemişti. Pinto'nun kırmızı kart gördüğü pozisyonda yaşanan tartışma sırasında hakemin yüzünü elleriyle tutan takım kaptanı Fernando Couto'ya da ceza verilip verilmeyeceği merakla bekleniyor. D Grubu'ndaki Portekiz-Güney Kore maçının 27. dakikasında, Joao Pinto, Park Ji-Sung'a arkadan yaptığı hareket sonunda kırmızı kartla oyun dışında kalmıştı. Portekiz, Beto Severo'nun ikinci sarı karttan gördüğü kırmızı kartla da sahada 9 kişi kalmış ve karşılaşma da evsahibi ekibin 1-0'lık üstünlüğüyle sona ermişti. 2000 Avrupa Şampiyonası'nda Portekiz'in Fransa ile yaptığı yarı final karşılaşmasında, hakemi iten Abel Xavier'e 9 ay futboldan men cezası verilmiş, daha sonra cezada indirim yapılmıştı. 
     





</TEXT>
</DOC>
