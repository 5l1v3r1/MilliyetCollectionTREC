<DOC>
<DOCNO> 70176 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/01/yazar/sazak.html </URL>
<DATE> 2002/03/01/ </DATE>
<TIME>  </TIME>
<AUTHOR> Derya SAZAK  </AUTHOR>
<HEADLINE>
SHP ile yeniden 
</HEADLINE>
<TEXT>

     Solda yeni oluşumculardan Murat Karayalçın ve Fikri Sağlar, üç aydır sürdürdükleri parti kurma hazırlıklarını mart ayında sonuçlandırmak üzere anlaştılar. 
     SHP kökenli iki siyasetçi Erdal Bey'e yakınlıkları nedeniyle uzunca süre İnönü liderliğindeki bir partileşmeyi bekledikten sonra 3 aydır değişik kanatlarla uzlaşma arıyorlardı. Son olarak bayram öncesi üç eski genel başkan Murat Karayalçın, Aydın Güven Gürkan ve Altan Öymen Ankara'da bir araya geldiler. 
     Üçlü görüşmede Öymen ve Gürkan, hemen partileşmeye gidilmesi yerine solda adı geçenleri "süreç içinde tek çatı altında toplayacak" çabaların sürdürülmesini önerdiler. 
     Karayalçın ise partiyi "ivedilikle" kurup, çalışmaların hızlandırılması gerektiğini savundu. 
     Böylece iki grup arasında yollar ayrıldı ve "acilciler" mart başındaki kuruluş için düğmeye bastılar. 
     Karayalçın ve Sağlar, aralarında "genel başkanlık krizi çıkmazsa" muhtemelen "SHP adıyla" yeni partiyi kuracaklar. 
     Fikri Sağlar, "lider değil nefer olmaya hazır isimlerle yola çıktıklarını" belirtirken, bu yürüyüşte çağdaş Türkiye idealine sahip yeni kadroları görmek istedikleri inancıyla gençlere çağrıda bulunuyor. 
     Yeni parti, İnönü liderliğindeki hazırlık döneminde üzerinde çalışılan tüzük taslağı ve programı esas alacak. 
     Murat Karayalçın CHP'de Altan Öymen'in başlattığı, kolektif bir aklın ürünü olan tüzük ve programdan yararlanma düşüncesini dile getirirken yeni partinin izleyeceği "Avrupa solu" çizgisine Felipe Gonzalez modeliyle açıklık getiriyor. 1999 yılındaki Sosyalist Enternasyonal'e "küreselleşme ve sol" konusunda rapor sunan İspanya solunun başarılı lideri Gonzalez'den yararlanma düşüncesini Karayalçın şöyle anlattı 
     "Gonzalez raporu dört yıllık çalışmanın ürünüydü ve Sosyalist Enternasyonal'de tartışıldıktan sonra şu görüldü ki, Avrupa Birliği küreselleşmenin bir enstrümanı değil, küreselleşme karşısında aynı zamanda ulus devletleri koruyucu bir kalkan. Dolayısıyla Türkiye'de son haftalarda tırmanan kaygıların aksine biz yeni parti programında AB'ye tam üyelik hedefine yer vereceğiz." 
     Karayalçın, Türkiye'nin AB üyeliğinin kendi kimliği ve kültüründen uzaklaşma anlamına gelmeyeceğini belirtirken Dışişleri Bakanlığı sırasında şaka yollu söylediği "AB'ye girersek bıyıklarımı kesmeyeceğim" sözünü anımsatıyor. 
     Sağlar da, soldaki yeni oluşumda adı geçen kimi isimlerin AB konusundaki çekincelerine rağmen kendisinin de tam üyelikten yana olduğunu söylüyor. 
     İnönü yeni oluşumda yer almayacağını açıkladıktan bu yana 3 ay geçti. Burhan Şenatalar, Gülsün Bilgehan Toker ve son olarak İlhan Selçuk. Birleştirici isim olarak görülen bu kişiler üzerinde uzlaşma sağlanamayınca SHP kökenli iki siyasetçi Karayalçın ve Sağlar, kendi partilerini kurmak üzere düğmeye basıyor. 
     SHP yeniden canlandırılıyor 
     
     







Soros Türkiye'de 


Çantayla para 


Lıkır ile Mıkır 


Hangisi, dinozorluk yaşta mı, başta mı .. 


"Bücür"ün sesi 


Gençler neyin peşinde 


Geldiğimiz noktadaki riskler 


Esas pazarlık şimdi başlıyor 


Ey vatan, göz yaşların dinsin 


Borsazedeler cephesi 


Şike çetesine Meclis soruşturması 


Tırmık'ın Tırmık'a ettiğini... 


SHP ile yeniden 


Sayın Derviş, İspanyollar sizi bekliyor 


Cup 


Piyasa "kolay" açılmaz 


</TEXT>
</DOC>
