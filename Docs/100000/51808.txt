<DOC>
<DOCNO> 51808 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/12/spor/aspo.html </URL>
<DATE> 2001/11/12/ </DATE>
<TIME>  </TIME>
<AUTHOR>  </AUTHOR>
<HEADLINE>
'Borcunuzu ödeyin' 
</HEADLINE>
<TEXT>

Avusturya maçının ilk yarısı bittiğinde Şenol Güneş tüm futbolcularını "Aslanlarım" diye karşıladı, "Şimdi Türkiye’ye borcunuzu ödeyin, bir gol atın" dedi ve zafer dakikaları geldi 
     BİLAL MEŞE 

     Disiplinden kopmayın’ 
     MİLLİ Takım Teknik Direktörü Şenol Güneş, Ay - Yıldızlı futbolcuları Avusturya maçına motive etmek için yoğun bir uğraş verdi. Maç öncesinde futbolculara son uyarılarını yapan Güneş, "Hedefimiz çok büyük. Doksan dakika süreyle oyun disiplinini elden bırakmayın, hatalardan kaçının. Yardımlaşın, rakibe özellikle orta alanda nefes aldırmayın" dedi. 
     
     Bozulmak yok’ 
     KARŞILAŞMANIN devre arasında oldukça heyecanlı görünen Güneş, "Hepinizi ilk yarıdaki oyundan dolayı kutluyorum. İşte gerçek gücümüz bu. Aslanlar gibisiniz. Asıl zorluk şimdi ikinci yarıda başlayacak. Bu yarıda şartlar ne olursa olsun bozulmayın. Gol için sabırlı olun, tedbirini elden bırakmayın. Şimdi çıkacaksınız, Türk halkı için mutlaka bir gol bulacaksınız" diye konuştu. 
     
     Rehavet yasak’ 
     MAÇ bitiminde soyunma odalarında başta tek golümüzü atan Okan’ın yanı sıra tüm oyuncuları tek tek kutlayan Güneş, "Bu inancın, alın terimizin başarısıdır. Biz bu yola baş koyduk. Sahadan avantajlı skorla ayrıldık. Bu sizi asla rehavete sürüklemesin. Disiplin ve özveriyle rövanşa hazırlanacağız. Ülkeye borcumuz var, bunu ödeyeceğiz" ifadesini kullandı. 
     
Mucize aranıyor      Avusturya basını 1 - 0’lık yenilgiden sonra şanslarının kalmadığı yorumunu yaptı. İtalyanlar ise Okan’ı yere - göğe sığdıramadı 
     Kruier gazetesi 
     "1-0, ancak bundan sonra mucizeye ihtiyacımız var" manşetiyle işlediği maç için, Türk futbolseverlerinin Viyana’yı "Küçük bir İstanbul’a çevirdiğini" belirterek, "Avusturya milli takımı yeterince mücadele etti, ancak gol atamadı. Türkler’e şansı da yardım etti" yorumunu yaptı. 
     
     Kronen gazetesi 
     Maç haberini spor sayfasının manşetinden duyurdu ve "1-0, şimdi bir mucizeye ihtiyacımız var" başlığını kullandı. Gazete, "Millilerimiz kahramanlar gibi mücadele ettiler ama şansları yoktu. Şimdi, sadece İstanbul’da alınacak bir galibiyetle Dünya Kupası’na gidebiliriz" diye yazdı. 
     
     Corriere Dello Sport 
     "Interli Okan’ın golü, tüm Türkiye’nin hayallerini canlandırdı" yorumuyla verdiği haberde, Yenik duruma düşen Avusturya’nın beraberlik arayışına girdiğine de değinerek, "Ancak sahada yürekten inançlı, koşan ve oynayan bir Türkiye vardı" yorumunu yaptı. 
     
     La Gazetta Dello Sport 
     "Okan, Avusturya’da Türkiye’ye onur getirdi" başlığını kullandı ve maç boyunca ev sahibi ekibin oyuna hakim olmakta zorlandığını yazdı. İnter’de forma giyen Okan üzerine kurulan yorumda, futbolcumuzun Cuper’e de net mesajlar gönderdiğine değinildi. 
     
Yeni üs Florya      Rövanş maçı için olağanüstü hal ilan edildi. Kamp yeri değişti 
     MİLLİ takımımızın yöneticileri İstanbul’da yapılacak rövanş maçı için kırmızı alarm ilan etti. Teknik Direktör Şenol Güneş ilk olarak oyuncuların daha iyi konsantre olması için kampı Polat Otel’den, Florya Metin Oktay Tesisleri’ne aldı. Kamp alanına giriş çarşamba gününe kadar yasaklanırken, futbolcuların aileleri dün tesislere çağrılarak topluca akşam yemeği yenildi. 
     AVUSTURYA dönüşü Atatürk Havalimanı’nda kafile alkışlarla karşılanırken, en büyük tezahüratı Okan aldı. Şenol Güneş, "İlk etabı başarıyla atlattık. Bu maçı unutup, çarşambayı düşünmeliyiz. Kimse iş bitti sanmasın" dedi. Güneş bugün 11.00’de bir basın toplantısı yapacak. Milli takım yarından itibaren basına da kapanacak. Avusturya salı günü İstanbul’a gelecek. 
     
Futbolcular ne diyor      90 dakika daha var 
     TRİBÜNLERİ dolduran gurbetçilerle birlikte coştuklarını belirten Alpay, "Artık çarşambayı düşünüyoruz. Ve çarşamba akşamı kutlayacağımız Dünya Kupası’na gitme mutluluğunu. Ancak işe bitti gözüyle bakarsak çok büyük yanlışlığa düşeriz. Aynı İsveç maçında olduğu gibi. O maçta 2 hata 2 gol getirdi ve iş buraya kadar uzadı. Bitiş düdüğüne kadar en ufak bir hata yapmadan oynamaya gayret edeceğiz." 
     
     
</TEXT>
</DOC>
