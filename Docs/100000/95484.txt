<DOC>
<DOCNO> 95484 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/13/yazar/cemal.html </URL>
<DATE> 2002/07/13/ </DATE>
<TIME>  </TIME>
<AUTHOR> Hasan CEMAL  </AUTHOR>
<HEADLINE>
Siyasal istikrar için Cem, Derviş, Özkan... 
</HEADLINE>
<TEXT>

     Siyaset istikrarsız bu ülkede. Seçim sandığından yıllardır güçlü hükümetler çıkmıyor. Fazla iş yapmayan, yapsa bile bir süre sonra tökezleyen zayıf koalisyonlar kuruluyor ancak. Yönetebilir hükümetler bir türlü sahnede gözükmüyor. 
     Siyaset sahnesindeki parçalanmışlık, güçsüz hükümetler bugüne kadar daha çok ideolojik partilere yaradı, yarıyor. Merkez etkisizleşirken, uçlar güç kazanıyor. 
     Önce Refah yükseldi. 
     Sonra MHP. 
     Şimdi de Tayyip Erdoğan’ın AKP’si yükseliyor. Bütün seçim araştırmalarında yüzde 20’lerde birinci parti olarak başı çekiyor. 
     Bu nedenle de istikrar arayışları açısından soru uzun zamandır değişmiyor 
     AKP’nin alternatifi nedir 
     Düğüm bu soruda 
     Merkezde, merkezin sağın ve solundaki güçsüzlük ve bölünmüşlük, ne yazık ki, Türkiye’nin temel sorunlarına kararlılıkla el atacak hükümetlerden yıllardır bu ülkeyi yoksun kılıyor. 
     Bir dahaki seçimlerde bu değişebilir mi Siyasal istikrar bu ülkenin kapısını çalabilir mi Düğüm bu sorularda ve Tayyip Erdoğan’ın sahnede yükselen AKP’sine alternatifte yatıyor. 
     Bundan sonraki seçimde eğer sandıktan istikrarsızlık değil istikrar çıkmasını istiyorsak, bu sorunun karşılığını bulmak zorundayız. Siyasal tercihlerimizi isabetli yapmak durumundayız. 
     Şimdi bu açıdan yeni bir birliktelik, bir blok siyaset sahnesine çıkmaya hazırlanıyor 
     Cem - Derviş - Özkan üçlüsü. 
     Bu üçlü, Tayyip Erdoğan’ın AKP’sine karşı alternatif bir aday... 
     Bu arada Cem - Derviş birlikteliği şimdiden merkezin sağında ve solunda, bazı siyasal çevrelerde rahatsızlık yaratmış durumda. Değişik nedenlerle bu birlikteliğin bozulması için perde arkasında yoğun bir faaliyetin varlığı dikkati çekiyor. 
     Siyasettir bu, oynanacak. 
     Ama bu ülkede içtenlikle, istikrar arayanların, siyasal istikrarı önemseyenlerin, Cem - Derviş blokunu da önemsemelerinde yarar var. Bu düzeyde, bu çapta kişilerin birinci adamlığı, ikinci adamlığı sorun etmeden birlikte çalışmayı kabul etmeleri Türkiye için bir fırsattır. 
     Bu yüzden Cem - Derviş - Özkan üçlüsünün yolculuğu, eğer bütün Türkiye’yi kapsayacak makul bir çizgide başlarsa, bu bir umut yolculuğu olabilir. 
     Bu açılardan İsmail Cem’in dünkü ilk açıklamaları umut vericidir. Cem bir yandan Derviş ve Özkan’la birlikte yola çıktıklarını ve birlikte devam edeceklerini söylerken, aynı zamanda Türkiye’nin özünü ve kimliğini göz önünde tutan çağdaş sosyal demokrat bir anlayışını özetledi. 
     Hem Atatürk’ün Cumhuriyet Devrimi’ne, laikliğe sahip çıktı. Hem özgürlüklerin ve demokrasinin altını çizdi. Hem emeğe sahip çıktı, hem girişimcilik ve verimliliğinin önemini vurguladı. 
     Sosyal adalet, fırsat eşitliği, dayanışma derken aynı zamanda üretimin altını çizdi. Değişim ve yenileşme derken bu topraklarda tarihle bütünleşmekten de söz etti. 
     Aynı zamanda Türkiye’nin Avrupa Birliği’ne tam üyeliğini savunurken, bunu Türkiye’nin çağdaşlaşma projesi olarak niteledi. Gençliğin önemini vurguladı. Ve sosyal demokrasi anlayışını anlatırken, "geçmişte kalarak gelecek yaratılamaz" dedi. 
     Ve yeni şeyler söyleme zamanı diyerek sözlerini tamamlarken, "Allah utandırmasın " dedi. 
     Cem’e, Derviş’e, Özkan’a başarılar diliyorum. 
     Siyasal yelpazesi dar değil, makul genişlikte olan, Türkiye’nin Avrupa Birliği projesine kararlılıkla sahip çıkan, üretimi sosyal adaletle birlikte önemseyen ve bütün Türkiye’yi kucaklayan bir parti ve harekete Türkiye’nin ihtiyacı olduğunu düşünüyorum. 
     
     







Yeni oluşum solda mı 


"Bu da geçer yahu"... 


Mühendisler ve... 


Derviş’in konumu 


Clinton’ın dünya görüşü 


Siyasal istikrar için Cem, Derviş, Özkan... 


Sürpriz umut 


Batan geminin salları 


Fen - edebiyat mezunlarına müjde 


Kriz bir fırsat da olabilir... 


Örneklere bakın tercihinizi yapın 


Avrupa yolu, Beşiktaş çarşısından geçer... 


Çağdaş Anadolu Partisi 


Özkan’ın özverisi 


Karısının kolunu kırana cezanın nesi tuhaf 


ABD’de bilanço oyunu’na 10 yıl hapis 


</TEXT>
</DOC>
