<DOC>
<DOCNO> 64234 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/26/siyaset/siy04.html </URL>
<DATE> 2002/01/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Avrupa, dilekçe ve 312 için devreye girdi 
</HEADLINE>
<TEXT>

Ecevit’i ziyaret eden AB Türkiye Temsilcisi Fogg, "Kürtçe eğitim genelgesinden endişeliyiz" dedi 
     ELÇİN ERGÜN - ÖZGÜR EKŞİ Ankara 

     Hükümet ortakları arasında tartışmalara yol açan Anayasa değişikliklerini hayata geçirecek uyum yasaları için Avrupa devreye girdi. AB Türkiye Temsilcisi Karen Fogg başkanlığında büyükelçilerden oluşan heyet dün akşam Başbakan Bülent Ecevit’e sürpriz bir ziyaret gerçekleştirerek, paketteki tartışmalı 312. madde ve Kürtçe eğitim dilekçesi verenler için yayımlanan genelge konusunda endişelerini anlattı. 
     Türk Ceza Kanunu’nun 159. ve 312. maddelerinde değişiklik yapan uyum yasaları paketinin, özgürlüğü daha da kısıtlayıcı şekliyle TBMM’de Adalet Komisyonu’nda kabul edilmesi ve Kürtçe eğitim için dilekçe verenlerin İçişleri Bakanı Rüştü Kazım Yücelen’in genelgesiyle tutuklanması Avrupa’yı harekete geçirdi. Fogg, AB Dönem Başkanı İspanya’nın Ankara Büyükelçisi Manuel De La Camara ve Danimarka Büyükelçisi Christian Happe, Başbakanlık’ta Ecevit’le yarım saat görüştü. Görüşmede uyum yasalarında hükümet ortakları arasında yaşanan "uyumsuzluk" konu edildi. Yabancı diplomatlar özellikle 312. madde için düşünülen değişikliğin AB kriterleri ile çelişeceği yönündeki endişelerini ve Avrupa kamuoyundaki duyarlılığı dile getirdi. Ziyaretçilerin, AB Ortaklık Komite toplantısında gündeme geldiği öne sürülen Kürtçe eğitim için dilekçecilere yapılan muameleden duyulan rahatsızlığı Ecevit’e aktardığı iddia edildi. 
     
     Pazartesiyi bekleyin 
     Diplomatlara, paket üzerindeki tartışmaların henüz bitmediğini hatırlatan Ecevit, konunun koalisyon liderleri arısında yapılacak zirvede ele alınacağının işaretini verdi. Başbakanlık kaynakları, uyum yasalarında ortaklar arasında yaşanan uyumsuzluğun giderilmesi için yapılacak zirvenin pazartesi günü gerçekleşmesinin beklendiğini ifade etti. 
     



 SİYASET 












</TEXT>
</DOC>
