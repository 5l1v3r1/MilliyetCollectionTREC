<DOC>
<DOCNO> 58594 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/23/son/sondun04.html </URL>
<DATE> 2001/12/23/ </DATE>
<TIME>  </TIME>
<AUTHOR>  </AUTHOR>
<HEADLINE>
FBI, uçağa bomba sokan Arap görünümlü kişiyi sorguluyor... 
</HEADLINE>
<TEXT>

     American Airlines'a ait uçakta üzerinde gizlediği patlayıcıyla eylem girişiminde bulunan kişinin Federal Soruşturma Bürosu FBI tarafından sorgulandığı bildirildi. 
     Uçağın iki adet F-15 savaş uçağı eşliğinde Boston'un Uluslararası Logan Havaalanı'na indiği sırada, pist çevresinde polis, itfaiye ve bomba uzmanlarının beklediği, tarama cihazına sokulan ayakkabıların topuğunda gizlenen C-4 tipi patlayıcıya rastlandığı belirtildi. 
     Ayakkabıların analiz için FBI laboratuvarlarına götürüldüğü, tek başına seyahat eden ve bagajı bulunmayan eylemci ile birlikte bazı yolcuların havaalanında FBI tarafından sorguya çekildiği açıklandı. 
     Paris-Miami seferini yapan uçakta bulunan 185 yolcu ile 12 kişiden oluşan mürettabat, inişten sonra uçaktan güvenli bir şekilde çıkarılırken, Richard Reid adına düzenlenen İngiliz pasaportuyla seyahat eden ''Arap görünümlü'' eylemci FBI tarafından gözaltına alındı. 
     Havaalanı yetkilisi Thomas Kinton, yolcunun, ayakkabılarına yerleştirdiği patlayıcıyı, ateşlemeye hazırlandığı sırada, yanında bulunan yolcular ve mürettebat tarafından son anda engellendiğini söyledi. Patlayıcının muhtemelen uçağa ciddi ölçüde zarar verebilecek güçte olduğunu belirten Kinton, 1.93 boyundaki eylemcinin, kendisini engellemeye çalışan bir bayan görevliyi hafif yaraladığını açıkladı. 
     Yolcuların, eylemciyi etkisiz hale getirerek koltuğuna bağladıkları ve uçakta bulunan iki doktorun, eylemciye sakinleştirici verdikleri, daha sonra da patlayıcı yerleştirilen ayakkabıların eylemcinin ayaklarından çıkarıldığı kaydedildi. 
     kaydetti. 
     






</TEXT>
</DOC>
