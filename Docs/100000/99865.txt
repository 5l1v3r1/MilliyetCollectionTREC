<DOC>
<DOCNO> 99865 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/04/dunya/adun.html </URL>
<DATE> 2002/08/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Korkutan soygun 
</HEADLINE>
<TEXT>

Yunanistan’ın Ege’deki Kos adasında bulunan bir askeri cephanelik soyuldu. Soygunda 17 Kasım örgütü bağlantısından şüpheleniliyor 
     YORGO KIRBAKİ Atina 

     Yunan polisinin, 17 Kasım terör örgütünü çökertmek için bir aydır sürdürdüğü operasyonlarda 15 teröristi yakaladığı bir sırada, Ege’de İstanköy Kos adasındaki bir askeri cephanelikten 17 Kasım’ın geçmişteki soygunlarını hatırlatan bir profesyonellikle 150 kilo ağırlığında çeşitli tip silah çalındı. Soygunun, yeniden toparlanmaya çalışan 17 Kasım tarafından gerçekleştirilmiş olabileceği bildiriliyor. 
     Yunan hükümeti ile silahlı kuvvetlerini alarma geçiren soygun geçen çarşamba ya da perşembe günü gerçekleştirildi. Cephanelikten silah çalındığı ise cuma akşamı geç saatlerde anlaşıldı. 
     
     17 tabanca, 6 tüfek 
     İstanköy’deki cephanelikten, 17 adet 45 kalibrelik tabanca, üç adet G3 tipi otomatik tüfek ve üç adet HK11 tipi makinalı tüfek çalındı. 
     Sızan haberlere göre soyguncular tünel kazarak cephaneliğe girdiler. Çaldıkları silahları daha sonra bir araca yükleyip nöbetçilere görünmeden kaçtılar. 
     İstanköy adasında tatil yapan Yunan Savunma Bakanı Yiannos Papandoniu, birlikteki soygundan haberdar edilince, geceyarısı Başbakan Kostas Simitis ile bir telefon görüşmesi yaptı. Ardından Kamu Düzeni Bakanı Mihalis Hrisohoidis de devreye girdi. Birlikteki tüm izinler kaldırılırken, İstanköy limanında ve havaalanında olağanüstü güvenlik önlemleri alındı. Yunan Kara Kuvvetleri’nden bir müfettiş heyeti ve Emniyet Müdürlüğü yetkilileri incelemeler yapmak üzere İstanköy adasına gitti. 
     
     17 Kasım şüphesi 
     Yayınlarını sık sık yarıda keserek soygun hakkında gelişmeleri aktaran Yunan televizyonları ise soygunun 17 Kasım tarafından gerçekleştirilmiş olabileceğini belirttiler. 17 Kasım, 1989 yılında dört saat süren bir operasyonla Larisa’daki bir askeri cephanelikten çok sayıda roket çalmış ve bunların bir bölümünü saldırılarında kullanmıştı. 
     
     Hükümet temkinli 
     Soygunla ilgili soruşturmada, son 10 günde içinde iki kişinin bulunduğu şüpheli bir otomobilin görüldüğü, ancak denetlenmek için durdurulmadığı anlaşıldı. 
     Hükümet Sözcüsü Tilemahos Hitiris, "17 Kasım hapiste" diyerek İstanköy’deki soygunu bu örgütle bağdaştırmamaya özen gösterirken, geçmişte meydana gelen benzer olayların daha sonra ticaret amacıyla yapıldıklarının ortaya çıktığını hatırlattı. 
     



 DÜNYA 












</TEXT>
</DOC>
