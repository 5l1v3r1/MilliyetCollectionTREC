<DOC>
<DOCNO> 61824 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/11/son/sontur13.html </URL>
<DATE> 2002/01/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Ne oluyor bize ...Yine öğretmen yine taciz iddiası.. 
</HEADLINE>
<TEXT>

     Bursa'nın Gemlik İlçesi'nde 9 yaşındaki kız öğrencisine tacizde bulunduğu iddia edilen öğretmen, öğrencinin babası ve 2 arkadaşı tarafından dövüldü. Kız öğrenciyi taciz ettiği öne sürülen öğretmen gözaltına alındı. 
     Alınan bilgiye göre, Gemlik'in Engürücük Köyü İlköğretim Okulu 3. 
     sınıf öğrencisi F.Ç. öğretmeni Muzaffer D. tarafından taciz edildiğini iddia ederek babası Metin Ç.'ye durumu anlattı. Baba Metin Ç, yanına aldığı 2 arkadaşı ile birlikte okula giderek teneffüs sırasında öğretmen Muzaffer D.'yi okulun bahçesine çağırdı. Metin Ç. ve arkadaşları, burada öğretmen Muzaffer D.'yi dövdüler. Okulda görevli diğer öğretmenler tarafından güçlükle sakinleştirilen Metin Ç. ve arkadaşları, okuldan uzaklaştırılırken, öğretmen Muzaffer D., Gemlik Devlet Hastanesi'ne kaldırıldı. Muzaffer D, ayakta yapılan tedavisinin ardından Cumhuriyet Savcısının talimatıyla Gemlik İlçe Jandarma Komutanlığı tarafından gözaltına alındı. 
     
     Öğretmen suçlamaları reddetti 

     Öğretmen Muzaffer D'nin ifadesinde, bugüne kadar hiçbir öğrencisine tacizde bulunmadığını, meslek hayatı boyunca öğrencilerine sevgiyle yaklaştığını söylediği öğrenildi. Başarılı bulduğu öğrencisi F.Ç'yi, bu başarısından dolayı ''başını okşayarak'' kutladığını ifade eden Muzaffer D'nin, suçlamaları reddederek, hareketinin kesinlikle taciz olmadığını anlattığı öğrenildi. 
     Bu arada, baba Metin Ç'nin, olaydan sonra Cumhuriyet Savcılığı'na başvurarak suç duyurusunda bulunduğu, Jandarma'nın da Metin Ç. ve kimlikleri henüz belirlenemeyen 2 arkadaşını, ifadelerine başvurulmak üzere çağırdığı öğrenildi. 
     

     
</TEXT>
</DOC>
