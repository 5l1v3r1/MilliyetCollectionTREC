<DOC>
<DOCNO> 91619 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/23/son/sontur04.html </URL>
<DATE> 2002/06/23/ </DATE>
<TIME>  </TIME>
<AUTHOR>  </AUTHOR>
<HEADLINE>
11 Eylülzede Türkler... 
</HEADLINE>
<TEXT>

     ABD'de 11 Eylül'de meydana gelen terörist saldırı sonrasında başlatılan operasyonlarda gözaltına alınan ve tutuklanan yabancı uyruklular arasında Türklerin de bulunduğu bildirildi. 
     Dışişleri Bakanı İsmail Cem, SP Rize Milletvekili Mehmet Bekaroğlu'nun soru önergesini yanıtlarken, New York'ta 11 Eylül'de meydana gelen terörist saldırı sonrasında gözaltına alınan ve tutuklanan Türk vatandaşları hakkında bilgi verdi. 
     11 Eylül'den sonra izinsiz çalışmakta veya ikamet etmekte olan 
     yabancı uyruklulara karşı ABD makamlarınca yürütülen operasyonlar çerçevesinde bin 200 yabancı uyruklunun gözaltına alındığını kaydeden Cem, bunlar arasında 63 Türk vatandaşının bulunduğunu bildirdi. Tutuklanan kişilerin mahkemeye çıkarılıp, duruşma sonucunda tutuklunun isteği ve maddi imkanları gözönünde bulundurularak kefalet sınırdış, rızayla ülkeyi terk veya sınırdışı yöntemlerinden birine karar verildiğini ifade eden Cem, sınırdışı edilmesi kararlaştırılan kişilerin 90 gün içinde ilgili makamlarca sınırdışı edilmeleri gerektiğini hatırlattı. Cem, New York, Long Island ve New Jersey bölgelerinde gözaltına alınan 6 Türk vatandaşının halen cezaevinde bulunduğunu belirterek, sınırdışı kararı kesinleşen 3 Türk vatandaşının mahkeme kararına itiraz ederek, ABD'de kalabilmek için yeni duruşma talebinde bulunmaları nedeniyle sınırdışı edilmediklerini, 3 vatandaşın davalarının ise devam ettiğini kaydetti. Cem, bu kişilerin ilgili başkonsolosluklar tarafından ziyaret edildiğini, bu ziyaretler sırasında tutukla Türk vatandaşlarının kimlikleri, tutuklanma nedenleri ve gözaltında kalış süreleri hakkında bilgi temin edilerek, aileleriyle görüşme, avukat tutma gibi konularda yardıma ihtiyaçları olup olmadığı, cezaevi koşulları, gıda ve sağlık hizmetlerinde şikayetleri bulunup bulunmadığının sorulduğunu ve vatandaşların taleplerinin cezaevi yönetimine aktarıldığını ifade etti. ABD'deki temsilciliklerden alınan bilgilerin bakanlığa iletildiğini ve vatandaşların yakınlarının kendilerine başvurmaları halinde bilgi verildiğini belirten Cem, ''Bakanlığımızca, Ankara'daki ABD Büyükelçiliği, ABD Dışişleri ve Adalet bakanlıkları nezdinde girişimlerde bulunulmuştur'' dedi. 
     





</TEXT>
</DOC>
