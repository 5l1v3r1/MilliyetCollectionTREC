<DOC>
<DOCNO> 88294 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/06/son/sondun26.html </URL>
<DATE> 2002/06/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Yunanistan'dan Türkler hava sahamızı ihlal etti iddiası 
</HEADLINE>
<TEXT>

     Yunanistan Hükümet Sözcü Vekili Tlemahos Hitiris, ''Türk savaş uçaklarının dün Rodos adası üzerinde Yunan hava sahasını ihlal ettiklerini'' savunarak, Atina'nın ''gerekli girişimlerde bulunacağını'' söyledi. 
     Hitiris, yaptığı basın toplantısında, Türkiye'nin Atina Büyükelçisi Yiğit Alpogan'ın bugün Dışişleri Bakanlığı'na çağrılacağını, Yunanistan'ın Ankara Büyükelçisi Yannis Korandis'in de Türk Dışişleri Bakanlığı'na giderek olayı protesto edeceğini açıkladı. 
     Hitiris, halen Brüksel'de bulunan Yunanistan Genelkurmay Başkanı Orgeneral Yorgo Andonakopulos'un da ''ihlaller'' konusunda NATO'ya bilgi vereceğini belirtti. 
     Ege'deki ''ihlallerin'' yeni bir şey olmadığını, ancak Türk-Yunan ilişkilerinin gelişmesine de yardımcı olmadıklarını belirten Hitiris, Atina'nın ikili ilişkilerin güçlendirilmesine yönelik çabalarını sürdürdüğünü savundu. 
     Hitiris, Türkiye'nin Yunan savaş uçaklarının Türk hava sahasını ihlal ettiklerine ilişkin açıklamasının ise gerçek dışı olduğunu iddia etti. 
     Gazetecilerin, Atina'nın sıcak bir olay yaşanmasından endişe edip etmediği yolundaki sorularını da yanıtlayan Hitiris, ''Endişe etmek için bir neden yok. Hükümet her olasılığı göz önünde bulunduruyor'' dedi. 
     -YUNAN BASINI- Bu arada Yunan basını, Türk savaş uçaklarının dün kuzey ve güney Ege'de Atina FIR hattı trafik kurallarını ''çiğnediklerini'' ve Yunan hava sahasını ''ihlal ettiklerini'' iddia etti. 
     Gazeteler, silahlı Türk uçaklarının Yunan savaş uçakları ile 3 kez ''it dalaşına'' girdiklerini de yazdılar. 
     Öte yandan Atina'da yayımlanan hükümet yanlısı Ta Nea gazetesi, dün akşam saat 19.00 sularında 2 Türk F-16'sının Rodos Adası havaalanı üzerinden 100-150 metreye kadar alçalarak geçtiklerini iddia etti. 
     Ta Nea, ''Rodos üzerinde şahinler'' başlıklı haberinde, Türk uçaklarının sık sık Yunan adaları üzerinde uçtuklarını, ancak son 5 yıldır ilk kez bu biçimde alçak uçuş yaptıklarını savundu. 
     Gazete, Ankara çıkışlı bir başka haberinde de, Türk Silahlı Kuvvetleri'nin KKTC'deki birliklerini çekmek istemediğini öne sürdü. 
     Ta Nea, ''Askeri liderlerin yakın iş çevresinden bazı yetkililerin'' şu bilgileri verdiğini yazdı 
     ''Yunanistan, bir savaş halinde adalardaki havaalanları aracılığıyla ilk darbeyi vurma imkanına sahiptir. ABD, bu darbeye karşılık vermesi için Türkiye'ye izin vermeyeceği için tek saldırabileceği yer güney Kıbrıs'tır. Bu nedenle, Atina, Ege adalarını silahtan arındırmadığı müddetçe Kıbrıs'tan Türk askerlerinin çekilmesi söz konusu olmayacaktır. Türkiye ile Yunanistan arasında gerginlik yaşanmaması için Rum Kesimi'nin AB'ye alınmaması ya da çözümden sonra Kıbrıs'ın tümünün, bir süre sonra Türkiye'nin de AB'ye üye olması gerekiyor. Atina ile Ankara arasında sürekli bir barışın sağlanması için ise adaların silahtan arındırılması ve Yunanistan'ın karasularını 12 mile çıkarma hakkından feragat etmesi lazımdır.'' 
     Ta Nea, aynı kaynakların, Türkiye'nin son zamanlarda Ege'deki ''ihlallerinin de'' Rum Kesimi'nin AB'ye üye olması halinde neler olabileceğine ilişkin bir uyarı mesajı taşıdığına dikkat çektiklerini vurguladı. 
     





</TEXT>
</DOC>
