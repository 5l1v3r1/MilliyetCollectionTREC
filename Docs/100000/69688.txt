<DOC>
<DOCNO> 69688 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/27/ekonomi/eko04.html </URL>
<DATE> 2002/02/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Fon-Tariş savaşı 
</HEADLINE>
<TEXT>

TMSF, el koyma kararını kaldırtan Tarişbank’tan yöneticilerini çekip, 55 trilyonluk alacağını istedi 
     ANKARA Milliyet 

     Tarişbank ile Tasarruf Mevduatı Sigorta Fonu TMSF arasındaki çekişme büyüyor. Danıştay’ın el koyma kararını durdurmasının ardından TMSF, Tarişbank’ın karşılık muafiyetini kaldırarak, alacaklarını tahsil etmek için harekete geçti. 
     Tarişbank’ın TMSF’ye devri kararının kaldırılmasından sonra banka sahibi birlikler, bankaya TMSF tarafından atanan yönetimin çekilmesini istemişti. Yönetimini çeken TMSF, bankaya tanıdığı muafiyeti de kaldırdı. Böylece banka, kredileri ve mevduat için munzam karşılık ayırmak zorunda. Fon ayrıca bankadan 55 trilyon liralık alacağının bir ay içinde, faiziyle ödenmesini de istedi. Tarişbank, 20 Mart tarihine kadar borcunu ödeyemezse, TMSF parayı, hacize de olanak veren Amme Alacaklarını Tahsili Yasası’nı uygulayarak tahsil edecek. 
     Bu arada, Danıştay 10. Dairesi’nde, Türk Ticaret Bankası’nın kapatılması ile ilgili davada savcı, Türkbank’a Bankacılık Kanunu’na göre değil, Ticaret Kanunu’na göre el konulduğunu, BDDK’ca bankacılık yapma izninin kaldırılamayacağını, bankanın TMSF bünyesinden çıkarılması gerektiğini savundu. Sert tartışmaların yaşandığı duruşmada mahkeme bugün ara kararını verecek. 
     



 EKONOMİ 






















</TEXT>
</DOC>
