<DOC>
<DOCNO> 80395 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/25/son/sonspo12.html </URL>
<DATE> 2002/04/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe gol çalıştı 
</HEADLINE>
<TEXT>

     Fenerbahçe, Bursaspor ile hafta sonunda deplasmanda yapacağı lig maçının hazırlıklarını bugün gerçekleştirdiği tek idmanla sürdürdü. 
     Teknik direktör Werner Lorant yönetiminde, Samandıra Tesisleri'nde yapılan idmanda, Alman teknik adam, forvet ve orta saha oyuncularıyla özel olarak ilgilendi. Bu mevkilerde görev yapan oyuncularına şut çalışması yaptıran Lorant, sık sık uyarılarda bulunarak, gol vuruşlarını daha düzgün yapmaları için dikkatlerini çekti. 
     İdmanda diğer oyuncular ise antrenör Nurettin Yıldız yönetiminde, Lorant'ın çalıştırdığı gruptan ayrı olarak şut çalışma yaptılar. 
     Özel işleri nedeniyle izinli olan yardımcı antrenör Oğuz Çetin'in yer almadığı idmana, tesislerde tedavi olan kaleci Rüştü katılmadı. 
     Abdullah, Yusuf, Mert Meriç ve Ali Akdeniz ise bir süre salonda çalışıp, daha sonra takım çalışmasında yer aldı. 
     Lorant'ın, Rapaiç'e, özel olarak ilgilendiği grupta yer vermemesi dikkat çekti. 
     Öte yandan, idmanın başında Lorant, kaptan Ogün, Andersson ve Revivo ile özel olarak birebir görüşmeler yaptı. 
     Çalışmada sarı-lacivertli futbolcuların istekli ve neşeli oldukları gözlendi. 
     Fenerbahçe, yarın yapacağı idmanla hazırlıklarını sürdürecek. 
     





</TEXT>
</DOC>
