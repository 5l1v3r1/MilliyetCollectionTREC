<DOC>
<DOCNO> 76017 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/02/son/sonspo05.html </URL>
<DATE> 2002/04/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye Kupası sahibini arıyor... 
</HEADLINE>
<TEXT>

     40. Türkiye Kupası finalinde yarın 
     Bursa'da karşılaşacak olan Beşiktaş 2, Kocaelispor ise 1 maçını uzatmalarda kazanarak finale yükseldiler. 
     Beşiktaş, 3. kademede Sakaryaspor, çeyrek finalde de Gaziantepspor engellerini uzatma dakikalarında attığı gollerle geçerken, Kocaelispor ise yine çeyrek finalde Erzurum deplasmanında uzatmalarda bulduğu golle turu geçti. 
     
     Beşiktaş finale nasıl geldi 
     Türkiye Kupası'nı 3 sezondur müzesine götüremeyen Beşiktaş, kupaya 3. kademeden itibaren başladı. 
     BJK İnönü Stadı'nda Sakaryaspor'u ağırlayan siyah-beyazlı ekip, Murat'ın 23. dakikadaki golüne engel olamayıp 1-0 yenik duruma düştüğü maçta, 72. dakikada Ahmet Dursun ile eşitliği yakaladı. Maçın normal süresi 1-1 berabere sona ererken, 100. dakikada İlhan Mansız'ın altın golüyle, Beşiktaş tur atlayan taraf oldu. 
     4. kademede Yimpaş Yozgatspor'u evinde ağırlayan siyah-beyazlılar, 
     26. dakikada Tayfur, 61. dakikada Bayram, 66. dakikada Baya ve 85. 
     dakikada Ahmet Dursun'un golleriyle sahadan 4-0 galip ayrılarak, çeyrek finale yükseldi. Siyah-beyazlılar, Gaziantepspor ile deplasmanda yaptığı çeyrek final maçında ise oldukça zorlandı. 15. dakikada İlhan Mansız'ın golüyle 1-0 öne geçen Beşiktaş, 20. dakikada Romachenko'nun golüne engel olamadı. Ancak kaptan Tayfur, 32. dakikada attığı golle, ilk yarının 2-1 siyah-beyazlıların üstünlüğüyle kapanmasını sağladı. Maçın 89. dakikasında Cesar'ın golüyle, maçın normal süresi 2-2 berabere sona ererken, uzatmaların 99. dakikasında sahneye çıkan Tümer, altın golle takımını yarı finale taşıdı. Beşiktaş'ın yarı finaldeki rakibi ise Denizlispor oldu. Denizli'de yapılan maçı İlhan Mansız'ın 51. dakikadaki golüyle 1-0 kazanan Beşiktaş, böylece finale adını yazdırmış oldu. 
     
     Kocaelispor finale nasıl geldi 
     Kocaelispor ise 3. kademede İkinci Lig takımlarından Ankara Türk Telekomspor'u sahasında ağırladı. 12. dakikada Rıfat'ın golüyle yenik duruma düşen Kocaelispor, 13. dakikada Timko, 23. dakikada Ayew, 79. 
     dakikada da Serdar'ın attığı gollerle sahadan 3-1 galip ayrılarak, 4. 
     kademeye çıktı. 
     4. kademede evinde geçen yılın Türkiye Kupası şampiyonu 
     Gençlerbirliği'ni ağırlayan Kocaelispor. 29. dakikada Nuri, 35. 
     dakikada da Ayew'in attığı gollerle 2-0 öne geçti. Başkent ekibi 79. 
     dakikada Ferit ile farkı 1'e indirmesine rağmen, Körfez ekibi sahadan 2-1 galip ayrılmasını bildi. Çeyrek finalde Erzurumspor ile deplasmanda karşılaşan Kocaelispor, oldukça zorlandığı karşılaşmayı, 110. dakikada Ayman'ın attığı altın golle 1-0 galip bitirerek, yarı finale çıktı. Yarı finalde evinde İkinci Lig takımlarından Adanaspor'u ağırlayan Kocaelispor, bu karşılaşmayı da 31. dakikada Lazarov'un attığı golle 1-0 galip kapayarak, Beşiktaş'ın finaldeki rakibi oldu. 
     
     Kupa beyleri... 
     Finalist takımlar Beşiktaş ve Kocaelispor en golcü isimleri ise İlhan mansız ve Ayew. 
     Ligde de gol krallığı yarışında 21 golle önde bulunan Beşiktaşlı İlhan Mansız, kupada bu sezon takımının yaptığı 4 maçta 3 kez fileleri havalandırdı. Milli futbolcu, Sakaryaspor, Gaziantepspor ve Denizlispor'a 1'er gol attı. Beşiktaş'ın bir diğer golcü ismi ise 2 golle Ahmet Dursun oldu. 
     Kocaelispor'un kupada bu sezonki en golcüsü ise Kwame Ayew oldu. 
     Ayew, Türk Telekomspor ve Gençlerbirliği'ne birer gol attı. 
     
     Ligde Beşiktaş güldü 
     Beşiktaş, Kocaelispor ile bu sezon oynadığı 2 lig maçını da kazandı. 
     Ligin ilk yarasında İstanbul'da oynanan maçı 4-2 kazanan Beşiktaş, ikinci yarıda İzmit'teki karşılaşmayı da 2-0 galip bitirdi. 
     






</TEXT>
</DOC>
