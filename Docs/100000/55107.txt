<DOC>
<DOCNO> 55107 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/02/dunya/tur.html </URL>
<DATE> 2001/12/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Dünya turu 
</HEADLINE>
<TEXT>

Japonya'da bebek sevinci      Japonya'da Veliaht Prens Naruhito'nun eşi Prenses Masako ülkede aylardır merakla beklenen doğumunu dün gerçekleştirdi. Masako 3.1 kilogram ağırlığından, 49 santim boyunda, son derece sağlıklı bir kız çocuğu dünyaya getirdi. Adı bir hafta sonra konulacak olan kız çocuğu, 37 yaşındaki prensesin ilk bebeği oldu. 
     Basındaki haberlerde, bugün İmparatorluk Sarayı ile Veliaht Prensinin yaşadığı sarayın önüne birer tebrik defteri açılacağı duyuruldu. Ayrıca İmparatorun, yine bugün düzenlenmesi beklenen "Shiken" töreni sırasında bebeğin korunması için bir kılıç hediye edeceği belirtildi. 
     Bebeğin doğumundan 7 gün sonra "meimei-no-gi" adı verilen törenle imparator, bebeğin adı ve unvanını Veliaht Prensine bildirecek. 
     
     
Taliban 5 komando öldürdük      Taliban'ın sınır işlerinden sorumlu komutanı Maulvi Eminullah, Kandahar'daki Amerikan üssü Dolangi yakınlarında 5 ABD komandosunu öldürdüklerini iddia etti. 
     Pakistan'ın "Belucistan Times" adlı gazetesine göre, Eminullah, "Taliban güçlerinin Amerikalı askerlere yönelik olarak bir intihar saldırısı düzenlediklerini ve çıkan çatışmada 8 Taliban askerinin şehit düştüğünü" öne sürdü. 
     Eminullah, Amerikan birliklerinin Kandahar'ın çöl bölgelerinde Taliban askerleriyle çatışmaya girdiğini de söyledi, ancak ayrıntılı bilgi vermedi. 
     Taliban, Kandahar yakınlarında bir Amerikan savaş uçağı düşürdüğünü de öne sürdü. Taliban'ın eski Pakistan Büyükelçisi Molla Abdüsselam Zaif, ''Taliban, ABD'nin Kandahar havaalanına yönelik şiddetli bombardımanı sırasında bir Amerikan jetini düşürdü'' dedi. Zaif, uçağın, havaalanının yaklaşık 2 kilometre güneyine düştüğünü iddia etti. Ancak ABD Savunma Bakanlığı Pentagon, bu iddiayı hemen yalanladı. 
     
Askerler deniz keyfinde      58. günü geride bırakan Afganistan harekatı boyunca neredeyse 24 saat boyunca nefes almaksızın bomba yükleyen, uçak indirip uçak kaldıran Amerikan uçak gemisi Kitty Hawk'ın askerleri, buldukları ilk fırsatta kendilerini Arap Denizi'nin sıcak sularına bırakıyorlar. Önceki gün de bu sahnelerden biri yaşandı. Kitty Hawk'ın lojistik biriminin askerleri uçakları bombalarla yükleyip Afganistan'a gönderdikten sonra şortlarını giyip kendilerini bordadan denize atıverdiler. 
     



 DÜNYA 










</TEXT>
</DOC>
