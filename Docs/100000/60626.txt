<DOC>
<DOCNO> 60626 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/05/dunya/tur.html </URL>
<DATE> 2002/01/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Dünya turu 
</HEADLINE>
<TEXT>

     Artık 110 katlı gökdelen yok 
     New York'taki Dünya Ticaret Merkezi'nin saldırıda yıkılmasından sonra, kentte bir daha 110 katlı gökdelen yapılmasının söz konusu olmadığı bildirildi. Açıklama, kuleleri yeniden inşa etmek amacıyla oluşturulan komisyonun başkanı John Whitehead tarafından yapıldı. Whitehead, "DTM'nin bulunduğu alana inşa edilecek binaların çok daha küçük olacaklarını, söz konusu alana 40, 50 ya da 60 katlı binalar yapılabileceğini" belirtti. New York'un eski Belediye Başkanı Rudolph Giuliani, bu alana yeni bina yapılmayarak, "anma yeri" haline dönüştürülmesini önermişti. 
     
     Tehdit yazısı uçak indirdi 
     DIŞ HABERLER SERVİSİ 

     ABD'nin Başkenti Washington'a giden United Airlines'a ait bir uçak, bir tehdit notu bulunması üzerine, kalkıştan kısa süre sonra New York'a geri döndü. Federal Soruşturma Bürosu FBI yetkilileri, notun, uçağın pencerelerinden birinin perdesine yazıldığını belirttiler. Notun içeriğiyle ilgili herhangi bir açıklama yapılmadı. Yetkililerin, Greater Rochester Uluslararası Havaalanı'nda, 7229 sefer sayılı uçağın 50 yolcusu ve dört mürettebatıyla görüştükleri ve olayı bir şaka olarak nitelendirdikleri kaydedildi. Havaalanı Müdürü Terry Slaybaugh, tehdit oluşturabilecek herhangi bir unsur bulunmadığının belirlenmesinin ardından uçağın, Washington'daki Dulles Havaalanı'na gitmek üzere havalanmasına izin verildiğini söyledi. 
     
     Neşe satan adam’ öldü 
     DIŞ HABERLER SERVİSİ 

     Dünyanın en ünlü bira markalarından Heineken'in patronu, Hollandalı bira kralı Freddy Heineken, önceki akşam 78 yaşında öldü. Heineken şirketinden yapılan yazılı açıklamada, "Heineken'in ülkenin batısındaki Noordwijk'teki evinde huzur içinde yaşama veda ettiği" bildirildi. Freddy Heineken, büyükbabası tarafından 1864'te kurulan aile şirketini dünyadaki bira devleri arasına sokmayı başardı. Şirketin başına geçmeden önce reklam bölümünde uzun yıllar çalışan Heineken, "Ben bira değil, neşe satıyorum" demesiyle ünlendi. 
     



 DÜNYA 













</TEXT>
</DOC>
