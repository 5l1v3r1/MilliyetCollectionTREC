<DOC>
<DOCNO> 78680 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/16/son/soneko12.html </URL>
<DATE> 2002/04/16/ </DATE>
<TIME>  </TIME>
<AUTHOR>  </AUTHOR>
<HEADLINE>
İngiltere'de kamu hizmetlilerinden istifa yağmuru.. 
</HEADLINE>
<TEXT>

     İngiltere'de kamu fonlarından daha büyük kaynaklar aktarılmasına rağmen, sağlık, eğitim ve ulaştırma gibi kamu hizmetleri sektörleri verimsiz ve personel kaçışı yaşanıyor. 
     İktidardaki İşçi Partisi temel kamu hizmetlerine milyarlarca dolar ek para tahsis etse de, hemşire ve öğretmen gibi çok sayıda kamu hizmetlileri, düşük ücretler ve artan iş yükü nedeniyle istifa ediyor. 
     Hükümetin altıncı bütçesinde kamu hizmetlerine yılda altı-yedi milyar sterlin ek kaynak ayrılacak, yüksek gelir gruplarının vergi yükü artırılıp, düşük gelir grubundakiler daha çok korunacak. 
     İşçi Partisi iktidarının ilk iki yılında ağır iç borçlanmalardan kaçınmak için kamu harcamaları kısılmış, bütçede fazlalar sağlanmıştı. Ancak, bütçe fazlalarının da sonuna gelinince, şimdi vergi gelirlerini artırmak gerekecek. 
     Hükümet sağlık hizmetlerini Avrupa Birliği AB ortalamasına yükseltmek için sağlık harcamalarını reel olarak yüzde 6.4 artıracak. Brighton gibi görünürde modern, canlı, hizmetler sektörünün geliştiği kentlerde bile eğitim, sağlık ve ulaştırma gibi kamu hizmetleri yetersiz ve kalitesiz kalıyor. Veliler çocuklarını en iyi okullara kaydetmek için kıyasıya rekabet ederken, okul sınıflarının mevcudu hala kalabalık ve bazı okullar gerçekten kötü. 
     Yeni ve yenilenen hastaneler dışardan modern, bakımlı görünümlü, ancak, çoğu henüz eksikli, içerdeki sağlık hizmeti de gerçekten iyileşmedi. 
     Yıllık geliri 38 bin sterlin 54 bin 570 dolar civarındaki görecelik yüksek gelirli kişilerin de vergi yükü artacak. Yıllık geliri 11 bin sterlin civarındaki düşük gelir grubundakiler, daha iyi kamu hizmeti alabilmek için daha çok vergi ödemeyecek. 
     İktidarı boyunca vergi artışlarının üzerini özenle örten İşçi Partisi, genelde yüksek gelir grupları ve iş dünyasından yoksullara para transfer edip, gelirleri yeniden dağıttı. 
     Mesela, zengin İngilizler 1 milyon sterlinlik emlak satın alırlarsa dört-beş yıl öncesine göre dört misli 40 bin sterlin 56 bin 870 dolar ''damga pulu vergisi'' ödüyor. 
     İşçi Partisi iktidarında İngiliz ekonomisi iyi işledi, ancak, Muhafazar Parti'ye göre, vergi ve sosyal ödemelerle sürekli oynanması, ek vergi yükü getirdi, iş hayatında yeni düzenlemeler de zamanla ekonomik büyümeyi sınırlayacak. 
     Yüksek gelirlilerden sosyal sigortaya daha fazla katkı payının artırılmasının yanı sıra, çalışan başına sigorta katkı payı oranı yüzde 11'e çıkarılabilir. 
     





</TEXT>
</DOC>
