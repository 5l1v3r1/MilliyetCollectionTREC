<DOC>
<DOCNO> 83604 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/12/son/sontur15.html </URL>
<DATE> 2002/05/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Mehmet Ağar "Ecevit'in rahatsızlığı üzerine siyaset yapmam" 
</HEADLINE>
<TEXT>

     Elazığ Bağımsız Milletvekili Mehmet Ağar, Başbakan Bülent Ecevit'in rahatsızlığı üzerine siyaset yapmayacağını ve yapanların da ayıp edeceğini söyledi. 
     Yör-Türk Vakfı'nca, Gaziantep'in Nurdağı İlçesi Emirmusa Tepeleri'nde düzenlenen Yörük Türkmen Şöleni'ne katılan Ağar, gazetecilerin sorularını yanıtladı. 
     Yeni siyasetin gidişatını halkın belirleyeceğini belirten Ağar, ''Yeni parti kuracağım demedim. Ama mevcut partiler ya kendilerine çeki düzen verirler ya da halk onları tasfiye eder ve tıkanan Türk siyasetinin önünü açacak bir harekete destek verir'' dedi. 
     Ülke genelinde halkın nabzını yokladığını kaydeden Ağar, ''Halk tıkanan siyasi iradenin önünü açma görevini bana verirse, bu konuda eğer ciddi sinyaller alırsam, yeni bir siyasi hareket niye olmasın'' diye konuştu. 
     ''Sayın Ecevit'in rahatsızlığı üzerine siyaset yapmam, yapanlar ayıp eder'' diyen Ağar, sonbaharda bir erken seçim olup olmayacağını görmek ve anlamak için, 15 gün daha beklemek gerektiğini söyledi. 
     Ağar, 65 milyonun birlik beraberliğinden, huzur ve refahından yana olduğunu ve üzerine düşen her görevi yüklenebileceğini sözlerine ekledi. 
     





</TEXT>
</DOC>
