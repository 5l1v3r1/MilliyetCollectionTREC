<DOC>
<DOCNO> 91063 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/20/son/sontur28.html </URL>
<DATE> 2002/06/20/ </DATE>
<TIME>  </TIME>
<AUTHOR>  </AUTHOR>
<HEADLINE>
DSP Grubu Ecevit olmadan toplandı 
</HEADLINE>
<TEXT>

     DSP TBMM Grubu, yaklaşık iki aylık aradan sonra Genel Başkan ve Başbakan Bülent Ecevit'in katılmadığı bir toplantı yaptı. Toplantıda, DSP'nin diğer partilerden destek aradığı idam cezasının kaldırılmasına ilişkin teklif taslağı tartışıldı. 
     Grup Başkanvekili Emrehan Halıcı başkanlığında yapılan toplantı yaklaşık 40 dakika sürdü. Halıcı, toplantının başlangıcında Başbakan Bülent Ecevit'in ''Kendisini iyi hissettiğini, ancak doktorların tavsiyesi üzerine nekahet dönemini kesintiye uğratmamak'' için toplantıya katılmadığını milletvekillerine açıkladı. 
     Edinilen bilgiye göre, toplantıda Genel Başkan Yardımcısı Zeki Sezer, idam cezasının ağırlaştırılmış müebbet hapis cezasına çevrilmesini öngören teklif taslağı konusunda diğer partilerle yürüttükleri görüşmeler hakkında bilgi verdi. 
     Basına kapalı olarak yapılan toplantıda, Adalet Bakanı Hikmet Sami Türk, idam cezası ve yapılabilecek değişiklikler konusunda bilgi verdi. Türk'ün, iyimser olmakla birlikte teklifin TBMM tatile girmeden önce yasalaşmasını mümkün görmediğini söylediği de öğrenildi. 
     Edinilen bilgiye göre Bakan Türk, idam cezasının ağırlaştırılmış müebbet hapis cezasına çevrilebilmesi için Anayasa değişikliği gerekmediğini kaydetti. Türk, ayrıca yapılacak bir Anayasa değişikliğinin Meclis'te ''Öcalan oylamasına'' dönüşebileceği uyarısında da bulundu. 
     DSP Afyon Milletvekili Gaffar Yakın da konuşmasında, AB'nin Türkiye'nin 43 yıllık bir projesi olduğunu ve bu projenin gerçekleşmesini sağlayacak yasaların çıkartılmasında milletvekillerinin kendiliğinden inisiyatif üstlenmesi gerektiğini söyledi. 
     ''Birinci Meclis'' örneğini veren Yakın'ın, ''Akil adamlardan oluşan ve parti kaygısı gütmeyen bir ortak komisyon bu işi görev edinmeli. Bu, Meclis'in işi olmalı'' dediği bildirildi. Yakın, AB'ye üyelik sürecinde gerekli olan yasaların oylamasının ''gizli'' yapılmasının, milletvekillerinin vicdanları doğrultusunda karar vermelerini sağlayacağını da ifade etti. 
     DSP Ankara Milletvekili Uluç Gürkan da Türkiye'nin 1980 sonrası Avrupa Konseyi ile yeniden ilişki kurarken, idam cezasını uygulamayacağına ilişkin bir moratoryum açıkladığını ifade etti. 
     Bütün hükümetlerin bu moratoryuma uyduğunu, bunun bir devlet taahhüdü olduğunu kaydeden Gürkan'ın, ''Türkiye şimdi kurucu üyesi olduğu Avrupa Konseyi'nde yeni gelen ülkelerin hukukunda idam olup olmadığını denetliyor'' dediği bildirildi. 
     Grup Başkanvekili Halıcı toplantıdan ayrılırken gazetecilerin soruları üzerine, idam cezası ile ilgili teklif taslakları konusunda başta SP olmak üzere diğer partilerden görüş beklediklerini bildirdi. 
     Teklifin yasalaşması konusunda ''umudunu koruduğunu'' ifade eden Halıcı, ''Diğer partilerle resmi bir yeniden görüşme turu programlamıyoruz. Her an bir temas olabilir, bu yüzyüze olur, telefonla olur, Genel Kurul'da olur'' diye konuştu. Halıcı, diğer siyasi partilerden olumlu yanıt gelmesi durumunda Meclis takviminin yeniden belirlenebileceğini de sözlerine ekledi. 
     





</TEXT>
</DOC>
