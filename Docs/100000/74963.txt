<DOC>
<DOCNO> 74963 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/27/son/sontur15.html </URL>
<DATE> 2002/03/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Akşehirli ev kadınlarından ABD'ye fantazi iç çamaşırı.. 
</HEADLINE>
<TEXT>

     Konya'nın Akşehir İlçesi Halk Eğitim Merkezi'nde, iki ayrı atölyede üretilen fantezi iç çamaşırları ABD'ye ihraç ediliyor. 
     Akşehir Halk Eğitim Merkezi'nin Merkez ve Doğrugöz atölyelerinde kurs gören 60 kadın kursiyer, birçok ürünün yanı sıra bayan iç çamaşırı da üretiyor. 
     Atölyelerde hazırlanan yılda ortalama 3 bin 500, 4 bin civarındaki siyah dantelli kadın külotu ve beyaz gecelik, İstanbul'daki bir firma aracılığı ile gönderildiği ABD'nin çeşitli kentlerinde, iç giyim mağazalarının reyonlarında yer alıyor. 
     Halk Eğitim Merkezi'ne yılda yaklaşık 100 milyar lira gelir getiren iç çamaşırı ticareti, ucuz iş gücü ve kaliteli ürün nedeniyle ABD'deki firmalardan ilgi görüyor. 
     Halk Eğitim Merkezi Müdürü Fikri Er, 5 yıldır devam eden kurslarla Akşehir'de birçok ev kadınını meslek sahibi yaptıklarını ve Türk ekonomisine katkıda bulunduklarını söyledi. 
     Atölyelerde, gelecek taleplere göre her cins ve modelde değişik kadın iç çamaşırı üretebileceklerini ifade eden Er, ''Kadın iç çamaşırı çok iyi satışı olan bir ürün. Şimdilik iki çeşit iç giyim ürünü üzerine çalışıyoruz. Kursiyerlerimiz farklı isteklere de cevap verebilecek düzeyde işlerinde uzmanlaştılar'' dedi. 
     






</TEXT>
</DOC>
