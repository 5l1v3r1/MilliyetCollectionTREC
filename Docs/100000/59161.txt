<DOC>
<DOCNO> 59161 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/26/son/sontur18.html </URL>
<DATE> 2001/12/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Çiller "Yeni yılda sandık geliyor" 
</HEADLINE>
<TEXT>

     DYP Genel Başkanı Tansu Çiller, 'seçim yok'' şeklinde her gün açıklama yapılmasının, seçimin varlığının teyidinden başka bir şey olmadığını ifade ederek, ''Yeni yılda sandık geliyor, bu hükümet gidecektir'' dedi. 
     Çiller, partisinin grup toplantısında yaptığı konuşmada, yeni yılda, felaketlerin ve iktisadi krizlerin olduğu bu dönemin biteceğini kaydederek, ''Çünkü bu hükümet gidecektir'' dedi. 
     Milletvekillerinden, bölgelerine gidip milletin sorunlarını paylaşmalarını ve 2002 bir seçim yılı olacak gibi çalışmalarını isteyen Çiller, '' Seçim yok açıklamaları, korkunun çığlığa dönüşmüş şeklidir. Beklentileri ekonominin biraz iyileşmesiyle onurlu bir veda töreniyle ayrılmaktır. Buradan söz veriyorum Anlı şanlı bir veda töreni düzenlemek boynumuzun borcu olsun'' diye konuştu. 
     Çiller, hükümet üyelerinin, ''istikrar bozulmasın, uyum içinde hükümet var'' dediğini hatırlatarak, şöyle devam etti 
     ''Gerçekten bir büyük uyum içinde o sandalyeye ahtapotlar gibi yapışmışlar ve biz buradan kalkmayız, seçim de yok, 2004, 2005, 2006... Artık nereye kadar giderse oraya kalmak konusunda uyum 
     içindeler. Böyle bir demokrasi dünyanın hiç bir yerinde yoktur. 
     Ülkesini böylesine batağa sürüklemiş, halkına bu kadar acılar yaşatmış diktatörler bile o koltukta kalamıyorlar. Bunu bilin. Bu ülke, demokrasisi tam işlemese bile diktatörler ülkesi de değildir.'' İktidarın ülkeyi iyi idare etmediğini de savunan Çiller, ''Çıkın milletten özür dileyin. Biz bu işi yapamadık, beceremedik bilmiyoruz 
     deyin'' diye konuştu. 
     Çiller, Başbakan Ecevit'in Türkiye'nin dış itibarının arttığına ilişkin sözlerinin de doğru olmadığını öne sürerek, Dışişleri Bakanı'nı ''seremonik bir dış politika izlemekle'' suçladı. 
     
     Arjantin karşılaştırması 
     DYP Genel Başkanı Çiler, ''dünyanın iki hastalıklı ekonomisinin'' tartışma konusu yapıldığına işaret ederek, ''Türkiye acaba Arjantin'den kıl payı önde mi tartışması, bu hükümetin onur kaynağı olmuş. Bu gurur, bu onur bu hükümete yakışır'' dedi. 
     Çiller, Arjantin'de, IMF'nin kur politikasının çıpa olarak kullanılması önerisinin uygulanmasıyla enflasyonda büyük düşüş meydana geldiği ve tüm akademik çevrelerde bunun başarı sayıldığı bir ortamda kendilerinin Boğaziçi Üniversitesi ekonomi kürsüsünde bunun sürdürülebilir olmayacağını savunduklarını anlattı. 
     İktidarları döneminde, IMF'nin, ''kur politikasının Türkiye'de de çıpa olarak kullanılması'' önerisine karşı çıktıklarını kaydeden Çiller, gelişmelerin kendilerini haklı çıkardığını belirtti. 
     İktidarın, ''Türkiye'nin Arjantin'den daha iyi olduğu'' iddiasının doğru olmadığını öne süren Çiller, Türkiye ile Arjantin ekonomilerine ilişkin rakamlarını karşılaştırdı. DYP Lideri, ''Allah bize Arjantin'in şu rakamlarını ihsan etsin dedi. 
     






</TEXT>
</DOC>
