<DOC>
<DOCNO> 68818 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/21/son/sondun09.html </URL>
<DATE> 2002/02/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Avrupa'da kürk için kedi ve köpek ticareti endişelendiriyor 
</HEADLINE>
<TEXT>

     Belçika parlamentosu, kedi ve köpek kürkü ithalat ve ihracatını yasaklamayı hedefleyen bir yasa tasarısını görüşmeye başladı. 
     Liberal Parti Grup Başkanı Philippe Monfils tarafından Senato'ya sunulan tasarının, Fransa'da yapılan ve Belçika parlamentosuna da iletilen bir araştırma sonunda gündeme getirildiği bildirildi. 
     Avrupa ülkelerinde, kedi, köpek ve diğer bazı evcil hayvanların deri ve kürkleri kaçak ithal ve ihraç eden suç örgütleri bulunduğuna dikkat çeken Fransızlar, Avrupa pazarlarında kedi veya köpek kürkünden manto, derisinden kemer gibi eşyalar, bu hayvanların tüylerinden yapılmış oyuncaklar satıldığını bildirdiler. 
     AB ülkelerinde, son dönemde ''kayıp kedi ve köpek'' sayısının arttığına değiniliyor ve bunun, söz konusu kaçakçılıkla bağlantılı olduğu ileri sürülüyor. 
     Kaçakçılığın bazı Asya ülkelerinden kaynaklandığı, Avrupa'da da ''kar getiren bir iş'' olarak algılanmaya başladığı ifade ediliyor. 
     ABD'de yasaklanan kedi ve köpek kürkü ürünlerinin, AB ülkelerinde de yasaklanması için yasal girişimlerin hızlandırılacağı duyuruldu. 
     






</TEXT>
</DOC>
