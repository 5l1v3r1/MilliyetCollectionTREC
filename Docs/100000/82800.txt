<DOC>
<DOCNO> 82800 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/08/son/sondun26.html </URL>
<DATE> 2002/05/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Japonlar Dünya Kupası'nda çok içki içileceğinden endişeli 
</HEADLINE>
<TEXT>

     Dünya Kupası Finalleri'ne Güney Kore ile birlikte evsahipliği yapacak Japonya'da, taraftarların stadyumların yakınlarındaki birçok yerden kolaylıkla içki bulabilecek olması yetkilileri endişelendiriyor. 
     Sapporo, Kirin ve Asihi gibi bira üreticisi firmalar, 31 Mayıs'ta başlayacak Dünya Kupası finalleri sırasında satışların artacağını umarken, maçların yapılacağı 10 kentin yetkilileri ise olası şiddet olaylarının engellenmesi için alkol satışının sınırlandırılması fikrine sıcak bakıyor. 
     Uluslararası Futbol Federasyonları Birliği FIFA , Budweiser biralarının üreticisi Amerikan şirketi Anheuser-Busch'a tüm statlarda bira satma yetkisi vermişti. 
     Kupanın final maçı dahil 4 maçın oynanacağı Yokohama kentinin yetkililerinden Masato Miyoşi, basına yaptığı açıklamada, ''alkol satılmasa daha iyi olur ama biliyorsunuz ki, kupanın sponsorlarından biri bira üreticisi'' dedi. 
     Polisin, stada gelişleri ve ayrılışları sırasında taraftarlara eşlik edeceğini belirten Miyoşi, taraftarların maçtan önce ya da sonra bira satın almalarını engellemenin zor olduğunu söyledi. 
     Miyoşi, ''Alkol satışını yasaklayan bir kanun yok, bu nedenle dükkan sahiplerini alkol satmamaya zorlayamayız'' dedi. 
     Taraftarların statlarda barda her sıraya girdiklerinde bir bardak içki alabileceklerini belirten Yokohama Organizasyon Komitesi güvenlik şefi Hitoşi Kobayoşi, bira satışına maçların başlama vuruşundan 90 dakika önce başlanacağını ve devre arasında satışa son verileceğini söyledi. 
     Kobayoşi, ''Zaten sarhoş olan müşterilere bira satılmaması kararı aldık ve sarhoşların statlara girmesine de izin vermeyeceğiz'' dedi. 
     Ancak bu önlemlerin yeterli olmayacağı ve isteyenlerin gar, metro istasyonları ve 24 saat açık olan mağazalardan rahatlıkla bira temin edebileceği belirtiliyor. 
     Yokohama stadyumunun yakınlarında oturduğunu söyleyen Hiroşi Tanaka'ya göre, stat çevresinde alkol satılan 5-6 dükkan var. 
     





</TEXT>
</DOC>
