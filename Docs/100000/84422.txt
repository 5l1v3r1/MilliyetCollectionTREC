<DOC>
<DOCNO> 84422 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/17/dunya/dun01.html </URL>
<DATE> 2002/05/17/ </DATE>
<TIME>  </TIME>
<AUTHOR>  </AUTHOR>
<HEADLINE>
11 Eylül’den haberi olmuş 
</HEADLINE>
<TEXT>

Bush’un, aylar önce Bin Ladin’in adamları uçakları kaçıracak’ diye uyarıldığı açıklandı 
     DIŞ HABERLER SERVİSİ 

     Amerikan haberalma örgütlerinin Başkan George W. Bush’u 11 Eylül saldırılarından aylar önce Usame Bin Ladin ve örgütü El Kaide’nin ABD’de yolcu uçaklarını kaçırma planları yaptıklarına dair bilgilendirdikleri ortaya çıktı. 
     Beyaz Saray sözcüsü Ari Fleischer tarafından ilk kez dile getirilen bu gerçeğin, neden 9 ay gizli tutulduğu sorusu ise yanıtsız kaldı. Ari Fleischer, söz konusu bilginin Bush’a geçen yaz verildiğini ve gelen istihbaratın ardından yönetimin, yerel güvenlik birimlerini 11 Eylül’den birkaç ay önce alarma geçirdiğini söyledi. Bu durumun kamuoyuna açıklanmaması konusunda da yönetimi savunan Fleischer, ’Alarm durumunu kamuya duyurmamız halinde, uçak kaçıranların taktiklerini değiştireceğinden endişe ettik’’ dedi. Fleischer, Başkan Bush ve diğer üst düzey yetkililerin, kaçırılan uçakların 11 Eylül’deki gibi ’füze olarak kullanılacağından’’ haberdar olmadıklarını sözlerine ekledi. 
     
     FBI ajanını ciddiye almadı 
     Amerikan üst düzey yönetim kademelerindeki perde arkası gelişmeler New York Times gazetesinde çıkan bir haberin ardından su yüzüne çıktı. Gazete, Arizona’daki bir FBI ajanının, Ladin’in ABD’deki uçuş okullarına öğrenci gönderdiği yolunda üstlerini uyardığını yazdı. Fakat uyarısı FBI tarafından ciddiye alınmadı. 
     



 DÜNYA 












</TEXT>
</DOC>
