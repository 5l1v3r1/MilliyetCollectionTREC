<DOC>
<DOCNO> 52665 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/16/son/sontur01.html </URL>
<DATE> 2001/11/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye, Afganistan'ın geleceğini belirleyecek ülkeler arasında 
</HEADLINE>
<TEXT>

     Türkiye'nin, 20 ülke ve İslam Konferansı Örgütü ile birlikte Afganistan'ın geleceğini belirleyeceği bildirildi. 
     Söz konusu ülkeler, önümüzdeki hafta ABD öncülüğünde Washington'da bir araya gelecekler. Bu toplantının hazırlık çalışmalarının ise bugün New York'ta BM çatısı altında, daimi temsilciler düzeyinde yapılacağı belirtildi. 
     Gruba, ABD, İngiltere, Türkiye, Çin, Mısır, Fransa, Almanya, Hindistan, İran, İtalya, Japonya, Kazakistan, Kırgızistan, Türkmenistan, Pakistan, Hollanda, Rusya, Suudi Arabistan, Tacikistan ve Özbekistan'ın dahil olacağı kaydedildi. 
     Öte yandan, Türkiye'nin, Afganistan'ın geleceğiyle ilgili siyasi karar mekanizmasında yer almasına Ankara'nın verdiği önem, Dışişleri Bakanı İsmail Cem tarafından, ABD Dışişleri Bakan Yardımcısı Marc Grossman ile yaptığı görüşmede keskin hatlarla dile getirildi. 
     Dışişleri Bakanı Cem'in danışmanı Engin Soysal'ın verdiği bilgiye göre görüşmede, ''koalisyonun Afganistan konusunda üstlenecegi etkin rol'' de tartışıldı. 
     Bu arada Afganistan'da kamu düzenini sağlamak üzere hangi ülkenin ne kadar asker göndereceği konusu ile bunun zamanlaması hakkında henüz kesinleşmiş bir karar bulunmuyor. Buna karşılık kış bastırmadan bölgeye ulaştırılacak insani yardım konusunun ağır bastığı diplomatlar tarafından ifade edildi. 
     Cem ile Grossman arasındaki görüşmede, ''terör örgütleriyle ilgili listeler'' konusunun da ele alındığı ve Cem'in, ''PKK ile DHKPC'nin, terörist örgütler arasında mutlaka yer almasını istediği'' öğrenildi. 
     A.A muhabirinin aldığı bilgiye göre Cem, ''uluslararası toplumun ABD'ye olduğu gibi, Türkiye'ye yönelik terör karşısında da gerekli hassasiyeti göstermesi ve tavır koyması gerektiğini'' bildirdi. 
     Dışişleri Bakanı İsmail Cem, dün katıldığı İKÖ koordinasyon toplantısı kapsamında Irak Dışişleri Bakanı Sabri Naci Hadisi ile de bir görüşme yaptı. Bu toplantıda, BM Güvenlik Konseyi'nin ABD ve İngiltere'nin talebiyle Irak'a uygulamayı planladığı ''akıllı yaptırımlar'' konusunun ele alındığı öğrenildi. 
     Türkiye, söz konusu yaptırımlarla ilgili olarak ek külfet istemediğini ve Irak'a komşu ülkelerin kaygılarının dikkate alınmasını daha önce talep etmişti. 
     BM'deki diplomatik kaynaklar, ''Washington ve Londra'nın taleplerine rağmen Güvenlik Konseyi'nin Kasım sonunda yapacağı toplantıda ''akıllı yaptırımlar'' konusunda yeni bir anlaşmaya varmasının uzak ihtimal olduğunu ve şimdiki uygulamanın en az bir dönem daha sürmesinin beklendiğini'' söylediler. 
     






</TEXT>
</DOC>
