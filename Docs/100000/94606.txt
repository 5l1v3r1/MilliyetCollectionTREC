<DOC>
<DOCNO> 94606 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/09/yazar/bila.html </URL>
<DATE> 2002/07/09/ </DATE>
<TIME>  </TIME>
<AUTHOR> Fikret BİLA  </AUTHOR>
<HEADLINE>
Zorlamanın sonu 
</HEADLINE>
<TEXT>

     Başbakan Yardımcısı Hüsamettin Özkan’ın, hükümetten ve DSP’den ayrılmasını sürpriz olarak görmemek gerekir. 
     Özkan’ın istifaya sürüklendiği bir süreden beri biliniyordu. Başbakan Ecevit’in, kamuoyuna karşı da Özkan’a yönelik "güvensizlik" duygusu yansıtmasından sonra, istifadan başka yol kalmamıştı. 
     Ecevitler, yol ayrımına getiren neden olarak, kendilerine yöneltilen ağır eleştir ve suçlamalar karşısında Hüsamettin Özkan ve arkadaşlarının sessiz kalmasını gösterdiler. Bu gerekçenin etkisi bulunsa da belki bundan daha önemli gerekçe, Ecevit’e dayatılan "çekil" baskısının altındaki yeni hükümet modeli olarak görülebilir. Ecevit’in çekilmesine dayalı bu modelde Özkan’ın başbakanlık görevini üstlenmesi düşünülmüştü. Bu düşünceye koalisyon ortaklarından ANAP lideri Yılmaz ile iş ve medya dünyasının destek verdiği Ecevitler tarafından biliniyordu. Bu süreçte 11 yıldır Başbakan’la çalışan Hüsamettin Özkan’ın, Ecevitler’i bilgilendirmemesi, izin ve onay alma gereği duymaması ipleri koparan asıl gelişme gibi görülüyor. Ecevit, kendisini devre dışı bırakacak yeni hükümet modeline karşı Özkan’ın tavır almasını, bu önerilere sıcak bakmadığını açıklamasını bekliyordu. Ancak, Özkan’ın böyle bir tutum içinde olmadığı, bu modeli destekleyen diğer kesimler gibi Ecevit’in ayrılmasını beklediği kanısı güçlendi. 
     Bu gelişmeler karşısında Başbakan Ecevit, Özkan’ı gözden çıkardı. Özkan’la birlikte bazı bakanların ve milletvekillerinin ayrılmasını da göze aldı. Bu ayrılmaların Ecevit’in başbakanlığı yürütmesini zorlaştırması da dahil her türlü sonucun göze alındığı söylenebilir. Başbakan Ecevit, her türlü olasılığı düşünerek, Özkan ve arkadaşlarının ayrılmasında bir sakınca görmedi. 
     Özkan’ın hükümetten ve DSP’den istifa etmesi, ancak milletvekilliğinden istifa etmemesi yeni bir siyasi tutuma yönelinebileceğini gösteriyor. Kulislerdeki söylenti, Özkan ve DSP’den ayrılacak milletvekillerinin yeni bir oluşuma yönelecekleri şeklinde. Bu oluşum için Dışişleri Bakanı İsmail Cem ve Devlet Bakanı Kemal Derviş’in de bulunacağına dönük tahmin, temenni ve telkinler söz konusu. Ancak, Cem ve Derviş’in bu yönde bir beyanları henüz yok. Cem - Derviş - Özkan üçlüsünün yeni bir oluşumda DSP’ye alternatif olmayı deneyebilecekleri söylentisi yaygın. 
     Başbakan Ecevit ise gelişmeleri şimdilik izliyor. Değerlendirmesini, DSP’deki hareketlenme sonuçlanınca yapacak. 
     Ecevit, DSP milletvekili sayısının MHP'nin çok altına düşmesini, Başbakanlığı için bir sorun olarak görebilir. Bu nedenle de istifa edebilir. Ecevit, bu sabah Bahçeli ve Yılmaz'ı arayarak zirve önerecek. İstifa edip etmeyeceğine bu zirvede karar verecek. Yaşananlar, Ecevit’e yapılan organize zorlamanın sonuçları olarak görülebilir. Bundan sonra doğacak siyasi sonuçların ise zorlamayı yönetenlerin hiç arzu etmeyecekleri noktalara varması da mümkün. 
     
     







Kargaşa 


Bizde ne olur 


Zorlamanın sonu 


En çabuk seçim, en doğru tercihtir ama... 


Düğmeye basıldı 


Yurtdışında Türk olmak 


Erkenseçim AB’ye engel mi 


Bahçeli, Baykal’ın izinde... 


Seçimden ne çıkar 


Sınıflar arası tek düzenli yardım Giyecek 


Her şeye rağmen üretimde artış var’ 


Petersburg’da beyaz geceler 


</TEXT>
</DOC>
