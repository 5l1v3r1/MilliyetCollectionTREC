<DOC>
<DOCNO> 57539 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/17/dunya/adun.html </URL>
<DATE> 2001/12/17/ </DATE>
<TIME>  </TIME>
<AUTHOR>  </AUTHOR>
<HEADLINE>
CIA ajanıymış 
</HEADLINE>
<TEXT>

Bin Ladin'in kanıt kasetindeki Suudi Şeyh Ali Sait El Hamdi'nin CIA hesabına hareket ettiği ortaya çıktı 
     NEVSAL ELEVLİ Londra 

     Usame Bin Ladin'in kanıt kasetinde Türkiye'yi kafirlikle suçlayan ve sonradan bir Suudi din adamı olduğu öğrenilen Şeyh Ali Sait El Hamdi'nin CIA hesabına hareket ettiği ortaya çıktı. 
     Böylelikle, 11 Eylül saldırılarını atlayarak büyük bir hayal kırıklığı yaratan ABD gizli servisinin, 3 ay sonra yaptığı karşı operasyonla Ladin'e kamera önünde suçunu itiraf ettirdiği ve rövanşı aldığı belirtildi. 
     İstihbarat kaynaklarına yakınlığıyla tanınan İngiliz The Observer gazetesinin haberine göre, Afganistan'da Taliban karşıtı Kuzey İttifakı komutanlarından Hazret Ali'nin askerlerince Celalabad'da ele geçirilen kanıt kaset gerek sesi ve gerekse de görüntüleriyle tamamen orijinal. Yani 9 Kasım'da Kandahar'da kaydedilen kaset herşeyiyle gerçek ve üzerinde hiçbir tahrifat yapılmamış. 
     Ancak güvenliği konusunda son derece hassas olan ve ağzından bir şey kaçırmamaya dikkat eden Ladin'in gayet pervasız bir şekilde, hatta kahkahalarla suçunu itiraf etmesinin bir nedeni var. 
     
     Güvendiği kişi 
     Ladin, hiç bir şeyden şüphelenmeden, sorulan sorulara korkusuzca karşılık veriyor saldırılardaki rolünü açıkça anlatıyor. Çünkü, belden aşağısı felçli olan Şeyh El Hamdi öteden beri yakın dostu, üstelik çok güvendiği bir kişi. 
     Suudi Arabistan'da verdiği aşırı Batı düşmanı vaazlarıyla dikkat çeken Şeyh Hamdi, rejim muhalifi bir isim. Bu yüzden Mekke'de teoloji dersi yardımcı profesörlük görevinden uzaklaştırılmış. El Hamdi kişilik olarak dikkat çekmeyi ve kendini olduğundan önemli göstermeyi seviyor. Her yerde Ladin'in dostu olduğunu söyleyerek itibar kazanmaya çalışıyor. 
     İşte istihbarat kaynaklarına göre, Hamdi'nin bu zaafını değerlendiren CIA bu noktada devreye girdi ve büyük bir olasılıkla Pakistan, Suudi Arabistan veya Mısır istihbarat servisleri üzerinden Şeyh ile temas kurdu. 
     Bu gizli servislerden biriyle anlaşan Hamdi de Ladin'e kamera karşısında suçunu itiraf ettirdi. 
     



 DÜNYA 










</TEXT>
</DOC>
