<DOC>
<DOCNO> 58955 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/25/son/sonspo19.html </URL>
<DATE> 2001/12/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaş İlhan'ın PFDK'na sevk edilmesine tepki gösterdi 
</HEADLINE>
<TEXT>

     Beşiktaş Kulübü İletişim Komitesi Başkanı Mete Düren, İlhan Mansız'ın Gaziantepspor maçında korner direğini tekmelemesi nedeniyle Futbol Federasyonu Profesyonel Futbol Disiplin Kurulu'na sevkedilmesine tepki gösterdi. 
     Düren, yaptığı açıklamada, İlhan Mansız'ın yaptığı harekette kesinlikle bir art niyet gütmediğini belirterek, ''Spor kamuoyunun baskısıyla İlhan Mansız'ın PFDK'ya sevkedilmesini hakkaniyetli bulmuyoruz. İlhan, bu olayı kendi seyircimiz önünde, dolayısıyla provokasyon amacı gütmeden, sadece uzun süredir gol atamamanın verdiği stresle yapmıştır'' dedi. 
     İlhan Mansız'ın pozisyonunun hakem Ali Aydın tarafından görüldüğünü kaydeden Düren, ''Ali Aydın da psikolojik analizle, cezai bir durum gerekmediğine kanaat getirmiştir. Sayın Aydın'ı, böyle zor bir maçın atmosferi içerisinde, oyuncumuzun psikolojik analizini yapmış olduğu için kutluyorum. Gözlemci raporları ile verilen cezalar, sadece hakemin gözünden kaçan olaylar içindir. Oysa İlhan'ın pozisyonunda, hakem olayı görmüştür ve cezaya gerek duymamıştır'' diye konuştu. 
     Galatasaraylı Sergen Yalçın'ın, Yimpaş Yozgatspor maçında rakibine yaptığı sert harekete de değinen Düren, şöyle konuştu 
     ''Hakem tarafından görülmüş ve bir şekilde cezalandırılmış hadise, nasıl ceza kuruluna sevkedilmiyorsa, hakem tarafından görülmüş, ama herhangi bir ceza verilmesine kanaat getirilmemiş olayın da PFDK'ya sevkedilmemesi gerekiyor. Her ne kadar spor kamuoyunun görüşü, Sergen'in pozisyonunda verilen cezanın yeterli olmadığı yönündeyse de, bu olay ceza kuruluna gitmiyorsa, İlhan'ın durumunun da aynı şekilde değerlendirilmesini bekliyoruz.'' Mete Düren, herşeye rağmen PFDK'nın bu konuda adaletli davranacağına ve doğru karar vereceğine inandıklarını da sözlerine ekledi. 
     






</TEXT>
</DOC>
