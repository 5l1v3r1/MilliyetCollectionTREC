<DOC>
<DOCNO> 54587 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/28/son/sontur08.html </URL>
<DATE> 2001/11/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdal İnönü "Rica ederim beni siyaseti dışında bırakın" 
</HEADLINE>
<TEXT>

     Prof. Dr. Erdal İnönü, yeni bir partinin kuruluşunda görev almayacağını belirterek, ''Özveriyle çaba gösteren arkadaşlarımın, artık beni çalışmaların dışında bırakmalarını, bundan sonra bu konuda konuşma yapmaya da çağırmamalarını rica ediyorum'' dedi. 
     Prof. Dr. İnönü, yaptığı yazılı açıklamada, bir süredir iyi niyetli birkaç arkadaşıyla birlikte yeni bir siyasal oluşumun olanakları ve koşulları üzerinde çalıştıklarını hatırlatarak, şunları kaydetti 
     ''Bu çalışma ve yeni oluşumla ilgili konuşmalar, kamuoyunun büyük ilgisini çekti. Yeni partinin ne zaman kurulacağını, birçok kimse bana sormaya başladı. Bu aşamada açıklama yapmak zorundayım ki, ben yeni bir parti kuruluşunda görev almayacağım. Onun için partinin ne zaman kurulacağını bilmiyorum. Daha önce de söylediğim gibi benim yaşım, böyle bir eyleme öncülük etmeye elverişli değildir. 
     Siyasetimizde yeni davranışlar, yeni atılımlar gerektiğine inanıyorum ve bu girişimleri başarıya götürecek benden daha genç insanlar görüyorum. Özveriyle çaba gösteren bu arkadaşlarıma, onları destekleyen vatandaşlarıma başarılar diliyorum. Yalnız artık beni çalışmaların dışında bırakmalarını, bundan sonra bu konuda konuşma yapmaya da çağırmamalarını rica ediyorum ve siyaset dışı tutumumdan ayrılmayacağımı tüm ilgililere duyuruyorum.'' 
     






</TEXT>
</DOC>
