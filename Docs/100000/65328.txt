<DOC>
<DOCNO> 65328 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/01/spor/spo04.html </URL>
<DATE> 2002/02/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Trabzon’da çifte imza 
</HEADLINE>
<TEXT>

Bordo - Mavililer, transferin son gününde Bulgar Markov ve Rizesporlu Kürşat’ı renklerine bağladı 
     TRABZONSPOR, bombayı son gün patlattı ve çifte transfer yaptı. Bulgar Markov’un İstanbul’a getirilmesinin ardından yönetim, ilk pazarlıklardan sonuç alamadığı Kürşat’ın transferi için çalışmalarını hızlandırdı. Önceki akşam yapılan görüşmelerden sonra da anlaşma sağlandı. Kürşat, dün Trabzon’da kendisini sezon sonuna kadar Bordo-Mavili renklere bağlayan imzayı attı ve antrenmana çıktı. Genç oyuncu, "İstediğim oldu. Umarım sözleşmem sezon sonunda uzatılır" dedi. 
     YÖNETİM, İstanbul’da da Levski Sofya’nın 30 yaşındaki Bulgar liberosu Markov’a imza attırdı. Bahçelievler’de Menajer Saffet Sancaklı’nın bürosunda gerçekleşen imza töreninde Giorgi Markov dört aylığına kiralandı. Bu oyuncuya 360 bin dolar verecek olan Karadeniz ekibi, Markov’u Diyarbakır maçına yetiştirmeye çalışıyor. Sözleşme öncesi Çapa’da sağlık kontrolünden geçen Markov’un durumunun iyi olduğu bildirilirken, doktorlar "Son derece güçlü ve hazır" açıklamasını yaptı. 
     
     Gökdeniz sakatlandı 
     TRABZON’UN dünkü idmanında Gökdeniz, ayak bileğine aldığı darbe ile sakatlanarak, çalışmayı yarıda bıraktı. Soyunma odasında ilk müdahalesi yapılan ve buz tedavisi uygulanıp, ayağı bandaja alınan bu futbolcunun durumuna göre bugün MR’ı çekilecek. Bu arada Kürşat’a yoğun ilgi gösteren taraftarlar oyunculara önce moral verdiler, daha sonra da helva ikram ettiler. Bu arada Tahkim Kurulu, Trabzonspor’un 2 maç cezaya yaptığı itirazı reddetti. 
     



 SPOR 




























</TEXT>
</DOC>
