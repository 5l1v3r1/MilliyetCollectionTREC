<DOC>
<DOCNO> 66590 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/08/son/sondun17.html </URL>
<DATE> 2002/02/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Türk gence evlenme izni vermeyen Rum Yönetimi'ne AİHM'den ceza 
</HEADLINE>
<TEXT>

     Avrupa İnsan Hakları Mahkemesi AİHM , Kıbrıs Rum Yönetimi'ni, Rum Kesimi'nde yaşayan Kemal Selim adlı Türk'e, Rumen uyruklu bir kızla evlenme izni vermediği gerekçesiyle tazminat ödemeye mahkum etti. 
     Rum basınına göre, sevdiği Rumen kızla evlenmesine Rum makamlarınca izin verilmeyen Kemal Selim, Romanya'ya gidip evlendi ve evlenme hakkından kendisini mahrum bıraktığı için Rum Yönetimi aleyhine AİHM'e başvurdu. 
     İlgili davanın görüşülmesi sırasında Rum Yönetimi, Selim'in AİHM'e başvurmadan önce Güney Kıbrıs'taki bütün yasal imkanları kullanmadığı gerekçesiyle AİHM'de bu davanın görülmesine karşı çıktı. Ancak AİHM, Selim'in Rum Yüksek Mahkemesi'ne veya Temyiz Mahkemesi'ne başvurmuş olsa bile Kıbrıslı Türkler'in evlilikleri konusunda mevzuatta eksiklik bulunması nedeniyle zaten sonuç alamayacağı değerlendirmesinde bulundu. 
     AİHM, Rum Yönetimi'nin Güney'deki Kıbrıslı Türkler'in evlenme konusundaki insan haklarını ihlal ettiği sonucuna vardı. Mahkeme, Rum Yönetimi'ni 5 bin 80 Kıbrıs Lirası tazminat ve Selim'in 3 bin Kıbrıs Lirası dava masraflarını ödemeye mahkum etti. 
     Rum tarafında yürürlükte olan mevcut yasa nedeniyle Kıbrıslı Türkler Güney Kıbrıs'ta resmi nikah kıydıramıyor. 
     






</TEXT>
</DOC>
