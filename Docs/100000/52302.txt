<DOC>
<DOCNO> 52302 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/14/son/sontur04.html </URL>
<DATE> 2001/11/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Kalbi olanlar iftarda fazla yemesin 
</HEADLINE>
<TEXT>

     Ondokuz Mayıs Üniversitesi OMÜ Tıp Fakültesi Öğretim Üyesi Prof. Dr. Mete Kesim, ''Kalbi rahatsızlığı olanlar iftarda fazla yememeli'' dedi. 
     Prof. Dr. Mete Kesim, iftarda hızlı ve çok yenilen yemeğin kalp krizine yol açabileceğini belirterek, oruçlu kişilerin iftarda daha dikkatli yemek yemeleri uyarısında bulundu. 
     ''İftarda fazla yemek yeme alışkanlığımız var, oysa hızlı ve çok yemek vücuda zararlı'' diyen Kesim, şunları söyledi 
     ''Yemeğin birden ve aşırı şekilde mideye girmesi sonucu salgılar fazlalaşıyor. Bu da, ani tansiyon düşüklüklerine neden olur. En önemlisi ise yemeği yedikten sonra uzanıp yatılması. Bu çok tehlikeli. 
     Vücuttaki kan mide ve bağırsakların etrafında toplanıyor. Beyin ve kalbe kanın gitmesi engelleniyor. Kan birden vücuda dağıldığında ise, kalp çarpıntılarına ve krize kadar varıyor. Bu nedenle kalp rahatsızlığı olanlar iftarda fazla yememeli.'' İftar yemeklerinin iki aşamalı olarak yenilmesi gerektiğine de dikkati çeken Prof. Dr. Kesim, ''İftarda yemeği ikiye bölmeli. Önce çorba içilmeli, aradan 15-20 dakika geçtikten sonra diğer yemekler yenilmelidir. Böyle yemek yenildiğinde, yarım saat dinlenilmelidir'' dedi. 
     Prof.Dr. Kesim, özellikle kalp ve tansiyon hastalarının oruç tutmadan önce mutlaka hekimlerine danışmaları gerektiğini de sözlerine ekledi. 
     






</TEXT>
</DOC>
