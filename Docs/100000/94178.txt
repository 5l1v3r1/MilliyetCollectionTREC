<DOC>
<DOCNO> 94178 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/07/ekonomi/eko03.html </URL>
<DATE> 2002/07/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Anadolu şifacıları dünya pazarında 
</HEADLINE>
<TEXT>

     AÇIK KOYU SOHBETLER EYLEM TÜRK 

     Türkiye’nin genç tasarımcılarından Özlem Süer, Düsseldorf’taki defilesi için gün sayıyor. "İlk dünya çıkışım" diye tabir ettiği defile için gece gündüz çalışan Özlem Süer’in amacı ise Anadolu kültürünü tüm dünyaya anlatmak. 
     "11 Eylül olayıyla, ekonomik krizlerle dünyada yaşanan depresif dönemin, insanları manevi arayışlara ittiğini düşünüyorum" diyen Süer,öDünya maneviyatına katkıda bulunabilmek için, kültürümüzden samimi bir unsurla podyuma çıkmak ve onu anlatmak istiyorum" diyor. 
     Alternatif tıp da denilen Anadolu’daki bitkisel ve termal tedavi kültürünü Almanya’da podyuma taşıyacak olan Süer, koleksiyonuna bu nedenle "Şifa" ismini vermiş. 
     Süer’in koleksiyonu Amsterdam ve Londra gibi şehirlerde de satışa sunulacak 
     
Koleksiyonunuzun teması neden şifa 
     11 Eylül ve ekonomik krizlerden sonra dünyada yaşanan depresif dönemin, insanları manevi arayışlara ittiğini düşünüyorum. 
     Dünya maneviyata doğru gidiyor. İnsanlar, evrensel anlamda rahatlatan, meditasyon yapan birçok unsurun peşine düştü ve bunun öğretilerini benimsiyor. Bu nedenle Anadolu’da konuyla ilgili araştırmalar yaptım. Ve her açıdan büyük bir zenginliğe sahip olduğumuzu gördüm. Ağustos ayındaki defile konseptimin adı da, teması da bu nedenle şifa’. Anadolu’daki şifacılığı anlatıyor. 
     
Defilenin özel bir unsuru olacak mı 
     Defile salonuna 41 çeşit yemekten oluşan Zekeriya Sofrası kuracağız. Amacımız Anadolu’daki bu gelenekle defileyi bütünleştirmek. Daha şimdiden çok iyi tepkiler alıyoruz. Bir yabancı basın grubuyla görüşme yaptık. Onlardan aldığımız tepkiler çok etkileyiciydi. Kültürü anlamaya yönelik ilginç sorular aldım. Bu defile giysi tasarımcısı olarak ilk dünya çıkışım olacak. Kendimi ilk defa anlatma şansım olacak. Bunun dünya kupasından hemen sonra olması da manidar. Türkiye’nin gündemde olduğu şu sıralarda böyle bir konseptle ortaya çıkmak, belki dünya modasında Türkiye ile ilgili hoş bir rüzgar estirebilir. 
     Dünyaya Türk modası çıkarmasını bu dönemde ve bu konseptle yaparsak, dünyada bir Türk modası zamanı başlatabiliriz. Kimonolu Japon modası, sarıklı Afgan modası gibi. 
     
Bu konuda nasıl bir yol izlenmeli 
     Vakit kaybetmeden bu rüzgarı, tanıtımda kullanılacak bir toplumsal kampanyaya çevirmeliyiz. Dünyada son dakika modası diye bir tanım var. Öncü kimlikli moda hareketleri dışında, dünya kupası gibi güncel olaylardan sonra başlayan moda hareketlerini, son dakika modası olarak tanımlayabiliriz. Bunu iyi değerlendirmek gerek. 
     
Türk modasında da kırmızı - beyazın etkisi görülecek mi 
     Tabi. Biz kırmızı - beyazı ruhumuzda hissettik. Bu renkler önümüzdeki yaz boyunca moda olacak. Kırmızı - beyaz kumaşlar, boyalar stokta kalmadı. Birden herkesin üzeri kırmızı - beyaz oldu. Ülke bazında yüksek bir moda, moda ötesi bir destek yaşıyoruz. Bunu dünyaya taşımak, modayı yaymak adına çok doğru olacaktır. Türk modasını dünyada hakim kılmak için bu olayı doğru bir neden bilerek harekete geçmeliyiz. Çünkü çok doğru bir dönem. 
     
Sizin koleksiyonunuzda da dünya kupasının etkileri var mı 
     Benim koleksiyonumda da kırmızı beyaz parçalar var. Beni en çok etkileyen Güney Kore’deki olaydı. Özel bir şey yaşadık. Bu değerlendirilmeli. Daha önce bir ülke, kendi topraklarında hiçbir ülkeyi bu kadar desteklememişti. Bunda çok samimiydiler. Pozitif anlamda çok ciddi bir malzeme. Bunu yaratan bizim geçmişimizdi. Zamanında o ülkeye asker gönderdi Türkiye. Benim dedem Albay Rasih Süer de, Kore’de savaşmış bir subaydı. Bizim çocukluğumuz onun anlattığı Kore anılarıyla geçti. Bunca zaman sonra bu ülke bize böyle teşekkür etti. Ben iki kere sevindim. Teşekkürü dedemin verdiği emeğe karşılık olarak kabul ettim ve doğru bir ülke için emek sarfettiğini düşündüm. 
     
     Bu koleksiyonda Şifa’ var 
     Süer’in Şifa isimli koleksiyonu üç bölümden oluşuyor. İlk bölümde bioenerjiyle şifa veren insanların şifa aktarımı beyazla temsil ediliyor. İkinci bölümde ise bitki, su, gibi doğadan gelen şifa anlatılıyor. En son bölüm ise Anadolu’daki kadın anlatılıyor. Bu bölümde kırmızı gibi parlak renkler kullanılmış. Koleksiyonda, bohçalar, şifacı bir kadının kullanılmış ceketi, gelin telleri, kolçaklar gibi unsurlar da yer alıyor. 
     



 EKONOMİ 

















</TEXT>
</DOC>
