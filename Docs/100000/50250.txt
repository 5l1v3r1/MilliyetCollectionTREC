<DOC>
<DOCNO> 50250 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/02/son/sontur09.html </URL>
<DATE> 2001/11/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Sezer, "milletvekili sayısı 300'e insin" görüşünü savundu 
</HEADLINE>
<TEXT>

     Cumhurbaşkanı Ahmet Necdet Sezer, Tacikistan ve Gürcistan'a resmi ziyarette bulunacak. 
     Cumhurbaşkanlığı Özel Kalem Müdürü ve Başdanışmanı Tacan İldem, Sezer'in 7-8 Kasım 2001 tarihlerinde Tacikistan'a, 8-9 Kasım 2001 tarihlerinde ise Gürcistan'a resmi ziyaret amacıyla gideceğini bildirdi. 
     İldem, Sezer'in Tacikistan Cumhurbaşkanı İmamali Rahmanov ve Gürcistan Cumhurbaşkanı Eduard Şevardnadze ile yapacağı görüşmelerde, son uluslararası gelişmelerin özellikle Avrasya Bölgesi'ne etkileri ile diğer bölgesel konular ve ikili ilişkileri ele alacağını söyledi. 
     İldem, Cumhurbaşkanı Sezer'in, bugün Şevardnadze ile bir telefon görüşmesi de yaparak, Gürcistan'daki son gelişmeler konusunda görüş alışverişinde bulunduğunu kaydetti. 
     Cumhurbaşkanlığı Basın Başdanışmanı Metin Yalman ise bir soru üzerine, Cumhurbaşkanı Sezer'in, devletin küçültülmesi çerçevesinde milletvekili sayısının 300'e indirilmesi yönündeki görüşünü dile getirdiğini belirterek, Sezer'in bu sözlerinin TBMM'nin saygınlığına gölge düşürecek bir yönünün bulunmadığını vurguladı. 
     






</TEXT>
</DOC>
