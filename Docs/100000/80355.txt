<DOC>
<DOCNO> 80355 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/25/son/soneko11.html </URL>
<DATE> 2002/04/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Arap turistler, 11 Eylül'den sonra Türkiye'yi tercih ediyor... 
</HEADLINE>
<TEXT>

     11 Eylül olayları sonrasında petrol 
     zengini Arap ülkelerinden Türkiye'ye gelen turist sayısında artışlar yaşanıyor. Daha önce devamlı düşüş trendinde olan bu pazarlardan 11 Eylül sonrası 7 ayda Türkiye'ye gelen turist sayısında artış kaydedildi. Artışı A.A muhabirine değerlendiren Türkiye Seyahat Acentaları Birliği'nden TÜRSAB Ar-Ge Departmanı Sorumlusu Cengiz Yücel, ''ABD, Ortadoğu pazarlarından önemli sayıda turist çekerdi. 11 Eylül'den sonra Batı ülkelerinde İslam ülkelerine bakış değişti'' dedi. Batı halklarında Araplara karşı bir önyargı oluştuğunu ifade eden Yücel, Arap ülkelerindeki vatandaşların Batı sınırlarından girişlerinin alınan polisiye önlemlerle zorlaştırıldığını belirtti. Ayrıca her ülke için uzak mesafenin daha riskli bir hale geldiğine işaret eden Yücel, Türkiye'nin bu ülkeler için yakın konumda olduğunu kaydetti. Eylül 2001-Mart 2002 tarihleri arasında 7 aylık dönemde Birleşik Arap Emirlikleri'nden gelen turist sayısı bir önceki yılın aynı dönemine göre 672'den 716'ya çıktı. Bahreyn'den gelen turist sayısı yüzde 168'den bin 48'e, Katar'dan gelen turist sayısı 27'den 372'ye, Kuveyt'ten gelen turist sayısı 158'den 1.243'e yükseldi. Umman'lı turist sayısı 30'dan 197'ye, Lübnan'lı turist sayısı 8 bin 474'den 10 bin 738'e, Ürdün'lü turist sayısı 10 bin 517'den 10 bin 925'e artış gösterdi. Suudi Arabistan'dan gelen turist sayısı 2 bin 990'dan 4 bin 115'e ulaştı. Suriye'den gelen konuk sayısı da 59 bin 944'ten 64 bin 932'ye çıktı. Yemen'den gelen turist sayısı ise yüzde 322.7'lik artışla 761 oldu. 
     





</TEXT>
</DOC>
