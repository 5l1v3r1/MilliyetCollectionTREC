<DOC>
<DOCNO> 92061 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/25/son/sontur15.html </URL>
<DATE> 2002/06/25/ </DATE>
<TIME>  </TIME>
<AUTHOR>  </AUTHOR>
<HEADLINE>
TBMM, 2001'de 12.7 trilyon lira tasarruf yaptı 
</HEADLINE>
<TEXT>

     TBMM Hesaplarını İnceleme Komisyonu Başkanı Nazif Okumuş, Meclis'in 2001 yılı bütçesinden toplam 12 trilyon 774 milyar 714 milyon lira tasarruf ettiğini söyledi. 
     Okumuş, Parlamento'da düzenlediği basın toplantısında, TBMM Başkanı Ömer İzgi'nin, ülkenin içinde bulunduğu ekonomik sıkıntıları da dikkate alarak uyguladığı politika sonucunda Meclis'te ''rekor denilebilecek'' miktarda tasarruf sağladığını kaydetti. 
     Nazif Okumuş, ''TBMM'nin 2001 yılına ait harcamaları üzerindeki üçer aylık cetveller dışında, genel değerlendirmeye de alıp çalışmalarını tamamlayan komisyonumuz, uygulanan bu politika sayesinde Meclis'in toplam 12 trilyon 774 milyar 714 milyon lira tasarruf yaptığını belirledi'' dedi. 
     En önemli tasarrufun yapı tesis ve onarım giderlerinde sağlandığını anlatan Okumuş, bunu personel giderleri ile makine, teçhizat ve taşıt alımları, yolluklar, hizmet alımları, tüketim malzemeleri, demirbaş alımları, transfer harcamaları ve diğer ödeme kalemlerinin izlediğini söyledi. 
     Okumuş'un verdiği bilgiye göre, yapı tesis ve onarım giderleri için ayrılan 7 trilyon 182 milyar 620 milyon liralık bütçenin 549 milyar 785 milyon liralık bölümü harcandı 6 trilyon 632 milyar 834 milyon liralık ödenek iptal edildi. Diğer bazı önemli kalemlere ilişkin rakamlar ise şöyle 
     -Personel giderleri için ayrılan 73 trilyon 744 milyar 973 milyon liralık ödeneğin 71 trilyon 686 milyar 946 milyon liralık bölümü harcandı, tasarruf miktarı 2 trilyon 58 milyar 26 milyon lira oldu. 
     -Makine, teçhizat ve taşıt alımları için ayrılan 1 trilyon 568 milyar 120 milyon liralık ödeneğin 226 milyar 73 milyon liralık bölümü harcanarak, 1 trilyon 342 milyar 46 milyon liralık tasarruf sağlandı. 
     -Yolluklar için ayrılan 1 trilyon 700 milyar 182 milyon liralık ödeneğin 1 trilyon 561 milyar 660 milyon liralık bölümü harcandı, tasarruf miktarı ise 138 milyar 521 milyon lira oldu. 
     -Tüketim harcamaları bütçesinden ise 609 milyar 63 milyon lira tasarruf sağlandı. Bu kalem için ayrılan 7 trilyon 369 milyar 143 milyon liralık ödeneğin 6 trilyon 760 milyar 80 milyon liralık bölümü harcandı. 
     





</TEXT>
</DOC>
