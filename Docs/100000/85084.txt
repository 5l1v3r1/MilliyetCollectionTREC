<DOC>
<DOCNO> 85084 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/20/son/sonspo04.html </URL>
<DATE> 2002/05/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe'de Moldovan'a yetişen yok... 
</HEADLINE>
<TEXT>

     Yeni sezon için kadrosuna Brezilyalı golcü Washington'u dahil eden ve Arjantinli yıldız Ortega için de transfer görüşmelerini sürdüren Fenerbahçe'ye, son yıllarda transfer edilen yabancı orta saha ve forvet oyuncularından en golcüsü Viorel Moldovan oldu. 
     Sarı-lacivertli takımın, 1998-99 sezonunda kadrosuna dahil ettiği Rumen futbolcu, Fenerbahçe'de ikinci sezonu olan 1999-2000'de takımı adına 18 gol kaydetti. İlk sezonunda ise 15 gol atan Rumen forvet, aynı zamanda 9 da asist yapmıştı. 
     
     Okocha unutulmaz... 
     Moldovan'ın ardından, attığı 16 golle ikinci sırada yer alan Okocha halen unutulmadı. Orta saha oyunculuğunun yanında çok iyi hücum etme özelliği de bulunan Okocha, sarı-lacivertli takım adına 1996-97 sezonunda 16 gol attı. Okocha, söz konusu sezonda 11 de asist yaptı. 
     Okocha'nın ardından ise, halen sarı-lacivertli ekibin kadrosunda bulundurduğu Revivo geliyor. Görev yaptığı teknik adamların forvet mevkiinde de sıkça görev verdiği ortasaha oyuncusu, Fenerbahçe'deki ilk sezonu olan 2000-2001'de sarı-lacivertli formayla 14, geçen sezon da 13 gol kaydetti. 
     
     Andersson 2 sezonda 15 gol attı 
     Oldukça yüksek transfer ücreti ödenerek alınan ve son iki sezonda forma giyen İsveçli santrfor Kennet Andersson, yalnızca 15 gol attı. 
     Faal futbolculuğa bu sezon sonunda Fenerbahçe'de veda eden Andersson, 2000-2001 sezonunda 10 gol atıp 9 asist yaparken, geçen sezon 5 gol atıp 8 asistle oynadı. 
     
     Tutunamayanlar 
     Fenerbahçe'ye büyük umutlarla transfer edilen forvet oyuncularından birçoğu da sezon sonunda veya sezon devam ederken, takımdan gönderildi. 
     1996-97 sezonunda sarı-lacivertli formayı giyen Bulgar forvet Emil Kostadinov takımı adına sadece 8 gol atıp 4 asist yaptı. 1997-98 sezonunda ise Rumen futbolcu Sabin İlie, ligde 12 kez giydiği sarı-lacivertli formayla sadece 3 gol atabildi. 
     1998-99 sezonunda ise, Brezilyalı forvet, Ricardo Neves Sergio'yu transfer eden Fenerbahçe, bu oyuncuya da fazla dayanamadı. Lig sürerken başka bir takıma kiralanan Sergio, 3 lig maçında forma giyerek 2 gol attı. 
     Özellikle yabancı futbolcu transferinde her zaman şansı tutmayan Fenerbahçe, 1999-2000 sezonunda ise Preko ve Oulare'de hayal kırıklığı yaşadı. 
     Sarı-lacivertlilerin Gaziantepspor'dan aldığı Ganalı Yaw Preko, takımı adına bir sezon boyunca 7 gol kaydederken, Belçika'nın Racing Genk takımından sezon ortasında getirilen Süleyman Oulare 5 gol attı. 
     





</TEXT>
</DOC>
