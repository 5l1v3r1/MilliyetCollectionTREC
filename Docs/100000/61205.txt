<DOC>
<DOCNO> 61205 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/08/son/soneko17.html </URL>
<DATE> 2002/01/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Enerji Bakanı "Belediyeler karlarını indirmek zorunda" 
</HEADLINE>
<TEXT>

     Enerji ve Tabii Kaynaklar Bakanı Zeki Çakan, doğalgaz satışında kar marjını üst sınır olarak yüzde 30 olarak belirleyen tebliğe, belediyelerin uymak zorunda olduğunu söyledi. 
     Enerji ve Tabii Kaynaklar Bakanı Zeki Çakan, Devlet Bakanı Kemal Derviş ile enerjide işletme hakkı devirleri konusunda yaptıkları toplantı sonrası, ayrıca enerji konularına dönük açıklamalarda bulundu. 
     Çakan, Resmi Gazete'de yayımlanan tebliğle birlikte, bugünden itibaren belediyelerin, taahhuklarını tebliğde belirtilen limit çerçevesinde yapmak mecburiyetinde olduğunu, aksi takdirde olayın hukuki boyutuyla hukukçular tarafından değerlendirileceğini söyledi. 
     Dün gerçekleştirilen doğalgaz zirvesini de değerlendiren Bakan Çakan, tebliğin yürürlüğe girmesinden hemen sonra, fiyatların aşağı ineceği vurguladı. 
     Enerji Bakanlığı'nın kuruluş kanununa göre, bu tebliği yayımlama hakkının kanunla kendilerine verildiğine dikkati çeken Çakan, ''bu tebliği kendi başıma da başbakanlığa sevkedebilirdim. Ancak ben uzlaşmayla bunu yapmayı ön plana aldım'' diye konuştu. 
     Yapılan indirimin yetersiz olduğunu, ancak imkanların buna yettiğine de işaret eden Çakan, çünkü Botaş ve belediyelerin aynı zamanda yatırım yapmak zorunda olduğunu anlattı. 
     Çakan, son durumda Botaş'ın yüzde 2'ye indirdiği kar marjıyla, 2004 yılına kadar 57 ile doğalgaz götürmenin mücadelesini vereceğini 
     ifade eden Çakan, KDV'nin düşürülmesi yönünde de girişimlerini sürdüreceğini söyledi. Çakan, konuyu ilk Bakanlar Kurulu toplantısında gündeme getireceğini vurgularken, şöyle devam etti ''IMF'ye verilen niyet mektubu çerçevesinde, konunun Bakanlar Kurulu'nda değerlendirileceğini umuyorum. KDV'nin biraz daha aşağı çekilerek, hiç değilse Ocak, Şubat, Mart ve Nisan aylarında aşağı çekilerek, tüketicilerin biraz daha rahatlamaları konusunda üzerime düşen görevi yapmaya çalışacağım. Ancak hükümetimizin alacağı karara da üyesi olarak uymak mecburiyetindeyim.'' Bakan Çakan, soru üzerine, sorunların ortadan kaldırılarak santrallarda işletme hakkı devrinin gerçekleşmesinden yana olduğunu söyledi. Termik santralların yüzde 80-84 kapasiteyle çalıştığını, barajlardaki su seviyelerinin düşük olması nedeniyle buralardan sağlanan elektrikte ise ciddi düşüşler yaşandığını anlatan Bakan Çakan, yıllık yüzde 8 talep artışına göre 2002-2005 yılları arasında üretimin, tüketimi ancak karşılayacak durumda olduğunu kaydetti. ''Yeni yatırım gerçekleşmezse, 2006 yılında tekrar enerji darboğazına girilecektir'' diyen Çakan, kendisinin işletme hakkı devirlerinin yapılmasını arzu ettiğini söyledi. Çakan, şunları kaydetti ''Hukuki boyutlarının tam yerine getirilerek, sorunların ortadan kaldırılarak, işletme hakkı devirlerinin yapılmasından yanayız. Bugün yapılan toplantının amacı budur. Hazine ise işletme hakkı devrinin yanı sıra varlık satışlarının yapılmasını arzulamaktadır. Ben bu düşüncemi, bütün bakanlarımıza ve başbakanımıza arzettim. Ama hükümetimizin alacağı karara da uyacağımı beyan ettim.'' 
     






</TEXT>
</DOC>
