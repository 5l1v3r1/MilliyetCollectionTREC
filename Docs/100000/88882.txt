<DOC>
<DOCNO> 88882 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/09/son/sontur08.html </URL>
<DATE> 2002/06/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Ecevit ''Omurla ilgili zedelenmeden dolayı istirahatteyim'' 
</HEADLINE>
<TEXT>

     Başbakan Bülent Ecevit, başında bulunduğu hükümetin uyum ve uzlaşıya büyük özen gösterdiğini belirterek, ''O nedenle bu hükümet karşılaştığı her sorunu zamanında göğüsleyebilmektedir. Nitekim istirahatta geçirdiğim günlerde de hiçbir eksikliğimiz olmamıştır'' dedi. 
     Başbakan Ecevit, 57. hükümetin üçüncü kuruluş yıldönümü olan 28 Mayıs 2002 tarihinden bugüne kadar ilk kez basın mensuplarının karşısına geçti. Başbakan Ecevit, Başkent Üniversitesi Hastanesi'nden taburcu olduktan sonra nekahet dönemini geçirdiği ve çalışmalarını sürdürdüğü Or-An şehrindeki çalışma ofisinin bahçesinde bir basın toplantısı düzenledi. 
     Çimler üzerine ve bir ağacın altına konulan masada basın toplantısını gerçekleştiren Ecevit, son bir ayda bazı sağlık sorunları ile karşılaştığını ifade ederek, bunlardan birinin enfeksiyon ikincisinin de kaburga kırığı olduğunu bildirdi. Bu iki sorunun da çözüldüğünü belirten Ecevit, ''Doktorlar şimdi de omurla ilgili bir zedelenme farkettiler. onunla ilgileniyorlar. Bunun için de 2-3 haftalık kesin bir istirahatın gerektiğini söylüyorlar'' diye konuştu. 
     Başbakan Ecevit, doktorların bu isteklerine eksiksiz uymaya çalıştığını kaydederek, Bakanlar Kurulu ile ilgili görevlerini de evde sabah akşam çalışarak yerine getirmeye uğraştığını söyledi. 
     Ecevit, şöyle konuştu 
     ''Başımda bulunduğum hükümet uyum ve uzlaşıya büyük özen göstermektedir. O nedenle bu hükümet karşılaştığı her sorunu zamanında göğüsleyebilmektedir. Nitekim istirahatta geçirdiğim günlerde de hiçbir eksikliğimiz olmamıştır.'' Başbakan Ecevit, A Milli Futbol Takımı'na Kostarika karşısında başarılar diledi. 
     Başbakan Bülent Ecevit, daha sonra gazetecilerin sorularını yanıtladı. 
     Başbakan Ecevit, bir soru üzerine, hükümet işlerinden elini çekmesi gibi bir durumun kesinlikle söz konusu olmadığını, doktorların önerisi üzerine evinde sürdürdüğü dinlenme sırasında, hükümet, devlet sorunlarıyla yakından ilgilendiğini söyledi. 
     Başbakan Ecevit, bir başka soru üzerine, hükümet ortağı MHP'nin Genel Başkanı Devlet Bahçeli'nin idam cezasının kaldırılması konusunda ''hükümetin diğer ortaklarının başka oy olanakları bularak bu sorunu çözebilirler, ancak bu bir adet haline gelmemeli o zaman ayrı bir hükümet kurmak gerekir'' dediğini kaydederek, ''Eğer biz diğer bazı partilerle hükümet üyesi olsun veya olmasın partilerle gerekli oy olanağını sağlayabilirsek idam sorunu kendiliğinden çözülmüş olacak'' dedi. 
     Başbakan Bülent Ecevit, ''Hükümet görevlerinden uzaklaşmak gibi bir niyetim kesinlikle yoktur. Öyle bir hakkım da yoktur'' dedi. 
     Ecevit, hükümetin fiilen sona ermesi gibi bir durumun olmadığını belirterek, hükümetin bütün gücüyle çalıştığını söyledi. 
     Başbakan Ecevit, Or-An şehrindeki çalışma ofisinin arka bahçesinde bir basın toplantısı düzenledi. Ecevit, gazetecilere yaptığı kısa açıklamanın ardından basın mensuplarının sorularını yanıtladı. 
     Ecevit'e yöneltilen sorular ve bu soruların yanıtları şöyle 
     Soru Sayın Bahçeli, AB önkoşullarının TBMM'den çıkarılmasını önermişti. Siz de özellikle idam cezası konusunda Bahçeli ile anlaşamamakta anlaştık demiştiniz, eğer anlaşamamakta anlaştık eğer bu meseleleri biz mecliste çözersek kendisi bunu hükümet sorunu yapmayacağını bize söyledi demiştiniz. Ancak şimdi gelinen noktada Bahçeli ''anlaşan partiler biraraya gelsin hükümet olsun'' diyor. 
     Bahçeli'nin bu konudaki mesajını siz nasıl değerlendirdiniz 
     Ecevit Sayın Bahçeli, yalnız bunu söylemedi. Bildiğiniz gibi son konuşmasında Sayın Bahçeli kelimeleri çok dikkatli kullandı her zaman olduğu gibi ve dedi ki 'idam konusunda anlaşamadığımıza göre eğer isterse diğer partiler, hükümetin diğer ortakları başka olanakları bularak, sağlayarak bu sorunu çözebilirler' dedi. Eğer bu olmazsa başka olanaklar üzerinde, seçenekler üzerinde durdu Sayın Bahçeli. Bu konuyu herhalde anımsayacağınız gibi epey zaman önce ben Sayın Bahçeli ile görüşmüştüm. Ve Bahçeli'ye dedim ki 'Sizinle bu konuda anlaşamıyoruz ama bu da çok önemli bir konu, onun için izin verir misiniz MHP dışında oy sağlamaya çalışalım...' Bundan hiç rahatsız olmayacağını söyledi Sayın Bahçeli. Yalnız her zaman haklı olarak söylediği gibi 'bu bir adet haline ve yaygın bir uygulama haline gelmemeli o zaman ayrı bir hükümet kurmak gerekir' dedi. Bu düşüncelere ben de aynen katılıyorum. Gayet gerekli bir şekilde Sayın Bahçeli bu konuyu gündeme getirdi. Eğer biz diğer partilerle hükümet üyesi olsun ya da olmasın gerekli oy oranını sağlayabilirsek idam sorunu kendiliğinden çözülmüş olacak. Bu konuda iktidar ortağımız MHP ile aramızda herhangi bir sorun olmayacak. Bunu açıklığı ile belirlemekte fayda görüyorum. 
     Soru Önce MGK, ardından AB zirvesi, yarın da Bakanlar Kurulu toplantısına katılamayacaksınız. Bu konuda Başbakan Bülent Ecevit, hükümet işlerinden yavaş yavaş elini çekiyor diye yorumlar yapıldı. Bu konuda neler söyleyeceksiniz 
     Ecevit Kesinlikle hükümet işlerinden elimi çekmek diye bir durum yok. Son sağlık durumumla ilgili olarak değerli hekimler iki-üç haftalık kesin dinlenme isteğinde bulundular. Bu isteklerini de tabii uzman görüşü olarak bana ilettiklerine göre kabul ettim. Çok dikkatli davranıyorum. Bu iki-üç hafta içerisinde uzun toplantılara katılmak mümkün olmayacak. Fakat ben sabah akşam evimde Bakanlar Kurulu ve hükümet sorunlarıyla, devlet sorunlarıyla ilgiliyim. Bununla ilgili gerekli telefon bağlantılarını ve başka bağlantıları kuruyorum. 
     Hükümet görevlerinden uzaklaşmak gibi bir niyetim kesinlikle yoktur. 
     Öyle bir hakkım da yoktur. Başbakanlık sıfatını taşıdığım sürece öyle bir hakkım da yoktur. Çok yakından ilgili olmaya devam edeceğim ve devam ediyorum Bakanlar Kurulu ile ilgili olarak. 
     Soru AB konusunda, idam, eğitim ve diğer konularla ilgili olarak diğer partilerle uzlaşı sağlanırsa Sayın Bahçeli için bu adet haline getirilmiş olmuyor mu 
     Ecevit Hayır, kendisi bu konuyu özellikle belirtti. Yani bu konuda anlayışla davranacağını söyledi. Diğer hükümet ortağı partilere karşı bizim diğer partilerle yeterli olanağı sağlayabileceğimizi anlayışla karşılayacağını söyledi. Ancak bunun yaygın bir uygulama olmaması gerektiğini söyledi. Aynı gerekçeyi ben de başından beri belirtiyorum. Çok nadir olarak, çok yaşamsal önem taşıyan konularda öyle bir muhalefet-iktidar girişimi dışında sorunlarda çözüm bulunabilir. Bunu yaygın bir uygulama haline getirirsek hükümet olmanın anlamı kalmaz. O konuda Sayın Bahçeli haklıdır, ben de aynı düşünceyi paylaşıyorum. 
     Soru Sağlığınızla ilgili çok spekülasyon var. Bu iddiaları göğüslemek için sağlık raporunuzu açıklamayı düşünüyor musunuz Ya da sağlık sorunlarınızı net olarak doktorların görüşü doğrultusunda açıklamayı düşünüyor musunuz 
     Ecevit Bizim bir açıklama yapmamıza gerek duymadan bazı hiç görmediğimiz, hiç görüşmediğimiz, bu konular üzerinde durmadığım doktorlar birtakım açıklamalar ve iddialarda bulunuyorlar. Bunlar üzerinde durmaya gerek duyulmayacak kadar çoğu gerçekdışı iddialar. 
     Biraz önce belirttiğim konulara değinen, bu çerçevede görüş belirten değerli hekimler var. Fakat hiç olmayacak şeyleri dile getiren ve bu şekilde medyaya malzeme sağlayan hekimlerin ortaya çıkmasını doğrusu yadırgıyorum. Bu meslek açısından yadırgıyorum. Durum bugün size belirttiğim gibi, yani iki konuda sorunumuz vardı. Birisi enfeksiyon, diğeri kaburga kırığı. Bunların ikisi de çözüldü fakat bu arada omurla ilgili zedelenme farketti hekimler. Herhangi bir risk ortaya çıkmaması için bu konuya önem verdiler. İki-üç haftalık kesin bir istirahat gerektiğini söylediler. Uzun toplantılar yapılmaması, omurga ile ilgili sorunların zarar vermemesi gereken konularda çok dikkatle davranmamı istiyorlar ben de bu dikkati göstermek için elimden geleni yapıyorum. Zaten ne söylesek birtakım iddialar, gerçekle ilgisi olmayan iddialar ileri sürülüyor. Bunlar yaşamın gelişmesi içinde kendiliğinden yalanlanacak iddialardır. Zaman geçtikçe bunların hiçbirisinin gerçekle ilgisi olmadığı anlaşılmaktadır. Örneğin, Parkinson ile ilgili olarak benim elimin titrediğini söylüyorlar. 
     Titremediği gözler önünde, öyle bir şey yok. Yani böyle birtakım abartılı iddialar ileri sürülüyor. Fakat, sürülüyor ve sürülecek. 
     Gerçeği bütün açıklığı ile söyledim. 
     Soru Muhalefetten eleştiriler geliyor, bir erken seçim sürecinin başladığı ve hükümetin fiilen sona erdiği iddia ediliyor. Bu konulara ilişkin değerlendirmeniz nedir 
     Ecevit Hükümetin fiilen sona ermesi gibi bir durum yok. Hükümet bütün gücüyle çalışıyor. Dediğimi gibi uzlaşı ve uyum hükümeti. Bu konuda dünyada eşi ender görülen bir başarı örneği verdi bu koalisyon. 
     Çok nadir konular dışında hükümet her konuda uyum içerisinde çalışıyor. O bakımdan bu hükümetin çalışmasını sona erdirmesi, kısa kesmesi gibi bir gereksinme kesinlikle doğru değildir, geçerli değildir. Bunun doğru da olmayacağına inanıyorum. Bu hükümet şimdiye kadar belki de hiçbir siyasal dönemde görülmediği gibi uyum içinde çalışmayı başarabilmiştir. Benim birkaç haftadır fizik görüntüsü olarak varolmamam, ortada olmamam hükümet çalışmalarını hiçbir şekilde aksatmamaktadır. Çünkü uyum içinde sorunları ele almaya alışmış bir hükümettir bu. Bununla da kıvanç duyuyorum. Bu çok önemli bir başarıdır. Ben kısa sürede sona ereceğini tahmin ettiğim nekahet devresinde de hükümet çalışmalarında elimden gelen katkıyı devam ediyorum ve edeceğim. 
     





</TEXT>
</DOC>
