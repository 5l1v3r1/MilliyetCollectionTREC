<DOC>
<DOCNO> 50711 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/05/son/sondun22.html </URL>
<DATE> 2001/11/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Schröder "AB Afganistan harekatını destekliyor" 
</HEADLINE>
<TEXT>

     Almanya Başbakanı Gerhard Schröder, Avrupa Birliği AB liderlerinin, ABD'nin Afganistan'daki askeri harekatını desteklediğini söyledi. 
     Schröder, başkent Berlin'de gazetecilere yaptığı açıklamada, Londra'da yapılan mini zirvede AB liderlerinin, Afganistan'da savaş sonrası dönemde ''geniş tabanlı siyasi görüşe'' ihtiyaç olduğu konusunda anlaştığını belirtti. 
     İngiliz Başbakanı Tony Blair'in ev sahipliği yaptığı toplantıda hiç kimsenin Ramazan ayında harekata ara verilmesi talebinde bulunmadığını belirten Schröder, ''Bu yalnızca saldırıların uzamasına ve Taliban'ın yeniden toparlanmasına yol açar'' diye konuştu. 
     Blair'in, Downing Sokağı 10 numarada verdiği yemeğe, Schröder, Fransa Cumhurbaşkanı Jacques Chirac, Fransa Başbakanı Lionel Jospin, İspanya Başbakanı Jose Maria Aznar, İtalya Başbakanı Silvio Berlusconi, Belçika Başbakanı Guy Verhofstadt, Hollanda Başbakanı Wim Kok ile AB Ortak Savunma ve Dış Politika Yüksek Temsilcisi Javier Solana katıldı. 
     






</TEXT>
</DOC>
