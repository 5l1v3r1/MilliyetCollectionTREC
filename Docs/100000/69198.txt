<DOC>
<DOCNO> 69198 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/24/ekonomi/eko05.html </URL>
<DATE> 2002/02/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Kriz tekstilciyi panik atak’ yaptı 
</HEADLINE>
<TEXT>

International Hospital Psikiyatri Bölüm Başkanı Dr. Uyar, kriz sonrası tekstilcilerde panik atak, bankacılarda da tutuklanacağım’ korkusundan kaynaklanan psikiyatrik sorunlar gözlendiğini belirtti 
     Ekonomik kriz nedeniyle varlıklarını ve işlerini kaybetme tehlikesi, işadamları ve üst düzey yöneticilerin ruh sağlığını bozuyor. Zirveden düşme tehlikesi yaşayan işadamlarının arasında intihar vakaları, boşanma, alkol ve uyuşturucu madde kullanımında artış oldu. 
     Krizin ardından psikiyatrik tedavi başvurularının arttığını belirten International Hospital Psikiyatri Bölüm Şefi Dr. Muzaffer Uyar, "Her meslekte artış var. Tekstilciler dikkat çekici biçimde daha çok panik atak. İşten atılmaların yoğun olduğu dönemde bankacılar vardı. Şimdi de var ama daha çok iş yoğunluğundan, işlerini kaybetme endişesinden ve kurumlarının kapatılması endişesinden geliyorlar. Üst düzey bankacılardan tutuklanma endişesiyle gelenler oluyor’ dedi. 
     İşadamlarındaki problemlerin ailelerine de yansıdığını ve başvuruların yüzde 100 oranında arttığını belirten Muzaffer Uyar, şöyle dedi 
     "İşadamları çok yüksekten düşüyor. 100 milyon doları var, yarın hiç yok. Kayıpları daha fazla. Bu 10 bin doları kaybetmeye benzemez. Yani bayağı bir yüksekten düşme oluyor. Destek alamıyorlar, onların sosyal destekleri yok. Bir de işadamları çok yük taşıyan adamlardır. Çok adama bakarlar. Çevrelerine yardım ettikleri aileler, başka insanlar vardır. Özellikle Türk işadamı öyledir. Yani adam bir çakıldı mı, ondan beslenen bir sürü insan da onunla beraber çakılıyor." 
     
     Çaktırmadan egzersiz 
     Uyar, sıkıntı ve kas gerginlikleri için de işyerinde basitçe yapılabilecek kas ve nefes egzersizlerinin yararlı olacağını belirterek, şu önerilerde bulundu 
     "Sırt ve boyun kasları strese duyarlıdır ve gergin kalır. Gerip gevşetmeye yönelik iki dakika süren bir egzersiz dikkat çekmeden yapılabilir. İnsanlar bunu spontane yapmaktadır. Biraz daha sistemli yapılabilir. Hafif egzersizde burundan nefes alınıp, ağızdan verilerek balon üfler gibi yapılabilir. Bunu üç defa yaptıktan sonra gergin bir iş toplantısına hazır olunabilir." 
     



 EKONOMİ 
















</TEXT>
</DOC>
