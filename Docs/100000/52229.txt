<DOC>
<DOCNO> 52229 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/14/son/sondun01.html </URL>
<DATE> 2001/11/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Cem "Türkiye Afganistan konusunda öncü rol oynamaya hazır" 
</HEADLINE>
<TEXT>

     Dışişleri Bakanı İsmail Cem, Türkiye'nin, Afganistan'daki siyasi oluşumla ilgili uluslararası çabalarda öncü rol oynamaya hazır olduğunu bildirdi. 
     İsmail Cem, BM Güvenlik Konseyi'ndeki konuşmasında, Türkiye'nin Afgan halkının dostu olduğunu belirterek, ''Türkiye'nin, Afganistan'ın yeniden yapılanması aşamasında siyasi, insani ve askeri tüm alanlarda rol almaya hazır olduğunu'' kaydetti. 
     Dışişleri Bakanı Cem, özetle şunları söyledi 
     ''Uluslararası toplumun Afganistan konusunda acil olarak harekete geçmesi gerekir. Çözüm konusunda Afgan kimliği esas alınmalıdır. 
     Çözümde tüm Afgan halkının çıkarı ve bölgenin istikrarı göz önünde bulundurulmalıdır. Teröre destek veren gruplar mutlaka dışlanmalıdır. 
     BM, Taliban'dan geri alınan bölgelerde üzerine düşen görevi derhal üstlenmeli ve etkili bir mekanizma kurmalıdır. Afganistan'ın yeniden yapılanması aşamasında geniş tabanlı hükümet büyük önem taşır.'' Cem'in konuşması, Afganistan konusunu açık toplantıda ele alan Konsey üyeleri tarafından ilgiyle izlendi. 
     Diplomatik kaynaklar, İsmail Cem'in dünkü genel kurul konuşmasından sonra Güvenlik Konseyi'nde de konuşmasının, ''Türkiye'nin Afganistan konusundaki ağırlıklı rolünün teyidi olduğunu'' belirttiler. 
     İsmail Cem, 1994 yılındaki Bosna krizi sırasında Güvenlik Konseyi'ne hitap eden Hikmet Çetin'den sonra, Konsey önünde konuşma yapan ilk Türk Dışişleri Bakanı oldu. 
     Dışişleri Bakanı İsmail Cem, dün öğleden sonra da ikili temaslarını sürdürdü. Cem'in görüştüğü meslektaşları arasında, Küba Dışişleri Bakanı Felipe Roque, Bahreyn Dışişleri Bakanı Şeyh El-Halife, Özbekistan Dışişleri Bakanı Aziz Kamilov ve Arnavutluk Dışişleri Bakanı Arta Dade yer aldı. 
     






</TEXT>
</DOC>
