<DOC>
<DOCNO> 88487 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/07/son/sondun09.html </URL>
<DATE> 2002/06/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Amerikan Gümrüğü artık İstanbul'a Constantinople demeyecek 
</HEADLINE>
<TEXT>

     Amerikan Gümrük İdaresi'nin, İstanbul'a giden kargolar üzerine yıllardır şehir adı olarak ''Istanbul Constantinople'' damgası vurduğu ortaya çıktı. 
     Hata, yanlışlığı fark eden bir Türkün başvurusu üzerine, Türk Amerikan Dernekleri Federasyonu TADF tarafından yapılan girişimle düzeltildi. 
     Yanlışlık, ''American Shipping Company'' adlı Amerikan nakliye şirketinde çalışan Burak Güngör adlı Türk görevlinin dikkati sayesinde fark edildi. Burak Güngör'ün durumu elektronik postayla federasyon yetkililerine bildirmesi üzerine, TADF, Amerikan Gümrük İdaresi nezdinde gerekli girişimi yaptı. 
     Durumun şehir kodlarındaki bir hatadan kaynaklandığını ifade eden Amerikan gümrük yetkilileri, yapılan bir dizi yazışma sonunda hatadan döndüler ve İstanbul'a gönderilen kargoların üzerine şehir adı olarak sadece İstanbul yazılmasına başlandı. 
     Konuya el koyan Steve Linneman adlı görevli, gerekli incelemeyi yaptıktan sonra, 14 yılından beri adı İstanbul olan kentin adını Amerikan gümrük kayıtlarına da ''İstanbul'' olarak geçirdi. 
     
     ''GURUR DUYDUM'' 
     Yaptığı işin kendisini gururlandırdığını ifade eden Burak Güngör ise bu tür yanlışlıkları düzeltmenin, her Türk vatandaşının görevi olduğunu kaydetti. Güngör, yapılan girişimle yanlışlığın düzeltilmesinin, Türklerin bu konuda ne derece hassas olduklarını ve ciddi çalıştıklarını gösterdiğini vurguladı. 
     Öte yandan TADF Başkanı Egemen Bağış, benzeri konulardaki hassasiyetin vatandaşlık bilincinden kaynaklandığını hatırlattı ve Amerika'da yaşayan tüm Türklerden, benzeri durumlarla karşılaştıklarında TADF nezdinde gerekli girişimde bulunmaktan çekinmemelerini istedi. 
     





</TEXT>
</DOC>
