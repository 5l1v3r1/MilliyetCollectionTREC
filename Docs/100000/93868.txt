<DOC>
<DOCNO> 93868 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/05/son/sondun13.html </URL>
<DATE> 2002/07/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Şaron Filistin yönetimini yozlaşmış olarak nitelendirdi 
</HEADLINE>
<TEXT>

     İsrail Başbakanı Ariel Şaron, Filistinlilerin ''yozlaşmış bir yönetim'' ile ''ekonomik kalkınma'' arasında tercihlerini yapmak zorunda olduklarını söyledi. 
     Ülkesinin, ABD Başkanı George Bush'un Ortadoğu ile ilgili görüşlerini paylaştığını söyleyen Şaron, ''Filistinlilerin kendilerini cinayet ve terör rejiminden kurtaracak kadar mantıklı davranması durumunda, kendi topraklarında özgür bir yaşam amaçlarına ulaşabileceklerini'' kaydetti. 
     İsrail'de dün yapılan ekonomi konferansında konuşan Şaron, ''Filistin halkı karar vermeli ya 1.8 milyon Filistinliyi diğer ülkelerden yardım almaya mecbur bırakan, terörü destekleyen, yozlaşmış bir yönetim ya da ekonomik kalkınma, iş imkanı, endüstriyel alanlar, okul... Filistin halkı bunlara karar vermeli, biz verdik'' dedi. 
     Bush, geçen ay Filistinlilerden ''terörü desteklemeyen yeni bir lider seçmelerini'' istemişti. Ancak Bush'un önerileri arasında, Yahudi yerleşim birimlerine son verilmesi gibi Şaron'un karşı çıktığı unsurlar da bulunuyor. 
     
     OPERASYONLAR SÜRÜYOR 
     İsrail askerleri, Filistin topraklarında dün gece de sürdürdüğü operasyonlarda 19 Filistinli'yi gözaltına aldı. 
     İsrail güçleri, Gazze'de bir kişiyi tutuklarken, askerlerin, 3'ü Eriha'da olmak üzere Batı Şeria'da 18 Filistinli'yi gözaltına aldığı bildirildi. 
     Askerlerin dün gece, Filistin lideri Yaser Arafat'ın El Fetih örgütü eylemcilerinden Hüseyin Şeyh'in Batı Şeria'daki evinde arama yaptığı da belirtildi. 
     Bu arada, İsrail Savunma Gücü birliklerinin, Gazze Şeridi'nde, Han Yunus yakınında bulunan iki Filistin karakolunu yıktığı kaydedildi. 
     





</TEXT>
</DOC>
