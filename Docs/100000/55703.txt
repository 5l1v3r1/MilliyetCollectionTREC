<DOC>
<DOCNO> 55703 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/05/son/sonspo19.html </URL>
<DATE> 2001/12/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe Hakan, Okan ve Nouma'yı istiyor... 
</HEADLINE>
<TEXT>

     Fenerbahçe Kulübü Yönetim Kurulu'nun transfer çalışmalarına hız verdiği kaydedildi. 
     Sarı-lacivertlilerin, Fransa'nın Marsilya takımında forma giyen eski Beşiktaşlı Pascal Nouma ile FC Interli Hakan Şükür ve Okan Buruk'u transfer etmek için harekete geçtikleri, yöneticilerin öncelikle futbolcuların menajerleriyle biraraya gelecekleri, daha sonra da kulüpleriyle temasa geçecekleri öğrenildi. 
     
     Fatih'e sağlık kontrolü 
     Öte yandan Fenerbahçe'nin yeni transferi Fatih Akyel, Acıbadem Hastanesi'nde sağlık kontrolünden geçti. 
     İspanya'nın Real Mallorca takımından transfer edilen Fatih'in, lisans işlemlerinin yapılması için sağlık kontrolünden geçtiği bildirildi. 
     Bu arada sarı-lacivertli futbolcular, dün kasığından fıtık ameliyatı olan takım arkadaşları Oktay Derelioğlu'nu ziyaret ettiler. 
     Johnson, Serhat, Mustafa, Lazetiç, Fatih ve kaptan Ogün, Oktay'ı hastanede ziyaret ederek, golcü futbolcuya moral verdiler. 
     Oktay, ameliyatının beklediğinden ağır geçtiğini belirterek, sahalara dönmesinin biraz daha zaman alacağını ifade etti. 
     Diğer yandan, Beşiktaş maçı sonrasındaki idmanda sakatlığı nükseden kaptan Ogün'ün, MR'ı çekildi. Sakatlığı süren Mert Meriç'in de bu akşam MR'nın çekileceği bildirildi. 
     






</TEXT>
</DOC>
