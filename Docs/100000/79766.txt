<DOC>
<DOCNO> 79766 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/22/son/sondun27.html </URL>
<DATE> 2002/04/22/ </DATE>
<TIME>  </TIME>
<AUTHOR>  </AUTHOR>
<HEADLINE>
İntihar teşebbüsünde bulunan Belçikalıya 2 yıl hapis 
</HEADLINE>
<TEXT>

     Belçika'nın Gand Ceza Mahkemesi, intihar girişiminde bulunan bir Belçikalı'ya 2 yıl hapis cezası vererek söz konusu şahsın derhal tutuklanmasını emretti. 
     Marc De Boos 31 adlı Belçikalı, 2000 yılında, intihar etmek istemiş ve bu amaçla bulunduğu apartmanın gaz musluğunu açmıştı. Kız arkadaşına ''eve gelmemesini'' söyleyen ve ''yaşamaktan bıktığını'' anlatan Belçikalı, komşularının kapısına da ''dikkat, gaz patlayacak'' uyarısı içeren yazı bırakmıştı. Gerçekleşen patlama sonunda yangın çıkmış, 3 ev tamamen yanmış, söz konusu Belçikalı ile iki komşusu hafif yaralanmışlardı. 
     Gand Mahkemesi, Marc De Boos'u, ''bilinçli bir şekilde yangına neden olmak'' ve ''insanların hayatını tehlikeye sokmak'' suçlarıyla iki yıl hapis cezasına mahkum etti. Mahkeme, tutuksuz yargılanan De Boos'un derhal tutuklanmasını emretti. 
     Avrupa'da, Finlandiya'dan sonra en fazla intihar olayı görülen Belçika'da, her yıl 25 bin kadar insan intihar girişiminde bulunuyor ve bunların 2 bin 500 kadarı ölüyor. Yargı Gücü, bunalıma giren bu insanlara hoşgörüyü reddederek, intihar oranını düşürmeyi deniyor. 
     İntihar girişimlerinden doğan maddi hasar, bu girişimde bulunanlara veya ölümleri halinde, ailelerine ödettiriliyor. 
     Örneğin, bir trenin önüne atlayarak intihar edenler veya aileleri, seferleri aksayan demiryolları işletmesini tazmin etmek için milyonlarca euro ödemek durumunda kalıyorlar. De Boos'a verilen hapis cezası ise intihar edenlere karşı ''devletin tavır sertleştirmesi'' olarak nitelendiriliyor. 
     





</TEXT>
</DOC>
