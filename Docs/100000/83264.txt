<DOC>
<DOCNO> 83264 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/10/son/soneko14.html </URL>
<DATE> 2002/05/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Fındık, Afrika pazarında... 
</HEADLINE>
<TEXT>

     Fındık Tarım Satış Kooperatifleri Birliği FİSKOBİRLİK Yönetim Kurulu Başkanı Hüseyin Durusu, Türk fındığına yeni pazarlar açmak için her fırsatı değerlendirmeye çalıştıklarını söyledi. 
     Durusu, dünya fındık üretiminin yüzde 75'ini, tüketiminin ise yüzde 70'ini sağlayan Türkiye'nin, her yıl elinde ortalama 200 bin ton tüketim fazlası fındık kaldığına dikkat çekerek, ''İç ve dış piyasalarda dengenin sağlanması için bu fındık zorunlu olarak yağlığa ayrılıyor. Bu ise her yıl hazineye büyük yük oluyor. Artık, fındığa yeni dünya pazarları bulmak ve tüketim fazlası bu fındığı satarak ekonomiye kazandırmaktan başka çaremiz yok'' dedi. 
     Durusu, Türk fındığına yeni pazarlar bulunması amac ıyla, Fındık Tanıtım Grubu FTG önderliğinde Fiskobirlik'in geçtiğimiz ay Çin'de önemli çalışmalar yaptığını hatırlatarak, şunları söyledi 
     ''Türk fındığının Uzak Doğu pazarına girmesi için Çin ve Japonya'da çalışmalar yaptık. Şimdi Güney Afrika Cumhuriyeti'nin başkenti Cape Town'da 13-16 Mayıs tarihleri arasında yapılacak olan Dünya Sert Kabuklu Meyveler Birliği Kongresi'ni fırsat bilerek, Afrika pazarı üzerinde çalışmalar yapacağız. Kongrede, üyelere fındıkla ilgili tebliğ sunacağız. Tebliğde, Türkiye fındık rekoltesi ile ilgili bilgilerin yanı sıra, izlenen fındık politikaları ve bundan sonra uygulanacak olan politikalarla ilgili bilgiler yer alacak. Kongrede ayrıca, Türk fındığının Afrika pazarına girmesi için ilgililerle görüşmeler yapılarak, pazar potansiyeli incelenecek.'' Dış Ticaret Müsteşarlığı ve İhracatcılar Birlikleri Yöneticileri ile birlikte 12 Mayıs Pazar akşamı Güney Afrika Cumhuriyeti'ne gidecek olan Fiskobirlik heyetinin, 17 Mayıs Perşembe günü yurda döneceği bildirildi. 
     





</TEXT>
</DOC>
