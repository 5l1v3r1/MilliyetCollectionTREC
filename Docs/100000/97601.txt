<DOC>
<DOCNO> 97601 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/24/guncel/gun01.html </URL>
<DATE> 2002/07/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Ayrımcılık sürüyor 
</HEADLINE>
<TEXT>

Hava Harp Okulu’na başvuracak erkekler için ÖSS’den en az 145 puan’ alma önkoşuluna karşılık, kızlar için en az 160 puan’ istendi 
     UTKU ÇAKIRÖZER, YILDIZ YAZICIOĞLU Ankara 

     Hava Kuvvetleri Komutanlığı, Hava Harp Okulu’na başvuracak kız ve erkek adaylara farklı puan uygulamasını bu yıl da sürdürdü. Sınavlara girecek erkekler için "ÖSS’den en az 145 puan alma" önkoşulu getirilirken, kızlar için bu sınır "en az 160 puan" olarak belirlendi. 
     Türk Üniversiteli Kadınlar Derneği Genel Başkanı Sabiha Kuşçu, kızların 15 puan fazla alma zorunluluğuna "Türk kızını, kadınını ikinci plana atmak söz konusu" diyerek tepki gösterirken, KADER Genel Başkanı Bilge Dicleli de "Askeriyede fırsat eşitliği engelleniyor. Sonra da Türkiye neden geri kalıyor ’ diye soruluyor" dedi. 
     Kara ve Deniz Harp Okulları 2001 yılı giriş sınavlarında kız ve erkek öğrenciler arasında puan ayrımı yapılmazken, Hava Harp Okulu erkek ve kız adaylar için ÖSS’den alınması gerekli taban puanı 145 ve 160 olarak belirledi. 
     Gazetelere ilan veren Hava Harp Okulu, geçen yıl tartışma yaratan kızlardan farklı puan talebini bu yıl da yineledi. 
     
     Gerekçe anlaşılamadı 
     Hava Kuvvetleri geçen yıl yaptığı açıklamada, ayrımcı puan uygulamasına gerekçe olarak, "Hava Harp Okulu’nu tercih edenlerin sayısının fazla olması ve bu kadar çok sayıdaki öğrencinin kademeli ve uzun süren seçim aşamalarına çağrılmasının, pratik olarak uygulanmasının mümkün olmaması"na bağladı. Farklı puan uygulamasına sivil toplum örgütleri ise tepki gösterdi. Örgüt yöneticileri Milliyet’e şu değerlendirmeleri yaptı 
     KADER Genel Başkanı Bilge Dicleli Uygulama, önemli kademelerdeki kadın sayısının artmasını engelleyici zihniyeti yansıtıyor. 
     Türk Üniversiteli Kadınlar Derneği Genel Başkanı Sabiha Kuşçu Kız öğrenci başvuru sayısını sınırlı tutmak için yaptıklarını sanıyorum. Puanlardaki farklılık Türk kadınının ikinci plana atılması demek. Hava Harp Okulu’nun kriterlerine saygılıyım ama cinsiyet ayrımcılığına ve eşitsizlik yapılmasına karşıyım. 
     Uçan Süpürge Genel Koordinatörü Halime Güner Resmi bir kurum olan askeri okul, cinsiyet ayrımcılığını, eşitsizliği elden bırakmayan sistemi korumayı sürdürüyor. Biz kadınlar, dünyadaki eşit paylaşımın ancak eşit katılımla olabileceğine inanıyoruz. Askeriye ne yazık ki bu puan farklılığını koruma kararıyla eşit paylaşımı istemiyor. 
     



 GÜNCEL 





















</TEXT>
</DOC>
