<DOC>
<DOCNO> 79816 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/22/son/sonspo09.html </URL>
<DATE> 2002/04/22/ </DATE>
<TIME>  </TIME>
<AUTHOR>  </AUTHOR>
<HEADLINE>
İtalyan basını bu hafta Hakan'ı beğendi... 
</HEADLINE>
<TEXT>

     İtalya Birinci Futbol Ligi'nin bitimine 2 hafta kala ligde kalma mücadelesi veren Parma, fikstür avantajıyla rakiplerine oranla daha şanslı gözüküyor. 
     Hakan Şükür'ün forma giydiği Parma, son 2 haftada İkinci Lig'e düşmeyi garantileyen takımlardan Fiorentina ile bu hafta deplasmanda, 5 Mayıs Pazar günü de kendi sahasında Venezia ile karşılaşacak. 
     Venezia, Fiorentina ve Lecce'den sonra küme düşecek son takım büyük olasılıkla son hafta belli olacak. Ligde sona yaklaşılırken, puan cetvelinin sonlarında Piacenza 39 , Verona 39 , Parma 38 , Brescia 37 ve Udinese 37 şeklinde bir sıralama görülüyor ve bu takımlardan biri Birinci Lig'e veda edecek. 32. hafta maçlarında Atalanta ile 1-1 berabere kalan Parma, 38 puanla 13. sırada yer alıyor. 
     Öte yandan, Atalanta maçında 46. dakikada Bonazzoli'nin yerine oyuna giren Hakan Şükür için İtalyan basınında yapılan yorumlarda, ''Ataklara canlılık getirdi. Şükür'ün yarısı bile Bonzazzoli'den daha tehlikeli ataklar yapıyordu'' denildi. 
     





</TEXT>
</DOC>
