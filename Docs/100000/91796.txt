<DOC>
<DOCNO> 91796 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/24/son/sonspo12.html </URL>
<DATE> 2002/06/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye, Fransız TV'sini kurtardı... Son maçı 9 milyon kişi izledi 
</HEADLINE>
<TEXT>

     17. Dünya Kupası finallerinde yarı finale yükselerek büyük başarı elde eden A Milli Futbol Takımı, Fransa'nın elenmesinden sonra büyük maddi zarara giren 
     Fransız TF1 televizyon kanalının da durumunu düzeltmesine katkıda bulundu. 
     TF1, Fransa'nın yaptığı maçlardan sonra Dünya Kupası'nda şu ana kadar en fazla seyirciyi Türkiye-Senegal maçında topladı. Türkiye-Senegal maçını, Fransa'da 8 milyon 957 bin kişi ekranlarının başından izledi. 
     Yine aynı gün oynanan Güney Kore-İspanya maçını izleyenlerin sayısının ise 4 milyon 929 binde kaldığı bildirildi. 
     Liberation gazetesi, Fransa'nın elenmesinden sonra reklam gelirleri düşen TF1'in, Türkiye-Senegal maçı sonrası yüzünün biraz güldüğüne dikkati çekti. Fransız gazetesinin haberine göre, Brezilya- İngiltere maçını yaklaşık 4 milyon, Almanya-ABD maçını ise yaklaşık 5 milyon kişi TF1 kanalından izledi. 
     Dünya Kupası finallerini naklen yayınlamak için TF1, 168 milyon Euro'yu gözden çıkarmıştı. 
     
     FRANSA'NIN TESELLİSİ 
     Le Figaro gazetesi, Fransa A Milli Takımı'nın, yarı finale çıkan dört takımı da son dört maçta yenmesiyle taraftarlarını teselli etmeye çalışıyor. 
     Le Figaro, Fransa'nın Türkiye'yi son oynadığı maçta 4-0, Brezilya'yı 3-0, Güney Kore'yi 3-2, Almanya'yı 1-0 yendiğini bildirdi. 
     
     CHIRAC'DAN SENEGAL'E MESAJ 
     Öte yandan Fansa Cumhurbaşkanı Jacques Chirac, Dünya Kupası 2002 finallerinden elenen Senegal'in cumhurbaşkanı Abdoulaye Wade'ye bir teselli mesajı gönderdi. 
     Chirac mesajında, ''Milli takımınızın, finallerde büyük başarı elde etmesinden sizi kutluyorum. Halkınız için büyük bir onur kaynağı olan Milli Takım'ın başarısının tüm kıtada örnek teşkil etmesini diliyorum'' ifadelerini kullandı. 
     
     ''HAVASI İNMİŞ DÜNYA KUPASI'' 
     France-Soir gazetesi, ''Havası inmiş Dünya Kupası'' başlığıyla manşetten verdiği haberde, hakem hatalarının, favorilerin erken elenmesinin ve organizasyon üzerindeki şüphelerin, finallere gölge düşürdüğünü iddia etti. 
     Brezilya'nın eski milli oyuncusu Falcao ise Liberation gazetesine verdiği demeçte, dünyanın en çekişmeli maçlarına sahne olan Avrupa liginde maçların geç bitmesi sonucu, takımların gerekli hazırlığı yapamadıklarını belirtti ve Avrupa'daki ağır maç temposu yüzünden fiziksel performanslarını zorlayan birçok yıldız futbolcunun sakatlandığına dikkati çekti. 
     Falcao, Türk A Milli Futbol Takımı'nın son üç maçta gol yemediğini belirterek, ''Türkiye ve Brezilya ilk turdan sonra performanslarını giderek artırdılar. Dikkatli olmak lazım. Bu finallerde hiçbir şey mantıklı gözükmüyor'' dedi. 
     





</TEXT>
</DOC>
