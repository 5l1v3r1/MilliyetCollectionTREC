<DOC>
<DOCNO> 81625 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/02/son/sondun05.html </URL>
<DATE> 2002/05/02/ </DATE>
<TIME>  </TIME>
<AUTHOR>  </AUTHOR>
<HEADLINE>
11 Eylül saldırısı Amerikan çocuklarının psikolojisini bozdu 
</HEADLINE>
<TEXT>

     ABD'de 11 Eylül'de düzenlenen saldırılar yüzünden, New York'taki okul çocuklarının yüzde 90'ının stresli hale geldiği bildirildi. 
     Eğitim kurulunca yapılan bir araştırma, öğrencilerin yüzde 10'unun ciddi bozukluklar gösterdiğini de ortaya çıkardı. 
     1.1 milyon okul öğrencisi üzerinde yapılan araştırmanın 
     sonuçlarına göre, yaklaşık 75 bin öğrenci, en az 6 tür post-travmatik stres semptomu gösteriyor. 94 okulda okuyan 8 bin çocuğu inceleyen akıl sağlığı uzmanları, sadece Dünya Ticaret Merkezi'nin ikiz kulelerinin bulunduğu kesimdeki okul çocuklarının değil, tüm New York'taki öğrencilerin değişik psikiyatrik problemleri bulunduğunu saptadılar. Columbia Üniversitesi psikiyatri bölümü uzmanlarınca yapılan araştırmanın, bu alanda öncü bir çalışma olduğu ifade edildi. Araştırmaya göre, öğrencilerin yüzde 76'sı sık sık 11 Eylül'deki terörist saldırıyı düşünüyor, yüzde 24'ü uyku uyumakta zorluk çekiyor, yüzde 17'si ise geceleri kabus görüyor. Araştırma sonuçlarının belli olmasından sonra bir açıklama yapan Okullar Komisyonu başkanı Harold Levy, bunun bir uyarı olduğunu ifade etti. Uzmanlar, inceledikleri New Yorklu çocukların yüzde 15'inde agorafobi kalabalık yerlerde bulunma korkusu saptadıklarını açıkladılar. Ülke çapında 1996 yılında yapılan bir araştırma, agorafobisi olan çocuk oranının yüzde 5'in altında olduğunu ortaya koymuştu. Bu veri, en az 107 bin New Yorklu çocuğun evinden çıkmak istemediği anlamına geliyor. Çocukların New York'un çeşitli kesimlerini birbirine bağlayan tünel ve köprülerden geçmek istemediği de ortaya çıktı. Uzmanlar, içinde bulundukları stresin, çocukların okuldaki başarılarını da olumsuz etkilediğini ifade ettiler. Ana-babaları ya da bir tanıdıkları ikiz kulelerde can veren öğrencilerde görülen psikiyatrik bozuklukların ise daha derin olduğu belirtildi. 
     





</TEXT>
</DOC>
