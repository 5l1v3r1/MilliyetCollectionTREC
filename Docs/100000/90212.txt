<DOC>
<DOCNO> 90212 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/16/son/sontur18.html </URL>
<DATE> 2002/06/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Hasankeyf'te çıplak eylem.. 
</HEADLINE>
<TEXT>

     Batman'ın Hasankeyf İlçesi'nde toplanan 50 kişi çıplak eylem yaparak, tarihi ilçenin sular altında kalacak olmasını protesto etti. 
     Türk Mühendisler ve Mimarlar Odaları Birliği Diyarbakır İl Koordinasyon Kurulu Sekreterliği'nin Hasankeyf'in Ilusu Baraj Gölü altında kalmaması ve tarihi kentin kurtarılması için dün yapılması planlanan müzik şöleni güvenlik gerekçesiyle iptal edilince, Bergama Köylüleri Derneği Başkanı ''Asteriks'' lakaplı Oktay Konyar öncülüğündeki 50 kişilik grup, Hasankeyf'e gelerek ilçeden geçen Dicle Nehri'nde el ele tutuşarak halka oluşturdular. 
     Konyar ile birlikte 6 otobüsle Hasankeyf'e gelen gönüllüler şortla Dicle Nehri'ne girdikten sonra el ele tutuşarak, ''Hasankeyf sular altında bırakılamaz'', ''Hasankeyf'e sahip çıkacağız'' şeklinde slogan attıktan sonra Dicle Nehri kenarında kurulan çardakların altında müzik eşliğinde halay çektiler. 
     Burada konuşan Bergama Köylüleri Derneği Başkanı Konyar, tarihi bir zenginlik olan Hasankeyf'in suların altında kalmaması gerektiğini belirterek, şöyle dedi 
     ''Hasankeyf sadece Batman'ın değil, tüm Türkiye'nindir. Bu şehrin yaşatılması için ne gerekiyorsa yapacağız. Bergamalı hemşehrilerimiz de Hasankeyf'e destek veriyorlar. Bu ülkenin önemli ve tarihi yerleri, bir gecede satılamaz. Eylemlerimizi geliştireceğiz.'' Dicle Nehri'nde 30 dakika kadar kalan grup üyelerine polis müdahale etmedi. Eylemciler daha sonra Hasankeyf'ten ayrıldı. 
     





</TEXT>
</DOC>
