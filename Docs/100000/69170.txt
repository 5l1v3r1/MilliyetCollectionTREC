<DOC>
<DOCNO> 69170 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/23/son/sontur05.html </URL>
<DATE> 2002/02/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Bir zamanlar Cumhurbaşkanlarının makam aracıydı... 
</HEADLINE>
<TEXT>

     7. ve 8. Cumhurbaşkanları Kenan Evren 
     ile Turgut Özal döneminde, makam aracı olarak kullanılan otomobili, son sahibi, ekonomik kriz nedeniyle sıkıntıya düşünce satılığa çıkardı. Yıllarca Cumhurbaşkanlığı makam aracı olarak kullanılan ve ihaleyle satılan 1979 model Chevrolet marka otomobil, bir süre İşçi Partisi Genel Başkanı Doğu Perinçek tarafından kullanılmış, Malatyalı işadamı Osman Özel Yağmurlu'dan da son olarak Adana DGM Başsavcılığı Yazı İşleri Müdürü Ergin Durtaş'a geçmişti. Büyük bir keyifle kullandığı otomobili ekonomik sıkıntıya düştüğü için satmak zorunda kaldığını ifade eden Engin Durtaş, şunları söyledi ''Otomobili ilk aldığımda oldukça heyecanlandım. Çünkü, Türkiye'nin yakın tarihinin önemli iki insanına yıllarca hizmet etmişti ama zamanla krizin de etkisiyle otomobile binme hevesim sona erdi. Yaşanan kriz beni de vurdu. Parayı veren güle güle kullansın.'' Durtaş, otomobili 10 milyar liraya satışa çıkardığını belirtti. 
     






</TEXT>
</DOC>
