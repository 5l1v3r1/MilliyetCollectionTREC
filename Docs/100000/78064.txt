<DOC>
<DOCNO> 78064 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/12/son/sontur20.html </URL>
<DATE> 2002/04/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Sınırdışı edilen İsrailli devlet sırrı.. 
</HEADLINE>
<TEXT>

     İçişleri Bakanı Rüştü Kazım Yücelen, hırsızlık suçlamasıyla önce tutuklanan, sonra sınırdışı edilen ve Mossad ajanı olduğu iddia edilen İsrailli David Hıhınashvili ile ilgili sorulara yanıt vermeyerek, "Devletin kendisinde kalması gereken bilgiler vardır" dedi. 
     İçişleri Bakanı Rüştü Kazım Yücelen, Meclis'teki siyasi partilerin Grup Başkanvekillerini ziyaret ederek, Sahil Güvenlik Komutanlığıyla ilgili yasa tasarısı, Vatandaşlık Yasa Tasarısı ile Mernis Projesiyle ilgili olarak bazı yasalarda değişiklik öngören tasarının gündemin ön sıralarına alınması için destek istedi. 
     Bu ziyaretler sırasında gazeteciler Bakan Yücelen'e, İngiliz asıllı bir kuyumcunun dükkanından hırsızlık yapan ve sonra yakalanan, yakalandıktan sonra da Örümcek Operasyonu sanığı Erol Kohen ile aynı hücereye konulan ve yargı süresi bitmeden 17 gün sonra tahliye edilip sınırdışı edilen İsrailli David Hıhınashvili ile ilgili sorular yönelttiler. 
     Yücelen, Hıhınashvili'nin Mossad ajanı olup olmadığına ilişkin ısrarlı sorulara karşılık, "Sizlerin haber alma hakkınıza saygı duyuyorum ancak devlette kalması gereken bilgiler vardır. Bizim de bu bilgilerin kamuoyuyla paylaşılması zamanını tayin etmek gibi bir görevimiz var. Şu anda sizinle paylaşılacak bir bilgi yok" dedi. 
     





</TEXT>
</DOC>
