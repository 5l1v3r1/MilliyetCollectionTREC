<DOC>
<DOCNO> 57722 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/18/spor/yurundul.html </URL>
<DATE> 2001/12/18/ </DATE>
<TIME>  </TIME>
<AUTHOR> ÖMER ÜRÜNDÜL  </AUTHOR>
<HEADLINE>
Dörtlü defans 
</HEADLINE>
<TEXT>

     Günümüz futbolunun artık en geçerli saha içi sistemi ön liberolu dörtlü defanstır. Orta sahanın daha kalabalık olması ve de 3-5-2, 3-4-3 düzenlerinin aksine kenar adamlarının yardım görerek uzun kulvarda ağır yük altından kurtulmaları bu sistemin en cazip taraflarıdır. Kritik görev yerleri ise defansın ortasındaki ikili ile ön liberodur. Bazı teknik direktörler ellerindeki malzemeye göre çift ön libero da kullanıyorlar. Futbolumuzun bu çağdaş modele geçmekte ciddi sıkıntısı var. Çünkü gençler düzeyindeki saha içi çalışmalarında defans oyuncuları hep adam markajına göre hazırlanıyorlar. 
     Fatih Terim’in dörtlü defansa dayalı oyun modeli en sonunda istenilen biçimde oturunca UEFA Kupası’na kadar uzanıldı. Aynı model Lucescu döneminde de kilit isimlerin kaybına rağmen arıza göstermiyor. Emre Aşık’ın çizgi defans uygulamasında üst düzey performans göstereceğini herhalde kimse düşünmezdi. 
     Şenol Güneş de günün modelini milli takıma monte etmek istedi. Ancak telafisi mümkün olmayan çok kritik Slovakya deplasmanının ilk 20 dakikasında takım savunmasındaki büyük sıkıntılar yüzünden mecburen üçlü defansa döndü. Baraj maçlarının bitimine kadar da devam etti. Yine de Şenol Güneş dörtlü defans uygulamasını tekrar gündeme getirecektir. 
     Alman ekolü bir kaç istisna dışında körü körüne üçlü defansa bağlı. Buna rağmen Daum da doğruyu buldu. Taşlarla ve sistemle gereksiz oynamayı bırakıp dörtlü defansa dönüp kadro istikrarını da sağlayınca Beşiktaş kendine geldi. Daum’un bu düzene geçmesinde tandemin özelliklerini çok iyi bilen Brezilyalı Ronaldo’nun da katkısı var. 
     Gelelim Mustafa Denizli’ye... Bursa karşısında yenik duruma düşüldükten sonra dörtlü defansa döndü. Johnson gerideki görevini bırakıp öne çıkarak orta sahaya sayısal fazlalık getirince ve de kenarlar yardımlaşmalı kullanılınca oyunun bütün dengeleri Fenerbahçe lehine gelişti. Mustafa Doğan ile Mirkoviç çizgi defans özelliklerini biliyorlar. Artık Mustafa Denizli’nin de çağın modeline geçmek için çelişkide kalmasına hiçbir neden yok. 
     



 SPOR 
























</TEXT>
</DOC>
