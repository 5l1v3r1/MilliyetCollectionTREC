<DOC>
<DOCNO> 95820 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/15/son/sondun43.html </URL>
<DATE> 2002/07/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Türk siyasetindeki gelişmeler Alman ve İran basınında 
</HEADLINE>
<TEXT>

     Alman Focus dergisi, Başbakan Bülent Ecevit'in rahatsızlığıyla birlikte, Türkiye'de ''AB taraftarlarıyla'' ''milliyetçiler'' arasında iktidar kavgası başladığını yazdı. 
     Dergide, ''Ecevit'in pastası paylaşılıyor'' başlığıyla verilen haberde, DSP'li milletvekillerinin istifasına rağmen Ecevit'in iktidarda kalmak istediği belirtildi. 
     Türkiye'deki ekonominin gidişatının iyi olmadığı kaydedilen haberde, başlangıçta erken seçimlere sıcak bakmayan iktidar partilerinin, artık bunu gerekli gördüğü yorumu yapıldı. 
     DYP Genel Başkanı Tansu Çiller'in de AB üyeliğinden yana olduğuna dikkat çekilen haberde, MHP Genel Başkanı Devlet Bahçeli'nin ise karşı olduğu iddia edildi. 
     
     İRAN BASINI 
     Tahran Üniversitesi Ortadoğu ve Uluslararası Çalışmalar öğretim üyesi Dr. Assadullah Athari, Türkiye'deki siyasi gelişmelere ilişkin Tehran Times gazetesine yaptığı değerlendirmede, DSP'den ayrılarak yeni parti kurma çalışmalarına girişenlerin başarılı olup olmayacaklarının seçimde ortaya çıkacağını ifade etti. 
     Türkiye'nin bu krizden çıkması için erken seçimden başka seçeneği olmadığını savunan Athari, Türkiye'de bazı alanlarda reform yapılması gerektiğini belirtti. 
     Tahran Belediyesi'nin yayınladığı Hemşehri gazetesinde de ''Dışişleri Bakanı İsmail Cem'in görevinden istifa etmesinin, Başbakan Ecevit başkanlığındaki koalisyon hükümetini çökmenin eşiğine getirdiği'' yorumunda bulunuldu. 
     Gazete, ''Başbakan Ecevit'in hükümeti sürdürmekteki ısrarına rağmen Türk halkının seçim istediğini'' öne sürdü. 
     İntihab gazetesinde de Yezdan Hakkı imzalı haberde, Türkiye'de siyasi alanda geçen hafta meydana gelen olaylar anlatılarak, DSP'den ve Dışişleri Bakanlığı görevinden istifa eden İsmail Cem'in düzenlediği basın toplantısında, ''DSP ve koalisyon hükümetinin başarısızlığını ve hükümetin ömrünün bittiğini söylediği'' belirtildi. 
     ABD'nin Türkiye'nin AB'ye girmesini ve Türkiye'nin AB ile birlikte çalışmasını istediği yolunda açıklamalar yaptığı ifade edilen haberde, ABD'nin Türkiye'nin AB'ye girmesine destek vererek, Türkiye'deki radikal İslamcılar ve solcuları etkisiz hale getirmeye çalıştığı savunuldu. 
     





</TEXT>
</DOC>
