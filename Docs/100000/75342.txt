<DOC>
<DOCNO> 75342 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/29/son/sonspo14.html </URL>
<DATE> 2002/03/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Mirsad artık "Türkiye'nin turizm elçisi" 
</HEADLINE>
<TEXT>

     Turizm Bakanı Mustafa Taşar, Rusya'nın CSKA takımında oynayan basketbolcu Mirsad Türkcan'ı, ''Türkiye'nin turizm elçisi'' ilan etti. 
     Taşar, Moskova Uluslararası Seyahat ve Turizm Fuarı'nda Türkiye'ye ayrılan bölümdeki Kapadokya standında, Nevşehir Valisi Yusuf Erbay'ın da katılımı ile düzenlenen törenle Türkcan'a bir plaket verdi. 
     Törende yaptığı konuşmada, ''Mirsad'ı Türkiye'nin turizm elçisi ilan ediyoruz'' diyen Taşar, başarılı sporcunun dün oynanan CSKA-Maccabi İsrail maçında yine büyük bir performans göstererek 18 sayı kaydettiğini ve kendisini bir kez daha ispatladığını belirtti. 
     Taşar, ''Çok başarılı bir basketbolcu. Bu tanınmışlığından ve Türkiye'ye olan sevgisinden yararlanarak, turizme katkıda bulunmasını arzu ediyoruz. Bizi kırmayarak yanımıza geldi, tekrar tekrar tebrik ediyorum ve başarılar diliyorum'' dedi. 
     Mirsad da teşekkür ederek, ''Türkiye'yi en iyi şekilde temsil etmek istiyorum'' diye konuştu. 
     Mirsad, ''Hem sayın Bakan'a, hem de tüm Türkiye'ye bana verdikleri destekten, duydukları güvenden ötürü teşekkürlerimi sunuyorum'' dedi. 
     






</TEXT>
</DOC>
