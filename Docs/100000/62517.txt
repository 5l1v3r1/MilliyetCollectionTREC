<DOC>
<DOCNO> 62517 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/16/yasam/ayas.html </URL>
<DATE> 2002/01/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye’nin ilk kültür-sanat gazetesi geliyor 
</HEADLINE>
<TEXT>

"Tamam biliyoruz kültür-sanat okuru azınlık, ama azınlıkların da hakları vardır" diyen gazeteci Tuğrul Eryılmaz ile ekibi, kolları sıvadı ve ilk sayısı yarın çıkacak olan Milliyet Kültür Sanat’ı yarattı 
     ELİF KORAP İstanbul 

     Türk basınındaki çok önemli bir eksikliği, bundan böyle Milliyet gazetesinin kültür sanat’ eki dolduracak. Her perşembe günü yayımlanacak 16 sayfalık Milliyet Kültür Sanat’, ilk kez yarın Milliyet okurlarıyla buluşacak. Ek, edebiyattan tiyatroya, sinemadan müziğe, plastik sanatlardan arkeolojiye, mimariden televizyona kadar farklı disiplinlerden haberleriyle sanat gündemini yansıtacak. Milliyet Kültür Sanat’ın Yayın Yönetmenliği’ni okurların Radikal Cumartesi, Radikal İki, Radikal Kitap ve Milliyet Sanat Dergisi sayesinde yakından tanıma fırsatı bulduğu gazeteci Tuğrul Eryılmaz yapıyor. Bir iddialı sanat ekine daha imza atan Eryılmaz, yaptıkları işi, beklentilerini ve okurların dergide neler bulacağını anlattı... 
     
     Dolu dolu bir dergi’ 
Milliyet Kültür Sanat’ın diğer sanat dergilerinden farkı ne olacak 
     Haftalık çıkacağız. Okurlara "Sıkıysa beni oku" diyen bir yayın olmayacak. Okur, şimdiye kadar kültür sanat diye aktarılan bazı şeyleri bu ekte bulamayacak. Kullanılan magazin bile kültür sanata yakışır bir magazin olacak. Türkiye’de farklı bir kültür sanat yayıncılığına ihtiyaç olduğunu düşünerek, buna kalkıştık. Okur, 50 bin lira fark ödeyerek, yani normal bir gazete fiyatının altında hem Milliyet’e, hem de eke sahip olacak. Bir haber kaygımız olacak. "Gündemi en iyi buradan takip eder ve zamanınızı boşa harcamazsınız" iddiasındayız. Biz gerçekten ihtiyaç duyulan bir iş yapıyoruz. 
     
Ağırlık vereceğiniz bir disiplin olacak mı 
     Edebiyat ağırlıklı olacak. Ama bu, sinema, tiyatro, müzik, resmin ihmal edileceği anlamına gelmiyor. İçinde sanat olduğu kadar kültüre de, eleştiriye de yer vereceğiz. Belli sıklıklarla arkeoloji, mimari, tasarım da ekte yer alacak. Maria Callas, ama yanı sıra Britney Spears da kendine yer bulacak. Bunu yaparken de, asla o da bu da olsun mantığıyla değil, hayatın içinden gelen bir kültür sanat anlayışıyla hareket edeceğiz. Tepeden bakan bir yaklaşım değil de, bunun bir gazetenin eki olduğunu unutmadan, etrafımızda neler olup bittiğine bakan bir anlayışı gözeteceğiz. Yalnız ne verdiğimizle ilgilenmeyeceğiz, neyi nasıl verdiğimiz de önemli bizim için. 
     
Ek düşüncesi nasıl ortaya çıktı 
     Gazetenin kültür sanat sayfasının olmamasının verdiği bir sıkıntı vardı. Milliyet okurunun yoğun talebi de söz konusuydu. Mehmet Yılmaz da "İyi bir şey veremiyorsak niye verelim " düşüncesindeydi. Bu bir ayda yaptığımız bir iş değil. Uzun süredir üzerinde düşünülüyordu. Gazetelerde kültür sanat bazen var bazen yok, neyin nerede olduğu belli değil. Bu tür konulara başından beri ilgi duyan Milliyet okurunu, biraz daha mutlu edelim dedik. Biz yaptığımız işi beğendik. Şimdi heyecanla okurların tepkisini bekliyoruz. 
     
     İlk sayı sürprizleri olacak 
Sürekli yazarlar olacak mı 
     İlle de her hafta görmek şart değil, ama değişik yazarlarımız olacak. Örneğin ilk sayıda, Murathan Mungan, tiyatrocu Füsun Demirel, Orhan Koçak ve Ömer Madra da yazılarıyla bize ulaşacak. Farklı kişileri bir araya getirmeye çalışacağız. 
     
Eki, Milliyet Sanat Dergisi ekibi mi hazırlayacak 
     Evet. Gazeteden de çok ciddi bir yardım alacağımı biliyorum. Tüm gazeteciler hayatlarının bir döneminde kültür sanata teğet geçmişlerdir. 
     
Diğer gazeteler rekabete girer mi sizce 
     Keyiften ölürüm... Türkiye’de gazeteler kültür sanat rekabetinde olacak, bundan güzel bir şey olur mu Olabilir tabii ama önemli olan bu işi kimin iyi yaptığı. 
     
Milliyet Sanat’ın son dönemdeki tirajı önemli bir artış gösterdi... 
     Bizi biraz da bu heyecanlandırdı. Yılbaşından beri tiraj üç dört misline katlandı. Bir şeyi iyi yaptığınızda insanlar sizi buluyor. Şunu da söylemeliyim çıkacak ek, Milliyet Sanat dergisinin haftalığı olmayacak. Yeni bir şey yarattık. 
     
Heyecanlı mısınız 
     Benim gazetecilikte 27’nci yılım. İnsanlar olumlu tepki verirlerse, çok mutlu olacağım. Kültür sanatsız hiçbir şey olmaz. Bir ülkenin kültür sanatla ilgili bir derdi yoksa, orada durum vahim gibi geliyor bana. 
     



 YAŞAM 
















</TEXT>
</DOC>
