<DOC>
<DOCNO> 76985 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/07/son/soneko08.html </URL>
<DATE> 2002/04/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Dünyaya hamsi yediriyoruz... 
</HEADLINE>
<TEXT>

     Trabzon'dan 2001-2002 döneminde 320 bin kilo hamsi ihraç edilerek, karşılığında 306 bin dolar döviz elde edildi. 
     Doğu Karadeniz İhracatçılar Birliği DKİB Genel Sekreteri İdris Çevik, 1 Eylül 2001-31 Mart 2002 tarihleri arasında su ürünleri avlanma sezonunda Trabzon'dan 320 bin 541 kilogram hamsi ihraç edildiğini, karşılığında 306 bin 980 dolar 
     döviz elde edildiğini söyledi. 
     Hamsinin, Trabzon'dan dünyanın her tarafına ihraç edildiğini de vurgulayan Çevik, şunları söyledi 
     ''Hamsi, başta Almanya olmak üzere, Hollanda, Avusturya ve Amerika Birleşik Devletleri'ne ihraç edilmiştir. İhraç edilen hamsiler ilimizde kurulu, Avrupa Birliği Konsey Yönetmeliği'nin belirlediği su ürünlerinin sağlık koşulları ve pazara sunulmasına ilişkin konsey direktiflerine uygun sertifikaya sahip imalathanelerde hazırlanmaktadır.'' Hamsi ihracatında önceki yıllara oranla her geçen yıl artış yaşandığını da ifade eden Çevik, ''Bu ürün, önümüzdeki yıllarda bölgemizin spesifik ihraç ürünleri arasında yer alacaktır. Hamsi ihracatının teşvik kapsamına alınması ve bu ürünü ihraç eden firmaların bürokrasi ve ulaşımdan kaynaklanan sorunlarının çözüme kavuşturulması ile ihracatın büyük rakamlara ulaşması hiç de zor olmayacaktır'' dedi. 
     






</TEXT>
</DOC>
