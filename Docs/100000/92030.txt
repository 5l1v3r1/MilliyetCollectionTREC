<DOC>
<DOCNO> 92030 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/25/son/sonspo20.html </URL>
<DATE> 2002/06/25/ </DATE>
<TIME>  </TIME>
<AUTHOR>  </AUTHOR>
<HEADLINE>
La Gazzetta Dello Sport "Perugia Ahn'ı satmak için aldı" 
</HEADLINE>
<TEXT>

     İtalyan La Gazzetta dello Sport gazetesi, Perugia'nın, Güney Koreli Jung Hwan-Ahn'ı almasındaki nedenin oynatmak değil, satmak olduğunu iddia etti. 
     Güney Kore'nin Busan İcons takımından Ahn'ı 2 yıl önce kiralayan Perugia, daha sonra bu futbolcunun sözleşmesindeki seçenekle Güney Kore kulübüne 3 milyon Euro ödeyerek Ahn'ı aldı. La Gazzetta'ya göre, Perugia Kulübü, Ahn'ı hemen bir İngiliz kulübüne, daha yüksek bonservisle satacak. West Ham Kulübü'nün Ahn için 10 milyon Euro vermeye hazır olduğu öne sürülürken, Chelsea, Manchester City takımlarının da Güney Koreli oyuncuyu düşündüğü belirtildi. 
     Güney Koreli Ahn, 17. Dünya Kupası finallerinin 2. turunda, ülkesi adına, İtalya'yı eleyen altın golü attığı için Perugia Başkanı Luciano Gaucci tarafından kovulmuştu. 
     





</TEXT>
</DOC>
