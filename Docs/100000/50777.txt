<DOC>
<DOCNO> 50777 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/05/son/sontur15.html </URL>
<DATE> 2001/11/05/ </DATE>
<TIME>  </TIME>
<AUTHOR>  </AUTHOR>
<HEADLINE>
DİSK ile KESK'in Ankara yürüyüşü başladı 
</HEADLINE>
<TEXT>

     DİSK ile KESK'in birlikte düzenlediği ''İşsizliğe, Yoksulluğa, Yolsuzluğa ve Savaşa Karşı Küresel Eşitlik, Adalet ve Barış İçin Ankara Yürüyüşü'' Edirne'den başladı. 
     DİSK, KESK ve Emek Platformu üyesi sendikaların başkanları ve temsilcileri, sabah saatlerinde Selimiye Parkı yanındaki meydanda toplandı. Polislerin panzerler ve çevik kuvvet ekipleriyle yoğun güvenlik önlemi aldığı yürüyüşten önce, DİSK ve KESK genel başkanları, Ankara'ya gidecek olan CHP'nin propaganda otobüsü üzerinde basın açıklaması yaptılar. 
     DİSK Genel Başkanı Süleyman Çelebi, konuşmasında, işsizliğe, yoksulluğa, yolsuzluğa ve savaşa karşı küresel eşitlik, adalet ve barış için Ankara'ya yürüdüklerini ifade eden Çelebi, şunları kaydetti 
     ''25 ili kapsayan Ankara yürüyüşünü, bugün en uç nokta olan Edirne'den başlatıyoruz. Bu yürüyüş, sadece KESK ve DİSK'in yürüyüşü değil, tüm Emek Platformu temsilcileri bize destek vermek üzere buradalar. Ankara'ya sesimizi duyurmak için gidiyoruz. Esnaf, çiftçi, memur ve işçi olmak üzere herkes zor durumda. Türkiye, Cumhuriyet tarihinin en bunalımlı ve krizli dönemini yaşıyor. Bir yılda 1,5 milyon işçi işten atıldı. 2002 yılı bütçesinde kazanılmış haklar yok edilmeye çalışılıyor.'' Hükümetin Afganistan'a asker göndermesini de eleştiren Çelebi, ''Bunun da bedelini emekçiler ödeyecektir biliyoruz. Biz bu anlamda da mücadeleye devam ediyor barış istiyoruz. Yolumuz açık olsun'' dedi. 
     KESK Genel Başkanı Sami Evren de ülkede yoksulluğun ve talanın üstü örtülerek yönetilemeyeceğini belirterek, adeletsizliğe, talana yeter deme zamanı geldiğini söyledi. Bugüne kadar IMF programları ile Türkiye'nin yönetildiği iddia ederek, işsizliğin önlenmesi, borç ödemeye dayalı IMF politikalarının yerine üretim ve istihdam odaklı planlı büyüme plotikalarının gelmesi gerektiğini söyledi. 
     Yolsuzlukların açığa çıkarılması, siyasi sorumluların dahil yolsuzluğa bulaşan herkesten hesap sorulması gerektiğini belirten Evren, ''Savaşa da son verilmeli. Türkiye, tehlikeli bir maceraya sürüklenmemelidir. Bu amaçla Türkiye'nin 5 bölgesinden DİSK ve KESK olarak Ankara'ya yürüyoruz'' dedi. Evren, bu yürüyüşle, yolsuzluklara duyulan tepkiyi, barış taleplerini, yoksulluğun ve işsizliğin toplumda yarattığı tahribatı haykırmak istediklerini kaydetti. 
     Memur-Sen Genel Başkanı Fatih Uğurlu da hükümeti demokrasiye çağırdıklarını belirterek, hırsızlığa, hortumlamaya ve savaşa hayır 
     demek için Ankara'ya yürüdüklerini söyledi. 
     -EYLEMİN TRAFİK AKIŞINI ENGELLEMESİ ÖNLENDİ- Basın açıklamasının ardından, yürüyüşe katılan sendika temsilcileri, Edirne Belediyesi önünden Talatpaşa Caddesi'ne geldiler. 
     Emniyet Müdürlüğü yetkilileri, sendika görevlilerini uyararak, yürüyüş nedeniyle caddeyi trafiğe kapattırmayacağını söyledi. Eylemcilerle yaşanan kısa tartışmanın ardından, caddenin bir şeridi trafiğe açılarak, çevik kuvvet ekiplerinin oluşturduğu güvenlik zinciri içinde yürüyüş gerçekleştirildi. 
     Yürüyüş sırasında pankartlar ve sloganlarla hükümeti protesto eden göstericiler, halka da bildiri dağıttılar. Göstericiler yaklaşık 4 kilometre yolu yürüyerek, eylemin bitiş noktası olan Olin Kavşağı'na geldiler. 
     Daha sonra KESK Genel Başkanı Evren ve DİSK Genel Başkanı Çelebi, KESK'e üye 10 memur ve DİSK'e üye işten atılmış 20 işçi, Ankara'ya gidecek otobüse binerek Edirne'den hareket etti. 
     Eylemciler, yol üstünde bulunan Kırklareli'nin Babaeski ve Lüleburgaz, Tekirdağ'ın da Çorlu İlçesi'ne de giderek kent merkezlerinde yürüyüş yapacaklar. 
     






</TEXT>
</DOC>
