<DOC>
<DOCNO> 50622 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/05/ekonomi/eko02.html </URL>
<DATE> 2001/11/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Özelleştirme idaresi artık kaldırılmalı 
</HEADLINE>
<TEXT>

Yapı Kredi Bankası Yönetim Kurulu Üyesi Karacan, Özelleştirme İdaresi’nin gerçekleştireceği bir amacının kalmadığını ve kapatılması gerektiğini söyledi 
     FİNANS SOHBETLERİ KADİFE ŞAHİN 

     Türkiye’nin özelleştirme tarihinin çok başarılı olmadığını bildiren SPK eski Başkanı, Çukurova Holding ve Yapı Kredi Bankası Yönetim Kurulu Üyesi Ali İhsan Karacan, "Özelleştirme İdaresi Başkanlığı ÖİB artık kapatılmalı" dedi. 
     Özelleştirilecek kurumlara bakıldığında ÖİB’nın misyonunu yitirdiğini ve bir amacının artık kalmadığını kaydeden Karacan, "ÖİB’nin temelde kapatılması gerektiğini düşünüyorum" diye konuştu. ÖİB’nin Türkiye için fonksiyonunu yerine getiremeyen maliyetli bir kurum haline geldiğini bildiren Karacan, "11 Eylül’deki olaydan sonra dünyadaki gelişmeler neyin özel neyin kamuda kalacağı konusunda yeni tartışmalar başlattı. Swissair’ın batması, su, gaz ve elektrik dağıtımında yaşanan problemler tartışılıyor. Türkiye’de şirketler özelleştirmelerini kendileri de yapabilir. Bunun için işleyen bir borsa da var" dedi. 
     
     Küçülmeyle kriz aşılmaz 
     Kamu küçültülürken tüm kurumların yeniden ele alınmaları gerektiğini bildiren Karacan, "Dünyada kamunun ekonomide öncü rol oynamadığı hiç bir örnek yok ki krizden çıkmış olsun" dedi. Türkiye’nin kamu harcamalarını kısarak orta vadede krizden çıkmasını beklemenin hayal olduğunu ileri süren Karacan, "Dünyada ilk örnek oluruz" dedi. Türkiye’nin önce kamuyu küçülterek krizden çıkma reçetesinin dünyadaki yöntemlere ters düşen bir çaba olduğunu bildiren Karacan, "Devletin kriz sırasında küçülemeyeceğini krizde yeniden yapılandırılamayacağı anlamında söylemiyorum. Tam tersine bu dönemler yeniden yapılanmaya en uygun dönemler. Temel sorun kamunun etkin çalışmamasında ve kurumsal örgütlenmesini yenileyememesinde. Kişiler ve şirketler krizden küçülme politikası ile çıkabilirler. Ancak bu bunun ekonominin bütünün krizden çıkmasında da doğru olduğu anlamına gelmez" diye konuştu. 
     
     Yapı Kredi’de işler değişecek’ 
     Krizin özel sektörün tümünü etkilediğini belirten Karacan, bütün kurumların iş yapma biçimini ve örgütlenme tarzlarını kaçınılmaz olarak değiştirdiğini söyledi. "Çukurova Holding, Türkiye’nin en büyük gruplarından biri. 2002’de 2000’de olduğu gibi olamaz" diyen Karacan, Yapı Kredi Bankası’nın hedeflerine ilişkin soruyu şöyle yanıtladı "Çukurova Holding, aynı tarzda örgütlenemez, aynı tarzda çalışamaz, aynı tarzda iş yapamaz. Kendisini yenilemesi gerekiyor. Sorunuzun cevabı da burada. Kriz herkesin iş yapma biçimini ve organizasyonunu değiştirdi. Değiştirmezseniz gelişmelere ayak uyduramaz, geride kalmaya mahkum olursunuz." 
     
     



 EKONOMİ 














</TEXT>
</DOC>
