<DOC>
<DOCNO> 93691 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/04/son/soneko09.html </URL>
<DATE> 2002/07/04/ </DATE>
<TIME>  </TIME>
<AUTHOR>  </AUTHOR>
<HEADLINE>
IMF heyeti 10 Temmuz'da Türkiye'ye geliyor... 
</HEADLINE>
<TEXT>

     IMF Türkiye Temsilcisi Odd Per Brekk, IMF Türkiye Masası Şefi Juha Kahkonen başkanlığındaki heyetin, 3. gözden geçirme çerçevesinde 10 Temmuz'da Türkiye'ye geleceğini bildirdi. 
     Brekk, yaptığı açıklamada, yaklaşık 2 hafta Türkiye'de kalacak Kahkonen başkanlığındaki heyetin, İstanbul ve Ankara'da temaslarda bulunacağını belirtti. 
     Açıklamaya göre, heyet Türkiye'de bulunduğu süre içinde, 2002 bütçe politikasında bugüne kadarki gerçekleşmeler ile yılın ikinci yarısı ve 2003 yılının genel görünüşüne odaklanacak. Türk ekonomi bürokratlarıyla yapılacak görüşmelerde, kamu şirketlerinin performansı, doğrudan vergi reformu, vergi yönetimi, kamu borç yönetimi konuları da ele alınacak. 
     Açıklamada, heyetin gündeminde, bu yıl için yüzde 35 olan resmi enflasyon hedefine ulaşılması ile özelleştirme konularının da bulunduğu belirtildi. 
     IMF heyetinin Türkiye'deki incelemelerini tamamlamasının ardından, IMF İcra Kurulu'nun Ağustos ayı başında toplanarak, 1.1 milyar dolar tutarındaki kredi diliminin serbest bırakılmasını görüşebileceği ifade edildi. 
     





</TEXT>
</DOC>
