<DOC>
<DOCNO> 85183 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/21/spor/spo03.html </URL>
<DATE> 2002/05/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Aslan pusuda 
</HEADLINE>
<TEXT>

Galatasaray Başkanı Özhan Canaydın, perşembe günü Mondragon işini çözeceklerini açıkladı. Ali Dürüst ise Jancker ile ilgilendiklerini söyledi, "Nouma için menajerinden teklif aldık" dedi 
     ERHAN TELLİ 

     Başkan umutlu 
     MONDRAGON’UN transferi Galatasaray cephesinde sessiz ve derinden devam ediyor. Sarı - Kırmızılılar, Metz Kulübü ile 22 Mayıs’taki mahkemenin ardından masaya oturma kararı aldı. Başkan Özhan Canaydın, perşembe günü bonservis sorununu çözeceklerini umduğunu açıkladı. Canaydın, "Bosman kararlarına göre futbolcu istemediği bir kulüpte zorla oynatılamaz. Mondragon da Galatasaray’da oynamak istiyor" diye konuştu. 
     
     Jancker’e takip 
     ASBAŞKAN Ali Dürüst düzenlediği basın toplantısıyla transferdeki gelişmeleri değerlendirdi. Dürüst, Bayern Münih’in başarılı golcüsü Jancker ile ilgilendiklerini açıkladı. Dürüst, "Görüşmelerimiz devam ediyor. Bu futbolcuyu kadromuza katmak istiyoruz. Ayrıca Nouma konusu, menajerinin bize teklifte bulunmasıyla gündeme geldi. Önümüzdeki günlerde Marsilya Kulübü ile görüşmelerimiz olacak" yorumunu yaptı. 
     
Brezilya’dan kabarık liste      YARDIMCI antrenör Ahmet Ceyhan, Brezilya’da izlediği futbolcuların listesini Fatih Terim’e verdi. Ceyhan’ın izlediği futbolcular içinden yedi oyuncuyu başarılı hocaya önerdiği öğrenildi. Ayrıca kaleci konusunda tedbirli davranan Cim - Bom, Brezilya Milli Takım kalecisi Dida’yı liste başında tutuyor. 
     
MADSEN 7 milyon      BRONDBY Kulübü Başkanı Per Bjerregaard, Galatasaray’ın ilgilendiği Madsen’in fiyatını 7 milyon dolar olarak belirledi. Golcü futbolcuyu satmak istemediklerini söyleyen Brondby Başkanı, "Galatasaray’dan resmi bir teklif almadık. Ancak Madsen’i almayı düşünüyorlarsa Danimarka’ya 7 milyon dolarla gelsinler" diye konuştu. 
     
Milan’dan kötü haber      CİM-BOM’UN transfer gündeminde olan Milanlı Serginho için İtalyanlar’dan olumsuz haber geldi. Milan İkinci Başkanı Adriano Galliani, Galatasaray’ın transfer etmek istediği Rui Costa ve Serginho’yu bir yere göndermeyeceklerini açıkladı. Galliani, "Shevchenko gibi Rui Costa ve Serginho da bizim için satılmaz oyuncular arasında yer alıyor. Kadromuzu takviye edeceğiz. Böylesine önemli yıldızlarımızı ne olursa olsun bırakma gibi bir durumumuz yok" dedi. 
     
Altan ve Ender yeni gözdeler      ADANASPOR’U Süper Lig’e taşıyan Altan ile Bursaspor’un yıldızı Ender için Galatasaray girişimlere başladı. Hatırlanacağı gibi Ender, geçen sezon, eski yönetimle bir araya gelmiş, son anda çıkan pürüzler nedeniyle transferi gerçekleşememişti. Ancak bu kez Cim - Bom, Ender konusunda ısrarlı davranıyor. Altan için de Adanaspor’a teklif götürüldü. İki futbolcunun transferi önümüzdeki günlerde belli olacak. 
     



 SPOR 



























</TEXT>
</DOC>
