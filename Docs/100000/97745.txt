<DOC>
<DOCNO> 97745 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/24/son/sonspo03.html </URL>
<DATE> 2002/07/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Ona 'Sıpa' diyorlar... 
</HEADLINE>
<TEXT>

     Ünlü futbol yazarı Simon Kuper, Fenerbahçe'nin yeni transferi Ortega'yı 'Tribünlere keyif veren ama yararlı olup olmadığı, teknik adamlarca hep tartışılan bir oyuncu' sözleriyle tanımlıyor Türkiye'de 'Futbol Asla Sadece Futbol Değildir' kitabıyla tanınan ünlü futbol yorumcusu Simon Kuper, son olarak Ariel Ortega portresi yazdı. 
     Kuper'in one.football.com internet sitesinde yayınlanan yazısını özetleyerek sayfamıza alıyoruz... 
     Yeryüzündeki en iyi dripling ustası, belki de çarşamba günü Dünya Kupası tarihinden silinecek. Çünkü Sapporo'daki İngiltere - Arjantin karşılaşmasında sol kanatta oynayan 21 yaşındaki İngiliz savunmacı Ashley Cole, onu sahadan sildi. 
     "Başlangıçta ondan çekinmiştim çünkü bir yığın numarası var ama sonra gördüm ki, benden çabuk değilmiş" sözleriyle anlatıyor Ortega'yı Ashley Cole... 
     Oysa bir zamanlar 'Yeni Maradona' olarak lanse edilen bu yeteneğin kariyeri çok daha farklı olmalıydı. 
     
     14'ünde keşfedildi 
     1974'te ülkesinin dağlık Jujuy bölgesinde, fakir Libertador General San Martin kasabasında doğdu Ortega. Buenos Aires'te ünlü River Plate kulübünün yolunu tuttuğunda henüz 14 yaşındaydı. O kadar ufak tefekti ve bir uzvu bu minyatür adam tablosunu öylesine bozuyordu ki, ona 'Burrito' Sıpa dediler. 
     19 yaşına geldiğinde ilk kez milli takıma çağırıldı Ortega... Beklentiler büyüktü ve o henüz çok gençti. Sonraki yılları beklentilere cevap vermeye çalışmakla geçti ve hep çok zorlandı. 1994 Dünya Kupası'nda Maradona ile aynı odada kalıyordu. Ünlü yıldız dopingli çıkıp diskalifiye edilince, Arjantin onun yerine Ortega'yı sahaya sürdü. Ve Romanya'ya yenilip elendiler 
     Bu Ortega'nın ilk hayal kırıklığıydı ama son olmayacaktı. 96 Olimpiyatları'nın finalinde de Nijerya'ya kaybettiler. Driplingleri, çalımları River Plate taraftarlarını coşturuyordu ama teknik adamlar, sürekli onun yararlı olup olmadığını tartışıyordu. Ayağında çok top tutmasının oyunun yavaşlattığını söyleyenler ve onun iyi bir oyun kurucu olmadığını öne sürenler çoğunluktaydı. Nitekim Valencia, Sampdoria ve Parma'daki başarısız Avrupa macerası da bunu gösteriyordu. 
     
     'Benim işim bu' 
     Ortega ise eleştirilere "Bana gençken sürekli en iyi yaptığım şeyi yapmam söylendi. Ben de topla oynadım. Bunu ben de seviyorum, seyirciler de... Ama yaşım ilerledikçe bu özelliğimi daha gerekli yerlerde kullanmaya çalışıyorum" sözleriyle cevap veriyor. 
     Dört yıl önceki Dünya Kupası'nın çeyrek finalinde, Hollanda - Arjantin maçında Hollandalı Numan oyundan atılınca herkes Arjantin'in kazanacağını düşünmüştü. Ancak en kritik pozisyonda Ortega, Jaap Stam'ı çalımladıktan sonra topu kaleye vuracağına, penaltı kazanmak için kendini yere bırakmayı tercih etti ve hakem bu numarayı yutmadı. O günün sonunda sevinen de Hollanda oldu. Artık Ortega'ya ülkesinde sabır gösterenlerin sayısı giderek azalıyordu. 
     Bu yıl teknik direktör Bielsa, çok disiplinli oynayan Arjantin Milli Takımı'nda taraftarların tek lüksünün topu ayağında tutmayı seven Ortega olduğunu söylüyor. Evet, Ortega artık son şansını kullanıyor. 
     





</TEXT>
</DOC>
