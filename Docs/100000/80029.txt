<DOC>
<DOCNO> 80029 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/24/guncel/gun02.html </URL>
<DATE> 2002/04/24/ </DATE>
<TIME>  </TIME>
<AUTHOR>  </AUTHOR>
<HEADLINE>
İlk adımı attı ama... 
</HEADLINE>
<TEXT>

Protokoldeki yerinin düzeltilmesi için dava açan kadın başsavcı, yasal olarak haklılığını kanıtladı. Ancak yine de 23 Nisan töreninde protokoldeki yerine oturmayı başaramadı 
     AHMET KORKMAZER DHA 

     Nevşehir Cumhuriyet Başsavcısı Işık Keskin Özbay, il protokolünde 5. sıradaki yerinin 2. sıra olarak düzeltilmesi için Danıştay’a açtığı davayı kazanmasına rağmen, 23 Nisan törenlerinde, talep ettiği sıradaki yerini alamadı. Özbay, protokolde 2. sırada yer alması gerektiğini ileri sürerek dava açıp kazanırken, Bakanlar Kurulu yargı mensuplarının protokoldeki yerinin 5. sıradan 4. sıraya alınmasına karar verdi. Özbay, dünkü kutlamalarda, rektör ve Garnizon Komutanı Jandarma Albay Necdet Kavlak katılmayınca Bakanlar Kurulu kararıyla belirlenen yeni yeri olan 4 yerine 3. sırada törenlere katıldı. Özbay, Gazi Stadı’ndaki törende Kavlak’ın yerine Yarbay H. İbrahim Yavuz’un katılması üzerine ise 4. sıraya düştü. 
     
     Bakanlar Kurulu ayarlayabilir’ 
     Protokol sırası hakkında kazandığı davanın anımsatılması üzerine Özbay, "Davayı kazandık, ama uygulamaya konulmadı. Bir ay içinde yeniden dava açacağım. Biz hukukçuyuz. Hukuka ve Anayasa’ya aykırı davranışlarda bulunamayız. O nedenle 23 Nisan törenlerinde protokoldeki sıramıza uyduk" dedi. Kayseri Cumhuriyet Başsavcısı İbrahim Gürses ise şu görüşleri dile getirdi "Bakanlar Kurulu’ndan yeniden karar çıkartılırsa yargı mensuplarının protokoldeki yerinin validen sonra yani 2. sırada olması sağlanabilir." 
     
Danıştay haklı buldu      Özbay, bir yıl önce Anayasa’da yer alan kuvvetler ayrılığına göre, yasama, yürütme ve yargı organlarının birbirine eşit olduğuna, ast ve üst ilişkisinin bulunmadığının belirtilmesine rağmen prtokolde yürütmenin üstünlüğüne dikkati çekerek Danıştay’a dava açtı ve kazandı. İçişleri, karara itiraz ederek temyiz başvurusunda bulundu. Danıştay İdari Dava Daireleri Genel Kurulu, Özbay’ın talebini haklı bularak bundan böyle illerdeki protokollerde valilerin ardından general ve belediye başkanlarından önce 2. sırada başsavcıların yer almasını kararlaştırdı. 
     



 GÜNCEL 
















</TEXT>
</DOC>
