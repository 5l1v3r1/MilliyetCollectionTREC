<DOC>
<DOCNO> 78587 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/16/spor/spo06.html </URL>
<DATE> 2002/04/16/ </DATE>
<TIME>  </TIME>
<AUTHOR>  </AUTHOR>
<HEADLINE>
YAYLIM ATEŞ 
</HEADLINE>
<TEXT>

Serdar Bilgili, Aziz Yıldırım’ın tehdidi ile, hakemlerin Beşiktaş’ın hakkını gasp ettiğini, MHK’nin de bu eylemin suç ortağı olduğunu iddia etti 
     "Başınıza yıkarım" 
     BEŞİKTAŞ Başkanı basın toplantısında zehir zemberek açıklamalarda bulundu. Serdar Bilgili, Muhittin Boşat, Evren Dölek, MHK ve Fenerbahçe Başkanı Aziz Yıldırım hakkındaki suçlamalarında şunları söyledi "Beşiktaş’ın haklarını daha önce de yemiş Muhittin Boşat ve yardımcıları atanır, atanmaz, Aziz Yıldırım 11 Nisan Perşembe günü MHK Başkanı Bülent Yavuz’u aradı ve Sahada aleyhimize bir şey olursa, Türkiye’yi başınıza yıkarım’dedi." 
     
     "Diyet sunuldu" 
     "FENERBAHÇE Başkanı, böylesine ağır tehdit cüretini gösterebilmiştir. Bülent Yavuz, Haluk Ulusoy’u derhal haberdar etmesine rağmen, bu tehdidi sineye çekmiş, ezilmiş, basiretsiz hakemlerin bugüne kadar olduğu gibi baskılar altında maçı yönetmesine sessiz kalmıştır. Bunun sonucunda da, derbinin üç puanı, sürekli olarak verdikleri demeçlerle, federasyonu ve ligi karalayan, MHK’yi tehdit eden, cezayı hiçe sayan bir kulübe diyet olarak sunulmuştur." 
     
     "Talimat aldılar" 
     "FEDERASYON ve MHK tehditler altında ezilmişken, hak mahrumiyeti cezası almış bir kulüp başkanı, protokolün ön sırasında devletin üst düzey yetkilileriyle birlikte oturmuşken, Boşat gibi acizliği defalarca kanıtlanmış bir kişiyle, ne amaçla bu maça verildiği meçhul Evren Dölek’in, hangi baskı veya vaadlerle sahaya çıkmış olacağını kestirmek zor değil. Sözü geçen kişilerin sahadaki tavırları, aldıkları talimatı harfiyen yerine getirdiklerini göstermektedir." 
     
     Özdemir’in itirafı 
     "HAKEMLER en az 6 ay ya da 1 yıl maç yönetemeyecekler. Ancak onlar maçı katletme ve Beşiktaş’ın, Şampiyonlar Ligi’nden elde edeceği 5 - 6 milyon dolarını gasp etme cesaretini gösterebildiler. Fenerbahçe İkinci Başkanı Nihat Özdemir Biz lig şaibeli derken, Beşiktaş bizi yanlız bırakmıştı. İşte bu akşam canları yanınca şaibeyi gördüler’ diye şaibeyi ve hakemlerin Beşiktaş’ı yakmayı amaçladığını resmen açıklamıştır. Bu Türk sporu için utanç vericidir." 
     
     "Araştırılsın" 
     "BEŞİKTAŞ olarak başarılarımızı tırnaklarımızla sökerek aldık. Ancak görülmektedir ki, şaibe şaibe diye bağıranlar, futbolmuzu şaibe batağına batırmışlardır. Esas yapılması gereken, bu kişilerin MHK Başkanı ve üyeleriyle olan ve iki yıldır süregelen ilişkilerinin araştırılmasıdır. Bugün bütün kulüp başkanları MHK Başkanı’nı arayıp, emirler ve tehditler yağdırabilmektedir. Beşiktaş Başkanı olarak MHK Başkanı’nı bir kez bile aramış değilim." 
     
     "Utanç duyuyoruz" 
     "BÖYLESİNE kokuşmuş ve temel kuralları yerle bir edilmiş ligde yer almaktan utanç duyduğumuzu belirtmek isterim. MHK’nin değiştirilmesini istiyoruz. Ulusoy ile birlikteyken, rastlantı eseri telefon görüşmesini öğrendim. Böyle bir ortamda duyduğumu açıklamayı, ahlak anlayışına uygun bulmadım. Ayrıca bu kişilerin tehditlerin altında ezilmesini istemedim. Ancak olaylar, tehditlerin gerçekleştiğini gösterdi. Beşiktaş’ın hakkını yedirmeyiz." 
     



 SPOR 






























</TEXT>
</DOC>
