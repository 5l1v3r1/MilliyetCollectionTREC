<DOC>
<DOCNO> 53103 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/19/son/sontur12.html </URL>
<DATE> 2001/11/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Yeni bir soğuk ve yağışlı hava geliyor 
</HEADLINE>
<TEXT>

     Türkiye, bu geceden itibaren Orta Akdeniz'den gelen yağışlı havanın etkisine girecek. Yarın özellikle Marmara'nın güneyi, Ege ve Batı Akdeniz'de kuvvetli lodosla birlikte etkili olacak yağışlar, Çarşamba günü Karadeniz üzerinden gelecek soğuk havayla birlikte yurdun kuzey, iç ve doğu bölgelerinde kar şeklinde görülecek. Aynı gün hava sıcaklıkları yurdun kuzey ve iç kesimlerinde 8-10 derece azalacak. 
     Devlet Meteoroloji İşleri Genel Müdürlüğü'nden yapılan ''Meteorolojik Uyarı''ya göre, Türkiye bu geceden itibaren Orta Akdeniz üzerinden gelen yağışlı havanın etkisine girecek. Yarın, yurdun Batı ve Orta bölgelerinde görülecek sağanak yağışlar, özellikle Marmara'nın güneyi, Ege ve Batı Akdeniz'de kuvvetli lodosla birlikte etkili olacak. 
     Çarşamba günü Karadeniz üzerinden gelen soğuk havayla birlikte yurdun kuzey, iç ve doğu bölgelerinde kar yağışı görülecek. Akdeniz ve Güneydoğu Anadolu'da ise etkili sağanak yağış kaydedilecek. 
     Hava sıcaklığı Çarşamba günü yurdun kuzey ve iç kesimlerinde 8-10 derece azalacak. Soğuk ve yağışlı hava, 22 Kasım Perşembe günü kuzeydoğuya yönelerek, yurdu terk edecek. Perşembe günü, Orta Karadeniz kıyıları, Doğu Karadeniz ile Doğu ve Güneydoğu Anadolu bölgelerinin doğusu karla karışık yağmur ve kar yağışlı geçecek. 
     Meteoroloji yetkilileri, yurdun güney ve batısında beklenen etkili sağanak yağış, kuzey ve doğudaki kar yağışı nedeniyle ilgililerin tedbirli olmalarını istediler. 
     






</TEXT>
</DOC>
