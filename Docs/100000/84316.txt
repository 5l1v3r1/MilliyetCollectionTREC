<DOC>
<DOCNO> 84316 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/16/son/sondun06.html </URL>
<DATE> 2002/05/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Hollanda sağı seçti 
</HEADLINE>
<TEXT>

     Hollanda'da dün yapılan genel seçimlerin kesin sonuçları alındı. Sağ partiler beklenenin üzerinde oy toplayarak seçimden büyük zaferle çıktı. Anamuhalefetteki Hıristiyan Demokratlar, oyların yüzde 28'ini alarak 43 milletvekiliyle birinci parti oldu. 
     Açıklanan kesin sonuçlara göre, Hollanda'da geçen hafta silahlı saldırıda öldürülen aşırı sağ görüşlü politikacı Pim Fortuyn'ün listesi ise oyların yüzde 17'sini alarak, ikinci parti konumuna yükseldi ve 26 milletvekilliği elde etti. 
     Katılma oranının yüzde 78,8 olarak gerçekleştiği seçimlerde, Sosyal Demokratlar ve koalisyon ortağı partiler büyük oy kaybına uğradı. Sol partilerden yalnızca Sosyalist Parti oylarını artırabildi. Bu partinin milletvekili sayısı 5'ten 9'a yükseldi. 
     Sosyal Demokrat İşçi Partisi'nin seçimlerde büyük bir yenilgi alması üzerine, partinin yeni lideri Ad Melkert istifa etti. 
     Seçimlere İşçi Partisi listesinden katılan ve geçen dönem de milletvekili olan Nebahat Albayrak ile birinci parti olan Hırıstiyan Demokratların listesinde bulunan Coşkun Çörüz'ün milletvekillikleri kesinleşti. 
     150 üyeli Meclis'te hiçbir parti tek başına iktidara gelecek üye sayısına ulaşamadığı için koalisyon merkez sağ ağırlıklı olacak. 
     





</TEXT>
</DOC>
