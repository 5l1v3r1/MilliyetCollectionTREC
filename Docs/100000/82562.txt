<DOC>
<DOCNO> 82562 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/07/yazar/cemal.html </URL>
<DATE> 2002/05/07/ </DATE>
<TIME>  </TIME>
<AUTHOR> Hasan CEMAL  </AUTHOR>
<HEADLINE>
Ecevit'in sağlığı, siyasetin geleceği 
</HEADLINE>
<TEXT>

     Yüksek siyasette dengeler uzun zamandan beri pamuk ipliğine bağlı. Bıçak sırtında Yani her an her şey tepetaklak gidebilir. 
     Bu açıdan bir kilit taşı var 
     Başbakan Ecevit. 
     Ya da Ecevit'in sağlığı... 
     Uzun zamandan beri bu konu siyasetin bir numaralı gizli gündem maddesiydi. Ama bugün artık belki de en önemli gündem maddesi. 
     Bu kilit taşının bir süre daha, hiç olmazsa bir, bir buçuk yıl sonraki erken seçimlere kadar yerinden oynaması temenni edilmiyor. Oynarsa, siyasi istikrarın bozulmasından, bir hükümet sorunu çıkmasından kaygı duyuluyor. 
     Onun için Ecevit'in sağlığı, siyasetin çok yakın geleceğini gün geçtikçe belirsizliğe mahkum eden bir konu... 
     Daha çok kapalı kapılar arkasında konuşuluyor. "Ecevit sağlık nedenleriyle siyaset sahnesinden ansızın çekilirse ne olur " sorusu, siyasetin derin kulisinde kafaları sürekli meşgul ediyor. 
     O yüzden, Ecevit'in geçen cumartesi günü rahatsızlanarak hastaneye kaldırılması hafta sonu siyaset kulisini fena halde dalgalandırdı. 
     Deniz hala dalgalı 
     Durulmuş değil. 
     Ecevit'in günlük mesaisi ve o mesai içindeki konsantrasyon süreleri uzun zamandan beri zaten sınırlıydı. Şimdi öyle anlaşılıyor ki, son rahatsızlıkla birlikte bunlar biraz daha kısalacak. 
     Bu böyle ne kadar gidebilir 
     Bilinmiyor. 
     Ama uzun süre gideceğine de ihtimal verilmiyor. Onun için gün geçtikçe yayılan bir tedirginlik var siyaset kurumunda. Kilit taşı bir anda yerinden oynarsa, bütün bir yapı çökebilir hükümet sorunu çıkar tedirginliği... 
     Niyesi sır değil. 
     Ecevit sonrasına ilişkin herhangi bir belirginlik yok. 
     Önce DSP'de ne olacak 
     Sonra hükümette ne olacak 
     Bilinmiyor. 
     Ecevit sonrasına ilişkin birçok senaryo yazılıyor. Ankara kulisinde kulaklara çalınan çok şey var. Ama sanıyorum bunların tümü spekülatif... 
     Çünkü hiç kimse Rahşan Ecevit - Bülent Ecevit çiftinin ne düşündüğünü bilmiyor. Baş başa kaldıkları vakit ne konuştuklarını bilen yok. Buna sanıyorum Hüsamettin Özkan da dahil. 
     O da bilmiyor. 
     Ecevitler'in ne düşündükleri bilinmediğine göre, Ecevit sonrasına ilişkin öngörü ve değerlendirmeler temenniden öteye gidemez. Boşlukta kalır. 
     DSP'de düzen böyle kurulmuş 
     Her şey Ecevitler'e endeksli... 
     Kaldı ki Ecevit de içinde bulunduğu sağlık durumunu kabullenmiyor. 
     Rahşan Ecevit de öyle. 
     O zaman da geriye temenniden başka bir şey kalmıyor 
     Kilit taşı yerinden oynamasın 
     Ecevit'in hiç olmazsa bir süre daha koltuğunda oturması siyasal istikrar açısından önemseniyor. Türkiye ekonomide, Avrupa Birliği'yle ilişkilerinde, Irak gibi dış politika konularında son derece kritik bir dönemden geçerken bir de hükümet sorunu istenmiyor. 
     Haklı kaygılar 
     Ancak Türkiye hızla bir dönüm noktasına yaklaşıyor gene. Çare, seçim sandığından çıkacak, çok da uzak olmayan bir tarihte... 
     Sayın Ecevit'e acil şifalar diliyorum. 
     
     







Milliyetçilik 


Anabilim gecesi 


Ecevit'i anlamak 


Ecevit'in sağlığı, siyasetin geleceği 


Terör pasaportu 


O adam neden sadece 3 fotoğraf çekti 


Doğaya ne kadar sahip çıkıyoruz 


Denktaş'ın "yeni açılımı" 


Rejim üzerindeki gölge sahiden askerin mi 


Terör ve medya ilişkisi 


Yüzde 80'in gücü 


Hisarcıklıoğlu Derviş yakınlığı 


Kazların yüzde 12’si öldü 


ABD istedi, Türkiye’nin yeri değişti 


</TEXT>
</DOC>
