<DOC>
<DOCNO> 80949 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/29/ekonomi/aeko.html </URL>
<DATE> 2002/04/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Sigortacılık yeterince denetlenmiyor 
</HEADLINE>
<TEXT>

Koç Allianz Sigorta Genel Müdürü Kemal Olgaç, sigorta sektörünün yeterli denetimden geçtiğini düşünmediğini söyledi 
     FİNANS SOHBETLERİ KADİFE ŞAHİN 

     Bankacılık gibi sigortacılık sektörünün de çok yakından denetlenmesi gerektiğini belirten Koç Allianz Sigorta Genel Müdürü Kemal Olgaç, risklere karşılık ayrılan karşılıkların yetersiz olduğunu söyledi. 
     Hazine Müsteşarlığı Sigortacılık Genel Müdürlüğü’nün sektörü denetleme yetkisine sahip olduğunu bildiren Olgaç sigortacılığın sosyal sorumluluğu olan bir sektör olduğunu ifade ederek "Sigortacılık dünyada bu anlayış ile denetleniyor" dedi. 
     "Sigorta şirketleri mevcut mevzuat ne öngörüyorsa ona göre denetleniyor" diyen Olgaç, "Benim buna itirazım var. Çünkü mevcut mevzuat şirketlerin ayırması gereken karşılıklar için yeterli hükümleri koymuyor. Bu yetersiz hükümlerle denetleniyoruz. Sonuçta, yeterli bir denetimden geçmiyoruz" diye konuştu. 
     
     Ormanı kaybediyoruz 
     Sektörde faaliyet göstermemesi gereken şirket bulunup bulunmadığı konusunda görüş belirtmeyen Olgaç, "Bu soruyu benim değil, Hazine Müsteşarlığı’nın araştırıp yanıtlaması gerekir. Ama şu kadarını söyleyeyim bugün gerçek anlamda şirketleri denetlesek karşılıklar bakımından iyileştirilmesi gereken bir resim ortaya çıkar" dedi. 
     Denetimle ilgili ikinci önemli konunun makro düzeyde denetim olduğunu belirten Olgaç, "Detaylı denetimlerle uğraşırken ormanı kaybediyoruz. Bu denetim ile istediğimiz sonuçları elde etmiş olsaydık geçmişte yaşanan bir çok şirket problemini ve bu yüzden müşterilerin uğradığı zararları bugün konuşmazdık" dedi. 
     
     AB’den uzağız 
     Sigorta sektörünün yasal altyapı eksikliğine ve Avrupa Birliği’ne AB uyum kriterlerine de değinen Olgaç, "Şu an için sigortacılık sektörünü düzenleyen bir yasadan söz etmek mümkün değil. Sektördeki şirket sayısı, sermaye yeterliliği ve mevzuat anlamında AB’den uzağız" şeklinde konuştu. 
     
     Bireyselin öncüsü şirketler 
     Bireysel emeklilik sisteminin zaman alan bir model olduğunu belirten Olgaç, bu fonların abartıldığını söyledi. Olgaç, "Bu fonlar sermaye piyasalarımızı kurtaracak tek yolmuş gibi gösterildi. Bence bu konularda biraz daha sakin ve yavaş olmamız gerekiyor" dedi. 
     Sistemin başarısının bireylerden ziyade kurumlara dayandığını belirten Olgaç, "Biz burada kurumları bir kenara koyup bireylere yönelik modeller geliştirmeye çalışırsak beklediğimiz hız ve faydayı elde edemeyiz" diye konuştu. 
     
Karşılıklar yetersiz      Sigortacılık sektörünün birinci temel sorununun sermaye yeterliliği olduğunu bildiren Olgaç, ikinci önemli sorunun risklere karşılık ayrılan karşılıklar olduğunu söyledi. Sektörün bu yıl yarattığı işlerinden gelecek yıl da hasar ödemeye devam edeceğini bildiren Olgaç şöyle konuştu "Dolayısıyla aldığımız primin ne kadarını bu yıla ne kadarını gelecek yıla karşılık ayıracağımız konusu çok önemli. Şu anda sigorta şirketlerinin ayırdıkları karşılıklar gelecek yıl ödeyecekleri hasarlar açısından yeterli karşılıklar değildir. Dolayısıyla bu tüketiciyi çok direkt ilgilendiren bir konudur. Bence sermayedarı da çok yakından ilgilendiren bir husustur. Çünkü yetersiz ayırdığınız karşılık bilançonuzda gereğinden fazla k r gösteriyor olabilir. Oysa o hasarları gelecek yıl ödemeye devam edeceksiniz." 
     



 EKONOMİ 















</TEXT>
</DOC>
