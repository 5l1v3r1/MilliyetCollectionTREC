<DOC>
<DOCNO> 60488 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/04/siyaset/siy00.html </URL>
<DATE> 2002/01/04/ </DATE>
<TIME>  </TIME>
<AUTHOR>  </AUTHOR>
<HEADLINE>
DYP Genel Başkanı Tansu Çiller yeni yıl mesajını Milliyet’e yazdı 
</HEADLINE>
<TEXT>
Türkiye polis devleti oldu’ 
Vatandaş, kendini yaktığında hastane yerine hapisaneye götürüldü. Sonra da insan haklarından, Kopenhag kriterlerinden bahsediliyor 
     Artık dünya 11 Eylül gününden önceki gibi olmayacaktır. Yeniden şekillenen dünyada Türkiye’nin de üzerine görevler düşmektedir. Ne yazık ki, Türkiye bu değişim sürecinde gerekli atılımları biten yıl içinde gerçekleştirememiştir. Yeniden şekillenen dünyada rüzg rlar aslında Türkiye’den yana esmektedir. 
     2001 yılı Türk insanı için de zorluklarla geçti. Geçim zorluğu altında beli bükülen çiftçi, esnaf, memur, emekli tüm kesimler artan dış borçla daha da kötü bir hale geldi. Dalgalı kura geçişle halkımız, artan sıkıntılarıyla sesini duyurabilmek için sokaklara döküldü, Başbakanlık önlerinde Başkakan’a derdini anlatmaya çalıştı. Ama kimse halkın sesine kulak asmadı. Bugün Başbakanlığın önü barikatlarla korunuyor. 
     
     SORUYORUM SİZE 
     Türkiye, bir polis devleti oldu. Bütün sivil toplum örgütlerinin başı şantaj altında. Sesini duyurmak için sokağa dökülen vatandaş "açım" dediği zaman üçer beşer alınıp götürüldü. Bu iktidarın polis devleti uygulaması sonunda vatandaş, kendini yaktığı zaman hastane yerine hapisaneye götürüldü. Sonra da insan haklarından, Kopenhag kriterlerinden, AB’den bahsediliyor. Soruyorum size, Türkiye ne zaman bu boyutlara ulaşmıştı Yolsuzluk iddialarıyla, iç çekişmelerle bakanlar teker teker görevlerinden ayrılırken bu iktidar Meclis’teki büyük çoğunluğuna karşı ekonomik sorunları çözmesi için dışarıdan atanan bir bakana muhtaç kaldı. 
     Elbette ki, bu ülke her zaman güllük gülistanlık olmadı. Zaman zaman ekonomik krizlere girdi. Ama o süreci, halkı ile birlikte aştı. İktidar halkına güvendi, halk ona güvendi. Oysa, bugün halkın siyasi güveninin yıkıldığını iktidarın ise, halktan nasıl korktuğunu hepimiz biliyoruz. 
     
     GÜVENSİZLİK BUNALIMI 
     Peki bu güvensizlik bunalımı içinde demokrasinin işlemesi mümkün mü Demokrasinin işlemesi için yapılması gereken şey halka güvenmektir. Bu ülkede demokrasiyi işletmek şarttır. Bunun yöntemi ise, seçim yasalarının değiştirilmesi ve halka gidilmesidir. Yeni yılda, umut ediyorum ki, bu gerçekleşecektir ve böylelikle halk ile Meclis yeniden barışacaktır. Bunun gerçekleşmesi için seçim sandığını halkın önüne getireceğimi bir kez daha belirtiyorum. Türkiye, bugün son 56 yılın en kötü şartlarını yaşamaktadır. 
     Oysa ki, bu sağduyulu insanlar, bugün Meclis’ine küskün olan insanlar çok şeyi hak ediyorlar. Benim vatandaşım, bunca verdiği emeğin, sabrın karşılığını almayı bekliyor. Refahı ve huzuru, mutlu olmayı... 
     Türkiye, bunlara ulaşabilecek potansiyele sahiptir. Zengin topraklara sahip olan ülkemizde çiftçinin desteklenmesi ile gıda sanayii de, sanayici de, çiftçi de refaha kavuşabilir. 
     
     GENÇLERİMİZ EĞİTİMSİZ 
     İstikbal dendiğinde ilk aklıma gelen gençlerimiz oluyor. Ama geleceğimizin varisleri olan gençlerimiz bugün eğitimsiz, işsiz ve fakirleşmiş durumdadır. Gençlerimizin önünü açmak bizlerin görevidir. Biz Doğru Yol Partisi olarak, gençlerimizin geleceği için üstümüze düşen sorumluluğun bilincindeyiz. 
     Bugün ülkemizin gelişme süreci bakımından çok zayıf durumda bulunduğu, hatta ekonomisinin küçüldüğü ortadadır. 
     Oysa bıraktığımız Türkiye, elini Türk cumhuriyetlerinden Avrupa Birliği’ne kadar uzatmış olan üretimde, rekabette dünya birincisi, OECD birincisi, çok büyük borcu harcı olmayan herkesin geleceğe umutla baktığı yıldız bir ülkeydi. 
     Ancak, ne olursa olsun, bu ülke insanı zor günleri aşacaktır. Bunu başaracak, durmuş olan ekonomik yapıyı harekete geçirecek olanlar sizlerin gücüyle bizleriz. Onun içindir ki, umutsuzluğa kapılmamalı ve yapmamız gerekeni yaparak hep birlikte ülkemizi içinde bulunduğu koşullardan sıyırıp yeniden düzlüğe çıkarmalıyız. 
     Bu düşünce ve duygularımla tüm halkımın yeni yılını kutluyor, geleceğe pırıl pırıl bakmaları için umutsuzluğa kapılmamalarını diliyor, kucak dolusu sevgilerimizi iletiyorum. 
     



 SİYASET 


















</TEXT>
</DOC>
