<DOC>
<DOCNO> 66647 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/08/son/sontur01.html </URL>
<DATE> 2002/02/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Bugün yarıyıl tatili başlıyor... İyi tatiller çocuklar... 
</HEADLINE>
<TEXT>

     İlk ve orta öğretim kurumlarındaki öğrenci ve öğretmenler, 4,5 aylık maratonun ardından bugün yarıyıl tatiline giriyor. İki hafta sürecek tatilin ardından, öğrencileri önemli sınavların gerçekleştirileceği yoğun bir dönem bekliyor. 
     İlköğretim, ortaöğretim ve yaygın eğitim kurumlarında okuyan yaklaşık 16 milyon öğrenci ile 555 bin öğretmen, iki hafta süreyle tatil yapacak. 
     Eğitim-öğretim yılının ikinci yarısı, Kurban Bayramı'ndan 1 gün sonra, 26 Şubat 2002 Salı günü başlayacak. 
     2001-2002 eğitim-öğretim yılı, 14 Haziran Cuma günü sona erecek. 
     Eğitim-öğretim yılının ikinci yarısı, ilköğretim ve ortaöğretim kurumları öğrencileri için yoğun geçecek. İlköğretimin, 4, 5, 6, 7 ve 8. sınıf öğrencilerine yönelik olarak, Mart ayında Türkiye genelinde sınav yapılacak. Açıköğretim Lisesi sınavları da 25-26 Mayıs 2002 tarihlerinde gerçekleştirilecek. 
     Özel okullar sınavı, 2 Haziran 2002 Pazar günü yapılacak. Bu sınavın başvuruları, 4-18 Mart 2002 tarihleri arasında alınacak. 
     İlköğretim son sınıf öğrencileri, 9 Haziran 2002 Pazar günü, Fen ve Anadolu liseleri ile meslek liselerine öğrenci alınması amacıyla yapılacak olan Ortaöğretim Kurumları Öğrenci Seçme ve Yerleştirme Sınavı'na katılacak. 
     Bu sınavdan bir hafta sonra ise,16 Haziran 2002'de, lise son sınıf öğrencileri, üniversiteye girebilmek için Öğrenci Seçme Sınavı'nda ter dökecek. 
     23 Haziran 2002'de de üniversitelerin yabancı dil ile ilgili bölümlerine alınacak öğrencilere yönelik olarak Yabancı Dil Sınavı gerçekleştirilecek. 
     İlköğretim ve ortaöğretim kurumlarının ara sınıflarındaki öğrenciler ise, 22 Haziran Cumartesi günü, Devlet Parasız Yatılılık ve Bursluluk Sınavı'na girecek. 
     






</TEXT>
</DOC>
