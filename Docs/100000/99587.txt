<DOC>
<DOCNO> 99587 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/02/son/sondun07.html </URL>
<DATE> 2002/08/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Pakistan'da Hz. Muhammed'e ait olduğu sanılan ayakkabı çalındı 
</HEADLINE>
<TEXT>

     Pakistan'ın Lahor kentindeki bir camiden, Hz. Muhammed'e ait olduğu sanılan bir ayakkabının çalındığı bildirildi. 
     Lahor polis şefi Javed Noor, kimliği bilinmeyen kişilerin önceki akşam Badşahi Camii'nde bulunan ve Hz. Muhammed'e ait olduğu sanılan ayakkabıyı çaldığını belirtti. 
     Noor, ''Ayakkabının bulunduğu cam bölmenin camını kırarak ayakkabıyı çalmışlar, ancak diğer kutsal eşyalara dokunmamışlar'' dedi. 
     Bu olayın bir ''fanatik'' tarafından yapılmış olabileceğini düşündüklerini söyleyen Noor, 16. yüzyıldan kalma bu camide Hz. Muhammed'e ait olduğu sanılan yaklaşık on eşyanın korunduğunu kaydetti. 
     Din İşleri Bakanlığı'na bağlı görevlilerce korunan camiyi günde 2 bin ila 3 bin kişi ziyaret ediyor. 
     





</TEXT>
</DOC>
