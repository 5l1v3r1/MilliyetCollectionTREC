<DOC>
<DOCNO> 88572 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/07/son/sontur20.html </URL>
<DATE> 2002/06/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Bahçeli ''Gerekirse hükümetten çekiliriz'' 
</HEADLINE>
<TEXT>

     SP Genel Başkanı Recai Kutan, MHP Genel Başkanı Devlet Bahçeli'nin, Çankaya Köşkü'ndeki zirvede, idam, ana dilde yayın ve öğrenim konularındaki hassasiyetlerinin aynen devam ettiğini ve bu konularda taviz vermelerinin söz konusu olmadığını ifade ettiğini bildirdi. 
     Kutan, Bahçeli'nin, ''Eğer bizim bu tutumumuzun, AB'yi engelleme yönünde hükümette bir problem çıkarması düşünülüyor ise gerekirse, hükümetten ayrılmayı ve yeni bir hükümetin oluşmasına yardımcı olacağımızı özellikle belirtmek isterim'' dediğini aktardı. 
     Kutan, Cumhurbaşkanı Ahmet Necdet Sezer başkanlığında yapılan AB toplantısının ardından, Çankaya Köşkü çıkışında, gazetecilere bilgi verdi. Kutan, Devlet Bahçeli'nin, toplantıya katılan diğer parti liderlerinin ve temsilcisinin dışında, idam cezasının kaldırılması, ana dilde yayın ve öğrenim konularında farklı görüş bildirdiğini söyledi. 
     Bahçeli'nin özellikle idam, ana dilde yayın ve öğrenim konularındaki hassasiyetlerinin aynen devam ettiğini ve bu konuda herhangi bir taviz vermelerinin söz konusu olmadığını ifade ettiğini belirten Kutan, şöyle konuştu 
     ''Bir yandan Sayın Bahçeli, evet, Türkiye AB'ye mutlaka girmelidir o görüşte olduklarını ifade ettiler, ancak onun ardından da efendim biz bu hassasiyetlerimizden vazgeçecek değiliz. Eğer, şu anda bu masanın etrafında bulunan siyasi partiler, anlaşılıyor ki, bir mutabakat, bir görüş birliği içindeler. Onlar biraraya gelsinler, bunu gerçekleştirsinler, bizim bu konuda yardımcı olmamız söz konusu değil. 
     Eğer bizim bu tutumumuzun AB'yi engelleme yönünde hükümette bir problem çıkarması düşünülüyor ise biz gerekirse, hükümetten ayrılmayı ve yeni bir hükümetin oluşmasına yardımcı olacağımızı özellikle belirtmek isterim dedi.'' 
     
</TEXT>
</DOC>
