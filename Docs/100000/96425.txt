<DOC>
<DOCNO> 96425 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/18/ekonomi/eko01.html </URL>
<DATE> 2002/07/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Borsa seçime sevindi 
</HEADLINE>
<TEXT>

Koalisyon ortaklarının erken seçim için 3 Kasım’da uzlaşması ve Derviş’in seçim ekonomisine izin vermeyeceğini açıklaması borsaya tavan yaptırdı. Hisse senetleri yüzde 10.1 prim yaparken işlem miktarı 317 milyar adetle rekor kırdı. İşlem hacmi ise 1 katrilyon liraya yaklaştı 
     ORHAN TEKEOĞLU 

     Uzun süredir siyasi belirsizlik nedeniyle kötü günler yaşanan borsada yüzler gülmeye başladı. Hükümet ortaklarının erken seçim için 3 Kasım’da anlaşmaları, Devlet Bakanı Kemal Derviş’in seçim ekonomisine izin vermeyeceğini söylemesi ve siyasi oluşum için CHP ile görüşmesi borsaya doping etkisi yaptı. 
     Bu gelişmelere POAŞ’ın yüzde 25.8’lik bölümünün İş - Doğan’a satılma kararı, Meclis’in 22 Temmuz’da toplanacağı ve AB yasalarının çıkacağı beklentisi ile hazirandaki kapasite kullanım oranının yüzde 76.3’e yükselmesi de eklenince borsa son dönemin en hızlı günlük yükselişini yaşadı. 
     
     10.000 hızlı geçildi 
     Hisse senetleri yüzde 10.13 prim yaparken, endeks 10.000 psikolojik direncini hızla aşarak 29 Mayıs’tan bu yana en yüksek değeri olan 10.523 puana çıktı. Devlet Bakanı ve Başbakan Yardımcısı Devlet Bahçeli’nin 3 Kasım’ı erken seçim tarihi olarak açıklamasından sonra oluşan siyasi belirsizlikle geçen hafta salı günü 8.747 puana kadar gerileyen endeks, aradan geçen bir haftalık süre sonunda yüzde 20.30’luk artış gösterdi. Dün ayrıca Türkiye’nin 30 yıl vadeli dolar tahvilleri de iki puanlık artışla 86.750 seviyesine kadar yükseldi. 
     
     İşlem hacminde patlama 
     Uzun süredir 150 - 250 trilyon lira arasında seyreden günlük işlem hacmi, dün 965.2 trilyon liraya çıkarak eski hareketli günleri hatırlattı. Borsada endeksin 15.000 puana çıktığı 7 Ocak’ta 1.1 katrilyon liralık işlem hacmi gerçekleşmişti. Dün ayrıca 317 milyar adetle borsada tüm zamanların işlem miktarı rekoru kırıldı. Dünkü işlemlerde Bender Menkul’ün 45.2 trilyonluk net alımı dikkat çekti. 
     Hızlı yükselişte başta POAŞ ve Tüpraş olmak üzere kamu hisselerine gelen alımların da önemli etkisi oldu. POAŞ’nın yüzde 25.8’inin İş - Doğan’a satılması yönünde karar alınması, POAŞ’a yüzde 14.29 prim yaptırdı. 
     
     



 EKONOMİ 


















</TEXT>
</DOC>
