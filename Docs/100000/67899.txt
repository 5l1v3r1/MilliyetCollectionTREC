<DOC>
<DOCNO> 67899 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/16/ekonomi/eko01.html </URL>
<DATE> 2002/02/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Bu tavuklardan korkulur 
</HEADLINE>
<TEXT>

Mudurnu Tavukçuluk’u alan Crescent’in Ankara’daki şirketi Global AŞ’nin yönetim kurulu üyelerinden biri Yıldız Savaşları’nın mimarı bir general. Biri eski CIA Başkanı, diğeri ise Bush’un Ortadoğu danışmanı 
     SONGÜL HATISARU 

     Mudurnu Tavukçuluk’un yüzde 51 hissesini 36 milyon dolara alan Crescent Investment’in Ankara’daki şirketi Global İç Dış Yatırım Proje Uygulamaları AŞ’nin yönetim kurulu, ABD başkanlarının danışmanları komitesi gibi. Başkanlara özellikle Irak ve Ortadoğu konusunda danışmanlık yapan üç önemli isim, Türkiye’de de bundan böyle Mudurnu’nun Tavukçuluk’ta üretim ve pazarlama konusunda stratejik kararlar verecek. 
     Global AŞ’nin Yönetim Kurulu Üyelerinden biri emekli Korgeneral James A. Abrahomson. ABD Başkanı Bush’un ve Pentagon’un gayriresmi danışmanı olarak görev yapıyor. İkinci yönetim kurulu üyesi CIA eski Başkanı James Woolsey. Şahin lakabı ile tanınan Woolsey, Irak’a müdahale edilmesini isteyen isimlerin başında geliyor. Bush, görüşlerine çok değer veriyor. 
     
     Yüzde 13’er payları var 
     Şirketin bir döğer yönetim kurulu üyesi olan Mansoor Ijaz da Bill Clinton’un Ortadoğu uzmanı olarak görev yaptı. Ijaz şu anda da Bush’un Irak konusunda danıştığı isimlerden birisi. 
     27 şirketi bulunan Crescent Investment’te Yönetim Kurulu Başkanlığı da yapan Abrahamson ve Woolsey’in yüzde 13’er, Mansoor’un ise yüzde 17 payı var. Global AŞ’nin Yönetim Kurulu Başkanı Necati Bulak’ın payı da yüzde 50 düzeyinde. 
     
     "Bankalar da yardımcı olsun" 
     Uzun bir süredir krizden çıkmak için ortak arayan Mudurnu’nun Yönetim Kurulu Başkanı Tevfik Türesin, Global İç ve Dış Yatırım Proje Uygulamaları AŞ’yle protokol imzaladıklarını, paranın temin edilmesinin ardından satışın tamamlanacağını söyledi. Türesin, "Global 36 milyon dolarlık proje kredisi getirecek. Bu krediyle borçları ödeyecek ve 15 milyon dolar da işletme sermayesi koyacaklar. Ben fedekarlık yapıyorum. Yeter ki Mudurnu’dan geçinen 5 bin aile mağdur olmasın. Mudurnu Tavukçuluk tekrar üretime geçmeli. Banka ve tedarikçilerin de yardımcı olmasını istiyorum ki bu parayla hem borçlar ödensin hem de üretime başlanabilsin" dedi. 
     
     Korgeneral James A. Abrahamson 
     1984 - 1989 döneminde Öncelikli Stratejik Savunma Organizasyonu Genel Direktörü olarak Dış İşlerinde görev yaptı. Bu süre boyunca sadece Başkan ve Savunma Bakanlığı’na karşı sorumlu olan Abrahamson, Yıldız Savaşları projesine imza atan generallerden birisi. 1989 Ocak ayında ise emekli oldu. Halen ABD Başkanı Bush’un ve Pentagon’un gayriresmi danışmanı. 
     
     Mansoor Ijaz 
     Azerbaycan, Keşmir ve Sudan gibi sorunlu bölgeler konusunda uzman. Nükleer fizikçi. Pakistan dış politikasında görev almış ve Keşmir sorunu için arabuluculuk yapmış. Ortadoğu konularında Bush’un fikirlerine önem verdiği danışmanlardan biri. 
     
     James Woolsey 
     1993 - 1995’te Clinton tarafından CIA Başkanlığı’na getirilen Şahin lakaplı Woolsey, Irak’a müdehale edilmesini isteyen isimlerin başında. Crescent Grubunun avukatlık ve danışmanlığını da yapıyor. Başkan Bush’un görüşlerine çok değer verdiği gayrıresmi danışmanlarından. 
     
İlk yatırım Diyarbakır’a      Tevfik Türesin’e ait yüzde 51 hisseyi aldıklarını söyleyen Global AŞ Yönetim Kurulu Başkanı Necati Bulak, Diyarbakır’da ikinci bir Mudurnu fabrikası açacaklarını söyledi. Mudurnu’yla iyi bir marka oluşu ve Türesin’le olan tanışıklıkları nedeniyle ilgilendiklerini belirten Bulak, bütün proje için 100 milyon dolar ayırmayı planladıklarını söyledi. 
     
     Bolu’ya santral 
     Diyarbakır’da ikinci bir Mudurnu fabrikası açacaklarını ifade eden Bulak, Diyarbakır fabrikası aracılığı ile de İran, Azerbaycan ve Türkmenistan’a ihracat planladıklarını, Mudurnu’nun bundan sonra yüzde 50 ihracat ağırlıklı çalışacağını söyledi. Bulak şöyle konuştu 
     "Londra, Amerika Uzakdoğu merkezli şirketlerimiz var. Global AŞ Türkiye’deki şirketimiz. 36 milyon doları Londra’daki grubumuz Cresent Global Investment aracılığıyla getirdik. Bu şirketin yüzde 70’i bana ait. Abrahamson’la Woolsey’in yüzde 10 payı bulunuyor. Bu büyük bir proje. Bolu’da da elektrik santrali kurmayı planlıyoruz." 
     



 EKONOMİ 
















</TEXT>
</DOC>
