<DOC>
<DOCNO> 81695 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/02/son/sonspo06.html </URL>
<DATE> 2002/05/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Galatasaray yönetimi Ankara'ya çıkartma yaptı... 
</HEADLINE>
<TEXT>

     Galatasaray Kulübü Yönetim Kurulu, Özhan Canaydın başkanlığında bugün Ankara'da devlet yetkilileriyle temaslarda bulundu. 
     Sarı-kırmızılı kulübün yönetim kurulu üyelerini Başbakanlık'taki makamında kabul eden Devlet Bakanı ve Başbakan Yardımcısı Mesut Yılmaz, Galatasaray camiası için Türkiye Ligi şampiyonluğunun artık büyük bir hedef olmaktan çıktığını belirterek, ''Yeni yönetimin hedefi, Avrupa Şampiyonlar Ligi kupası olmalı. Sizleri kutluyor ve Galatasaray'a yeni serüveninde başarılar diliyorum'' dedi. 
     Kulüp başkanı Özhan Canaydın da Avrupa Şampiyonlar Ligi'ne ön eleme oynamadan katılacaklarını ve bu ligde en üst sırada yer almak için mücadele edeceklerini belirterek, Mesut Yılmaz'a, üzerinde 3 yıldız bulunan şampiyonluk tişörtünü hediye etti. 
     Yılmaz'ın ardından yöneticileri kabul eden Devlet Bakanı ve Başbakan Yardımcısı Hüsamettin Özkan ise, Özhan Canaydın tarafından kendisine armağan edilen 3 yıldızlı şampiyonluk tişörtünü alırken, ''Bu 3 yıldızın size uğur getireceğine inanıyorum'' diye konuştu. 
     
     ÜNLÜ'NÜN KABULÜ 
     Başbakanlık'ta yöneticileri en son kabul eden isim olan Devlet Bakanı Fikret Ünlü, ''Galatasaray, halkı sevindiren ve gururlandıran büyük başarılara imza attı. Örnek alınan bir kurumsunuz. Toplumun gözü her zaman üzerinizde'' dedi. 
     Galatasaray'ın lig şampiyonluğunu kutlayan Ünlü, devletin spor politikasına hizmet etmek amacıyla hiçbir katkıdan kaçınmadığını belirterek, ''Atatürk Olimpiyat Stadı için gösterdiğiniz duyarlılığa teşekkür ediyorum. Stadın Galatasaray'ın kullanabileceği duruma gelebilmesi için çalışmalara hız vereceğiz. Stadı Avrupa Şampiyonlar Ligi'ne yetiştireceğiz'' diye konuştu. 
     Galatasaray Kulübü Başkanı Özhan Canaydın da 4 Mayıs Cumartesi günü ligdeki son maçlarını oynayacaklarını hatırlatarak, ''Şu anda teknik direktör Mircea Lucescu ile devam ediyoruz. Rumen çalıştırıcıyla 6 Mayıs'tan sonra görüşeceğiz. Teknik direktör Fatih Terim ile bugüne kadar biraraya gelmedik'' dedi. 
     Canaydın, bakan Ünlü'ye Galatasaray Futbol Takımı Kaptanı Bülent Korkmaz'ın, tüm futbolcular tarafından imzalanmış forması ile üzerinde 3 yıldız bulunan şampiyonluk tişörtünü hediye ederken, Ünlü ise 
     teşkilatın şildini verdi. Ünlü ayrıca, teknik direktör Lucescu'ya iletilmek üzere başkan Canaydın'a bir şilt daha sundu. Ünlü, Rumen çalıştırıcının takdir ettikleri bir teknik adam olduğunu ve kendisinin Türk futboluna katkılarının büyük olduğunu vurguladı. 
     
     LİGDEN DÜŞME KONUSU 
     Bakan Ünlü bu arada, Futbol Federasyonu'nun özerk bir yapıya sahip olduğunu belirterek, ''Federasyonun aldığı kararları desteklerim'' dedi. Milletvekillerinin birinci görevinin kendi bölgelerini korumak olduğunu ifade eden Ünlü, ''Önemli olan federasyonun kararı. Aksi karar alınsa dahi desteğimi veririm. Bu da federasyonun özerk yapısından kaynaklanıyor'' diye konuştu. 
     





</TEXT>
</DOC>
