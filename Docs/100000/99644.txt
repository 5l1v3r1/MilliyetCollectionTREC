<DOC>
<DOCNO> 99644 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/02/son/soneko30.html </URL>
<DATE> 2002/08/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Roche, ürettiği AIDS ilacı Fuzeon'un talebini karşılayamıyor 
</HEADLINE>
<TEXT>

     Roche ilaç firması, AIDS hastalığı tedavisinde ümit veren yeni ilacın, talebi karşılayacak düzeyde olmadığı uyarısında bulundu. 
     Firmadan yapılan açıklamada, Fuzeon ismiyle satılacak olan ilaca talebin çok yoğun olmasına karşın, bu ilacın üretiminin, gelecek yıl Mart ayına kadar, sadece 3 bin hastanın talebini karşılayabilecek düzeyde olduğu kaydedildi. 
     Hastalığın halen kullanılmakta olan AIDS ilaçlarına karşı direnç gösterdiği, fakat yeni ilacın bu direnci kırdığı belirtilirken, vücuda enjekte edilen Fuzeon'un, gelecek yılın ilk çeyreğinde piyasaya sürülmesi bekleniyor. 
     Yeni bir tedavi yöntemiyle işleyen Fuzeon'un, HIV virüsünün hücreye girmesini engellediği kaydediliyor. 
     Yeni AIDS ilacının, yıllık 300 ile 600 milyon dolarlık bir satış hacmine ulaşacağı tahmin ediliyor. 
     





</TEXT>
</DOC>
