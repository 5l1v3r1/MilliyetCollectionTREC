<DOC>
<DOCNO> 52361 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/15/siyaset/asiy.html </URL>
<DATE> 2001/11/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Yılmaz, Bahçeli’ye sert çıktı ve değişim’ istedi 
</HEADLINE>
<TEXT>
Kompleks ve kıskançlık yapmayın 
Siyasi bir hesaplarının olmadığını söyleyen ANAP Lideri Yılmaz koalisyon protokölünde ve hükümet programında tadilat istedi 
     ANKARA Milliyet 

     ANAP Genel Başkanı Mesut Yılmaz, MHP lideri Devlet Bahçeli’nin "Anlık heves ve taktik manevralarla bir yere varmak mümkün değil" eleştirisine yanıt verirken "Köklü değişimleri gerçekleştirmeyi öngören önerileri gündeme getirmemizin gerisinde, asla ve asla kısır siyasi hesaplarla parti bağnazlığı bulunmamaktadır. ANAP olarak fedakarlığa hazırız" dedi. 
     Hükümet ortaklarından "Kompleks ve kıskançlığa kapılmadan" değişimi sağlayacak önerilerine sahip çıkmasını isteyen Yılmaz, "Köklü bir değişime ve heyecana ihtiyaç var. Koalisyon protokolü ve hükümet programında tadilat yapılmalı. Söylediklerimize değil de kendi kafalarındaki birtakım senaryolara inanmayı tercih edenler için bizim yapabileceğimiz bir şey yoktur" diye konuştu. 
     Başbakan Yardımcısı, dünkü grup toplantısında "Mevcut yapı enerji ve itibar kaybına neden oluyor. Daha iyisini yapabilecekken zor bela yürüyen bir sistemde ısrar etmenin akılcı hiçbir gerekçesi olamaz. Ortaklarımızla uzlaşmaya varacağımızı ve Türkiye’de yeni bir dönemin kapısını açacağımıza inanıyorum" görüşünü dile getirdi. Ekonomide koordinasyon eksikliği bulunduğunu söyleyen Yılmaz şunları söyledi 
     "Sorunun bütüncül ve cesur bir yaklaşımla çözülmesi gerekir. Birbirinden çok farklı siyasi anlayışlara sahip olan partilerin koalisyonundan oluşan hükümet yapısını, yol açtığı sorunlara rağmen değişim sürecinin dengeli ve en az sancıyla gerçekleştirilmesini sağlayacak bir fırsat olarak görüyorum. 
     ANAP olarak derdimiz siyasi çıkar sağlamak değildir. Niyetimiz krizden istifade edip parti olarak konumumuzu, güç alanımızı genişletmek değildir." 
     



 SİYASET 


















</TEXT>
</DOC>
