<DOC>
<DOCNO> 83698 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/13/son/sondun16.html </URL>
<DATE> 2002/05/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Belçika Başbakanı yine radara yakalandı 
</HEADLINE>
<TEXT>

     Belçika Başbakanı Guy Verhofstadt'ın makam arabası, saatte 150 kilometre sürat yaparken polis radarlarına yakalandı. 
     Başbakanlık Sözcüsü Miguel Chevalier, Verhofstadt'ın içinde bulunduğu taşıtın şoför tarafından kullanıldığını belirtti ve ''Savcılığın belirleyeceği cezanın ödeneceğini'' açıkladı. 
     Belçika Prensi Laurent, geçen ay, azami süratin 70 kilometre olduğu bir yolda, saatte 137 kilometre ile giderken radara yakalanmıştı. Polisler tarafından durdurulan Prens, ''dokunulmazlığı olduğunu'' söyleyerek yoluna devam etmişti. Olayı öğrenen Başbakan Verhofstadt, Bakanlar Kurulu'nda yaptığı çok sert konuşmada, sadece Kral'ın ''yasalar üstü'' olduğunu, Prens'in dokunulmazlığı bulunmadığını hatırlatmıştı. Verhofstadt, Laurent'a bir mektup yazdığını ve kendisini sert bir şekile uyardığını bildirmişti. Ancak bu olayın ardından, Belçika Başbakanı Verhofstadt'ın makam arabasının, azami süratin 120 kilometre olduğu bir otoyolda, 179 kilometre süratle giderken radara yakalandığı basına yansımıştı. 
     Belçika Başbakanı'nın, bu gelişmelerden sonra bir kere daha aşırı süratten yakalanması, kamuoyunun tepkisine yol açıyor. 
     Trafik ihlallerine son vermeyen Prens Laurent da geçen hafta, taşıtını durduran polislerden kaçarak kurtulmayı denedi. Prens, Brüksel merkezindeki şehir trafiğinde başarılı olamadı ve arabasıyla 200 metre mesafe yapabildikten sonra yakalandı. 
     Yasalarda normal koşullarda, Başbakan'ın şoförünün ve Prens Laurent'ın ehliyetlerinin iptal edilmesi ve bu kişilerin ağır para cezalarına çarptırılmaları öngörülüyor. 
     Motosiklet ve sürat meraklısı Belçika Kralı 2. Albert de korumasız olarak motosiklet gezintileri yapıyor. Kral, bir süre önce, Charleroi bölgesinde aşırı sürat yaparken yakalandı. 
     Polisler, durdurdukları şahsın 2. Albert olduğunu görünce, ''Belçika yasalarının üstünde olan ve yasalara uymak zorunluluğu bulunmayan tek kişiyi'' ceza uygulamadan serbest bıraktılar. 
     Belçika Tarım Bakanı Jose Happart da geçen ay, otoyolda 160 kilometre süratle giderken yakalanmıştı. Valon Bakan Happart, makam arabasının söz konusu olduğunu söyleyerek, ''Şoförüm genelde 150 kilometrenin üzerinde süratle yol alır. Ne olmuş yani Ceza gelince ödüyorum'' demişti. 
     





</TEXT>
</DOC>
