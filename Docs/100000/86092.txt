<DOC>
<DOCNO> 86092 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/25/son/sondun28.html </URL>
<DATE> 2002/05/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Düşen Çin uçağında 100'den fazla ceset bulundu 
</HEADLINE>
<TEXT>

     Hong Kong-Taipei seferini yaparken denize düşen Çin havayollarına ait Boeing 747-200 tipi uçaktaki 200 yolcu ve 19 kişilik mürettebattan 100'den fazlasının cesedinin bulunduğu bildirildi. 
     Tayvan kablo televizyon kanalları, 100'den fazla cesede ulaşıldığını duyururken, Tayvan Başbakanı Yu Shyi-kun çok sayıda ceset bulunduğunu kaydetti. 
     Öte yandan, okyanusa düşen Boeing 747-200 tipi uçaktan tehlike alarmı verilmediği açıklandı. 
     Tayvan sivil havacılık yetkilileri tarafından yapılan açıklamada, ''Uçak kaybolmadan önce uçağın durumu, yol ve uçuş koşulları normaldi. 
     Havacılık yetkilileri pilottan 'SOS' almadı'' denildi. 
     Kazayla ilgili soruşturmanın başlatıldığı belirtildi. 
     
     ''ALTIN ROTA'' 
     Bu arada, uçağın, havayolu için karlı katkısından dolayı ''Altın Rota'' olarak bilinen hava koridorunda düştüğü belirtildi. 
     Tayvan, Hong Kong ve Çin arasında çoğunlukla işadamlarının seyahat ettiği rotada günde 30'dan fazla uçuşun yapıldığı, bunun Asya'da uluslararası rotadaki uçuşlardan daha fazla olduğu belirtildi. 
     Öte yandan, Tayvan'ın batı kesimlerindeki bir grup çiftçi, tarlalarında uçağın logosunun bulunduğu parçalar buldu. 
     Kablo televizyonu TVBS kanalı, kaza yerine 75 kilometre uzaklıktaki Changhua ilçesi kıyılarında, çiftçilerin uçağın logosonun bulunduğu dergi ve köpük parçalarını tutarken görüntülerini yayınladı. 
     
     HAVAYOLLARI ÖZÜR DİLEDİ 
     Hong Kong'daki Çin havayolları Genel Müdürü David Fei ise uçaktaki yakınlarından haber bekleyenlerin toplandığı havaalanında düzenlediği basın toplantısında, kazadan dolayı derin üzüntülerini dile getirdi. 
     Uçağın 2 yıl önce Uluslararası Standarlar Örgütü'nden sertifika aldığını belirten Fei, uçağın 22 yaşında olduğunu ve her yıl bakımının yapıldığını söyledi. 
     Çin havayollarının uçaklarının, bugünkü kaza hariç, 6 yıl içinde 3 büyük kaza yaptığına dikkat çekiliyor. 
     





</TEXT>
</DOC>
