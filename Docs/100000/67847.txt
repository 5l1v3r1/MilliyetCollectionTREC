<DOC>
<DOCNO> 67847 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/15/son/sonspo04.html </URL>
<DATE> 2002/02/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Ezeli rekabet tarihinden ilginç notlar... 
</HEADLINE>
<TEXT>

     Türk sporunun ''Zıt Kardeşler''i Fenerbahçe ile Galatasaray'ın bir yüzyıla yaklaşan ezeli rekabeti birçok ilginç olaya tanık oldu. 
     93 yıllık ezeli rekabette ilk golü Galatasaraylı Emin Bülent Serdaroğlu attı. 
     17 Ocak 1909 tarihinde, ''Papaz'ın Çayırı'' olarak adlandırılan yerde yapılan ilk maçı 2-0 kazanan Galatasaray, ezeli rakibinden ilk 7 maçta gol bile yemedi. 
     
     Fenerbahçe 5 yıl bekledi 

     Fenerbahçe, Galatasaray karşısında ilk golü ve galibiyeti, ezeli rekabetteki 8. randevuda elde etti. 
     4 Ocak 1914 tarihinde, Union Club Sahası'nda yapılan İstanbul Ligi maçını 4-2 kazanan Fenerbahçe, böylece ezeli rakibi karşısında yaklaşık 5 yıl süren suskunluğuna da son vermiş oldu. Sarı-lacivertli takım adına Galatasaray'a tarihteki ilk golü ise Hasan Kamil Sporel attı. 
     
     En farklı skorlar 

     Galatasaray, ezeli rakibi karşısında en farklı skorlu galibiyetini 12 Şubat 1911'de 7-0'lık sonuçla aldı. 
     Sarı-kırmızılılar ayrıca, 4 Mayıs 1913'te 6-0, 1 Ekim 1914'te 6-1, 18 Aralık 1960'ta 5-0, 4 Kasım 1921 ve 1 Nisan 1927'de de aynı skorlarla sahadan 5-1 galip ayrıldı. 
     Fenerbahçe ise ezeli rakibi Galatasaray karşısında şimdiye dek en farklı skorlu galibiyetini 23 Şubat 1936 ve 12 Aralık 1976'da 6-1'lik skorlarla elde etti. 
     Sarı-lacivertliler ayrıca 16 Ağustos 1980'de 5-0, 10 Şubat 1933 ve 15 Nisan 1990'da da sahadan 5-1 galip ayrıldı. 
     
     En gollü maçlar 

     Galatasaray ile Fenerbahçe arasındaki en gollü maçlarda, penaltılar dışında sporseverler toplam 8'er gol gördü. 
     5 Haziran 1983 tarihinde, Ali Sami Yen Stadı'nda yapılan lig maçında ezeli rakipler 4-4 berabere kaldı. 
     2 takım arasında geçen sezon, 7 Şubat 2001'deki Türkiye Kupası yarı final karşılaşması da 4-4 berabere sonuçlandı. 
     
     Golcüler 

     Galatasaray ile Fenerbahçe arasındaki 93 yıllık rekabette en fazla golü, Fenerbahçeli Zeki Rıza Sporel attı. Sporel, Galatasaray'a karşı oynadığı 42 maçta, toplam 27 kez rakip fileleri havalandırdı. Zeki Rıza Sporel'i 24 golle yine bir Fenerbahçeli Alaattin Baydar izliyor. Galatasaraylı Metin Oktay ile Fenerbahçeli Lefter Küçükandonyadis'in de ezeli rekabette 18'er golü var. 
     
     Turgay Şeren'in rekoru 

     Galatasaray-Fenerbahçe maçlarında en çok oynama rekoru Turgay Şeren'e ait. 
     A Milli Takım ve Galatasaray'ın unutulmaz kalecilerinden Şeren, sarı-kırmızılı kaleyi 55 kez Fenerbahçe'ye karşı korurken, ezeli rekabette en çok forma giyen fubolcu unvanını elinde bulunduruyor. 
     Halen faal olarak futbolculuk yaşamlarını sürdürenler içinde ise ezeli rekabette en çok oynayan futbolcu da Galatasaraylı Bülent Korkmaz. 
     
     2 takımda da oynayanlar 

     Galatasaray ile Fenerbahçe rekabetinde, şimdiye dek birçok oyuncu, futbolculuk yaşamında her iki formayı da giyme şansını buldu. 
     Son dönemde her iki takımda da oynayan futbolcular şöyle 
     Raşit Çetiner, Güngör Tekin, Erdoğan Arıca, Engin Verel, Mehmet Oğuz, Erhan Önal, Arif Kocabıyık, İlyas Tüfekçi, Tanju Çolak, Semih Yuvakuran, Selçuk Yula, Hasan Vezir, Benhur Babaoğlu, Sedat Balkanlı, Saffet Sancaklı, Ahmet Yıldırım, Sergen Yalçın, Emre Aşık ve Fatih Akyel. 
     
     4'er gol atanlar 

     Galatasaray-Fenerbahçe maçlarında şimdiye dek 1 maçta bir futbolcu tarafından atılan en fazla gol, 4 olarak gerçekleşti. Galatasaraylı Celal İbrahim, Cemil Gürgen ve Metin Oktay ile Fenerbahçeli Zeki Rıza Sporel, rakip filelere 4'er gol atma başarısını gösterdiler. 
     

     
</TEXT>
</DOC>
