<DOC>
<DOCNO> 88216 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/06/spor/aspo.html </URL>
<DATE> 2002/06/06/ </DATE>
<TIME>  </TIME>
<AUTHOR>  </AUTHOR>
<HEADLINE>
GERİLİM 
</HEADLINE>
<TEXT>

Ay-Yıldızlı futbolcular, medyada çıkan ağır eleştirilere ateş püskürdüler, idmanların gazetecilere kapatılmasını istediler. Maddi ve manevi tazminat davası açılması için de harekete geçtiler 
     BİLAL MEŞE SEUL 

     Sabrımız kalmadı’ 
     ULSAN’DAKİ çalışmalarını tamamlayıp, özel uçakla Seul’e geçen Milli Takım’da Brezilya maçının yansımaları gerilimi artırdı. Medyada ölçüsü kaçan yorumların çıktığını savunan oyuncular, günün tek çalışması öncesinde otelde Teknik Direktör Şenol Güneş ile toplantı yaparak, Kosta Rika maçının hazırlıklarının gazetecilere yasaklanmasını istediler. Futbolcuların, "Artık bıçak kemiğe dayandı. Artık işimizi değil, kişiliğimizle alay ediliyor, hakaret yapılıyor" dedikleri öğrenildi. 
     
     Arkadan vuruyorlar’ 
     GÜN boyu medya mensuplarına soğuk davranan Milli Takım futbolcuları, "Antrenmanlara ve otele hiçbir gazeteci alınmasın" diyerek, isyan ettiler. Ancak bu istek teknik heyet tarafından sağlıklı bulunmadığı için geri çevrildi. Şenol Güneş’le birlikte basın toplantısı düzenleyen Bülent ve Okan da eleştirilerin haddini aştığını, yargı yoluna başvurma kararı aldıklarını açıkladı. Güneş de, "Maskeyle dolaşanlar var. Yüzümüze gülüyorlar, arkadan vuruyorlar" diye konuştu. 
     
     Yargıya gidiyorlar 
     OKAN, "Artık eleştiriler saldırıya dönüştü. Bunlarla yargı önünde hesaplaşacağız. Türkiye’yi Dünya takdir etti. Ama bazı kişilere yaranamadık. Kötü sözler sarfediliyor. Hukuk önünde haklarımızı arayacağız. Kimse bizi savunmasız sanmasın" yorumunu yaptı. Futbolcuların, Seul’den avukatlarını arayarak, maddi ve manevi tazminat davası açılması konusunda yetki verdiği öğrenildi. Bülent de, "Biz Şenol Güneş ve ekibi sayesinde buralara geldik. Hocamıza güveniyoruz" diye konuştu. 
     
Hasan şaşırmış      BREZİLYA karşılaşmasında attığı golün ardından soğukkanlı yapısıyla dikkatleri üzerine çeken Hasan’ın, yaşadığı büyük şaşkınlık nedeniyle tepkisiz kaldığı ortaya çıktı. Futbol Federasyonu Başkanı Haluk Ulusoy’un gol sonrası sakin olmayı nasıl başardığı sorusuna Hasan Şaş, "Çok tuhaf oldum. Sevinmek, içimden bile gelmedi. Büyük şaşkınlık yaşadım" cevabını verdi. 
     YAŞADIĞI duyguları tarif etmekte güçlük çektiğini vurgulayan Hasan, "Sağıma, soluma baktım. Golün sevincini arkadaşlarım gibi doyasıya yaşayamadım" ifadelerini kullandı. Haluk Ulusoy ise, Hasan Şaş’a hak verdiğini kaydederek, "Bu çocuklar bugüne kadar gazetelerde haberlerini okudukları futbolcularla oynamanın heyecanını yaşadılar. Bu gayet normal" açıklamasını yaptı. 
     



 SPOR 



































</TEXT>
</DOC>
