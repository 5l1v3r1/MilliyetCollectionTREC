<DOC>
<DOCNO> 67668 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/14/son/sonspo19.html </URL>
<DATE> 2002/02/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Rasim Kara "Şike iddiası olan maçta 2 penaltımız verilmemişti" 
</HEADLINE>
<TEXT>

     Futbolda ''Şike Çetesi'' olduğu yolunda basında çıkan haber, Yimpaş Yozgatspor camiasında da şaşkınlıkla karşılandı. 
     Olayda adı geçen Yimpaş Yozgatspor'da, teknik direktör Rasim Kara, bu sezon kendi döneminde hakem hataları yüzünden 5 puan yitirdiklerini belirterek, ''Bu iddialara inanmak istemiyorum. Olay yargıya intikal etmiş. Varsa suçlular mutlaka bulunup gerekli yasal işlem yapılacaktır ama 3-2 yenildiğimiz Gaziantepspor maçı sonrasında 2 penaltımızın verilmediğini söylemiştim'' dedi. 
     Kara, ortaya atılan iddiayı ''korkunç'' olarak nitelendirerek, şöyle konuştu 
     ''Dünya Kupası'na katılacağımız böyle bir dönemde, böyle bir olayın patlak vermesi çok üzücü. Bu olaylar gündeme gelince, o zaman oynadığınız maçlarda yapılan hatalar kafalarda soru işaretleri bırakıyor. Bu sezon ben göreve geldikten sonra Gaziantepspor maçında 2 penaltımız verilmedi. Galatasaray maçında olanları herkes biliyor. 
     Çaykur Rizespor maçında yine 2 puan kaybettik. Eğer bu hatalardan kaynaklanan puanları almış olsaydık, ligde daha iyi durumda olurduk. 
     Konu yargıya intikal etmiştir. Bu konuda herhangi bir yorum yapmak yanlış olur. Yargıya güvenmek gerekir. Eğer ortada bir suçlu varsa, bu ben de olsam mutlaka bulunup, gerekli yasal işlem yapılacaktır. Biz camia olarak bu tip konularla ilgilenmiyoruz. Puan cetvelinin son sırasında yer alan bir takım olarak, sahada kazanıp ligde kalma mücadelesi veriyoruz.'' Öte yandan Yimpaş Yozgatspor'da, Gençlerbirliği maçı öncesinde futbolcuların adeta beyinleri yıkanıyor. 
     Yozgat Devlet Hastanesi'nde görevli psikologlar, futbolculara psikolojik seanslar uygulayarak, maça hazırlamaya çalışıyor. Puan cetvelinin son sırasına inilmesiyle birlikte futbolcularda görülen yoğun stres ve telaştan kurtarılması amacıyla psikolojik seansların uygulandığı kaydedildi. 
     Gençlerbirliği maçını kazanmak için tüm güçlerini ortaya koyacaklarını belirten teknik direktör Rasim Kara, bu sezon deplasmandan ilk galibiyeti alıp, başkent takımlarına karşı bugüne dek tutmayan şanslarını da yeneceklerini söyledi. Günü tek idman yaparak geçiren kırmızı-siyahlı ekip, yarın sabah yapacağı idman sonrasında karayoluyla Ankara'ya gidecek. 
     






</TEXT>
</DOC>
