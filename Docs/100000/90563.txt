<DOC>
<DOCNO> 90563 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/18/son/sonspo10.html </URL>
<DATE> 2002/06/18/ </DATE>
<TIME>  </TIME>
<AUTHOR>  </AUTHOR>
<HEADLINE>
İngiliz medyası ''Türkiye, en büyükler arasına girmeye aday'' 
</HEADLINE>
<TEXT>

     İngiltere'de, Japonya ile Türkiye arasında yapılan 17. Dünya Kupası 2. tur karşılaşmasını naklen yayınlayan ITV televizyonu, tarihinde ilk kez çeyrek finale çıkan Türkiye'yi, Karadeniz'den Boğazlar'a dek uzanan büyük bir kutlamanın beklediğini bildirdi. 
     ITV'nin maç yorumcuları, Türk futbolunun son 10-15 yılda gösterdiği büyük ilerlemeyi överken, Türk futbolunun Avrupa'da da en büyükler arasına girmeye aday olduğunu kaydetti. 
     Bunun ilk göstergesinin Galatasaray'ın UEFA Kupası'nı evine götürmesi olduğunu hatırlatan ITV yorumcuları, Euro-96'dan bu yana birlikte oynayan Türk Milli Takımı'nın büyük bir uyum içinde olduğuna işaret etti. Bunun da büyük bir avantaj sağladığını belirten ITV yorumcuları, maç boyunca her iki takımın da zaman zaman birbirlerinin kalelerine sokulmakta güçlük çektiklerini, ancak Türk Milli Takımı'nın köşe atışından gelen tek golle maçın adını koyan taraf olduğunu bildirdi. 
     Hasan Şaş, Alpay ve kaleci Rüştü'yü öven ITV yorumcuları, özellikle Rüştü'yü, İngiltere Milli Takımı'nın kalecisi Seeman'dan sonra turnuvanın en iyi ikinci kalecisi seçtiler. 
     Hakan Şükür'ü ise eleştiren yorumcular, günlerdir Hakan Şükür efsanesine ilişkin bir belirti görmeyi umduklarını, ancak ne yazık ki bu anı yaşayamadıklarını belirtirken, Şenol Güneş'i de Hasan Şaş'ı oyundan alıp yerine Tayfur'u soktuğu için eleştirdiler. 
     Japonya için yolun sonu sayılan bu maçın Türkiye içinse ''muhteşem'' bir sonuç olduğunu belirten yorumcular, ''10-15 yıldır gelişmekte olan Türk futbolu işte bu gelişmenin meyvalarını bugün topladı'' dedi. 
     

     
</TEXT>
</DOC>
