<DOC>
<DOCNO> 96086 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/16/son/sonspo10.html </URL>
<DATE> 2002/07/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçeli Rüştü "Takımı son derece iyi buldum" 
</HEADLINE>
<TEXT>

     Fenerbahçe ve A Milli Futbol Takımı'nın başarılı kalecisi Rüştü Reçber, tatil sonrası katıldığı kampta takım arkadaşlarını son derece iyi bulduğunu söyledi. 
     Rüştü, kendisine ait ''www.rusturecber.net'' adlı web sitesinde yaptığı açıklamada, tatil sonrası sarı-lacivertli takımın kampına katıldığını vurgulayarak, sporseverlerin yeni sezonda çok farklı bir Fenerbahçe izleyeceğini savundu. 
     Rüştü, açıklamasında şu görüşlere yer verdi 
     ''Futbolu seven biriyim. Bu nedenle tatil sırasında futbolu gerçekten özledim. Ama en çok da takım arkadaşlarımı. Biz Fenerbahçe'de yıllardır çok iyi anlaşan bir ekibiz. İdmanlar ve maçlar sırasında da birbirimizle olmaktan gerçekten keyif alıyoruz. Özellikle son 3 yıldır takımın iskeletinin bozulmamasıyla birlikte arkadaşlığımız da her geçen gün üst düzeye çıkıyor. Bu nedenle onlarla birlikte olmadığım zamanlarda hepsini özledim ve yeniden onlara kavuştuğum için son derece keyifliyim.'' Takım arkadaşlarını son derece iyi bulduğunu, yeni transferlerin de aralarına katılmasıyla yeni bir hava doğduğunu anlatan Rüştü, daha sonra şu ifadeleri kullandı 
     ''Herkes son derece hırslı bir şekilde yeni sezona hazırlanıyor. 
     Ama inanın çok tatlı bir rekabet ortamı var takımın içinde ve bu rekabet Fenerbahçe'yi başarıya götürecek. Buna eminim. Bu yıl az ama son derece kaliteli isimler aramıza katıldı. Lorant da artık bizi ve Türk futbolunu son derece yakından tanıyan bir isim. Hazırlıklarını da bu çerçevede yapıyor. Gerçekten eğer böyle giderse yeni sezonda çok farklı bir Fenerbahçe Türk futbolunun önüne çıkacak ve ben bu ortamı gördükçe, özellikle de Şampiyonlar Ligi için son derece umutlanıyorum. 
     Biliyorsunuz ki en büyük isteklerimden biri, Fenerbahçe'nin Şampiyonlar Ligi'nde başarı yakalaması. Bunun bu sezon gerçekleşeceğine dair bu kez daha büyük bir inanç taşıyorum.'' 
     





</TEXT>
</DOC>
