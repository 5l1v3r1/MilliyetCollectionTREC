<DOC>
<DOCNO> 79997 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/23/son/sontur09.html </URL>
<DATE> 2002/04/23/ </DATE>
<TIME>  </TIME>
<AUTHOR>  </AUTHOR>
<HEADLINE>
İsmail Cem ve Papandreu yarın İsrail'e gidiyor 
</HEADLINE>
<TEXT>

     Dışişleri Bakanı İsmail Cem ve Yunanistan Dışişleri Bakanı Yorgo Papandreu, Filistin ve İsrail taraflarıyla görüşmek üzere yarın bölgeye gidiyor. 
     Dışişleri Bakanlığı Sözcüsü Hüseyin Diriöz, Cem'in Ankara'dan ve Papandreu'nun da Atina'dan yarın akşam söz konusu ortak ziyaret için ayrılacağını belirtti. 
     Ramallah'ta Perşembe sabahı Filistin Devlet Başkanı Yaser Arafat ile görüşecek olan iki bakanın, İsrail tarafında da Başbakan Ariel Şaron ve Dışişleri Bakanı Şimon Peres ile biraraya gelmesi bekleniyor. 
     Cem ve Papandreu, dün akşam AB-Akdeniz ülkeleri toplantısı için bulundukları Valencia'da biraraya gelerek, ziyarete yönelik çalışma yaptılar. 
     İsmail Cem, ziyarete ilişkin daha önce yaptığı bir açıklamada da, bu girişimi Papandreu ile yapmasının ''bazı anlamlar taşıdığına'' dikkati çekerek, daha önce Arafat ile görüşmek isteyen AB temsilcilerinin başarılı olamadıklarını anımsatmış ve Türkiye'nin Papandreu ile ''bir anlamda AB'yi Ortadoğu'ya götüreceğini'' belirtmişti. 
     Cem, Türkiye ve Yunanistan gibi geçmişte birbirlerine hasım olan ve aralarında hala çözümlenemeyen sorunlar bulunmasına rağmen diyalog içinde olan iki ülkenin dışişleri bakanının taraflarla görüşmesinin barışçı bir mesaj olacağını ifade ederek, bunun yanı sıra İKÖ-AB Ortak Forumu'nda ortaya çıkan İstanbul ruhunu bu girişimle sürdürmek istediklerini bildirmişti. 
     Dünyanın ve özellikle de AB'nin, bu ortak girişimle ''bu işin Türkiye ile birlikte olduğunu'' gördüğünü söyleyen Cem, Türkiye'nin çıkarlarının Ortadoğu ile sınırlı olmadığını ve bu girişimin Türkiye'nin imajına büyük faydası bulunduğunu kaydetmişti. 
     





</TEXT>
</DOC>
