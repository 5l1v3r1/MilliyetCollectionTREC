<DOC>
<DOCNO> 93023 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/30/son/sontur03.html </URL>
<DATE> 2002/06/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Mesut Yılmaz'dan RTÜK Yasası'na eleştiri... 
</HEADLINE>
<TEXT>

     ANAP Genel Başkanı ve Başbakan Yardımcısı Mesut Yılmaz, Radyo ve Televizyon Yasası'nın eksik yönleri bulunduğunu bildirerek, ''internetle ilgili düzenlemeler başta olmak üzere yasada değiştirilmesi gereken hususlar bulunmaktadır'' dedi. 
     Yılmaz, AK Parti Gaziantep Milletvekili Nurettin Aktaş'ın yazılı soru önergesine verdiği yanıtta, kamuoyunda ''RTÜK Yasası'' olarak adlandırılan Radyo ve Televizyon Yasası gibi konuların, koalisyonu oluşturan partilerin hiçbirinin tek başına gündeme getirip sonuçlandıramayacağını bildirdi. 
     Yasa'nın görüşmeleri sırasında Meclis'te bulunmasının ''Hükümetteki konumundan kaynaklandığını'' belirten Yılmaz, şunları kaydetti 
     ''RTÜK Yasası'nın AB kriterlerine uygun olup olmadığı tartışmalıdır. Çünkü bu Yasa'nın hazırlanması sırasında, İngiltere gibi AB üyesi ülkelerdeki düzenlemeler de göz önünde bulundurulmuştur. Yasa, hükümet tasarısı olanak Meclis'e geldiği ve kamuoyundaki eleştiriler doğrultusunda değişiklik yapılması yönünde bir uzlaşma da sağlanamadığı için mevcut şekliyle çıkmıştır. 
     Uygulamada ortaya çıkacak sonuçlar ve elde edilecek deneyimler ışığında yasanın değiştirilmesi yolu daima açıktır. Bize göre internetle ilgili düzenlemeler başta olmak üzere Yasa'da değiştirilmesi gereken noktalar bulunmaktadır.'' Başbakan Yardımcısı Yılmaz, Radyo ve Televizyon Yasası'nın Avrupa Birliği kriterlerine aykırılığının, ancak uygulama ile anlaşılabilecek bir durum olduğuna işaret etti. Yasa'nın enerji ihaleleriyle bağlantılı olduğu yolundaki eleştirileri de yanıtlayan Yılmaz, bu konuda şunları söyledi 
     ''Enerji ihalelerine ilişkin prosedür ve bu ihalelere kimlerin girebileceği, yargı denetiminde gerçekleşen bir süreçtir. Mevzuatta belirtilen niteliklere sahip her kişi ve kurum enerji ihalelerine katılabilir, şartları yerine getirmesi halinde de ihaleyi alabilir. 
     Bu konunun, RTÜK Kanunu ile ilişkilendirilmesi doğru değildir ve bu iddianın hiçbir somut temeli de yoktur. Unutulmamalıdır ki, RTÜK Yasası'nın iptali konusunda bel bağlanan hukuk, aynı zamanda enerji ihalelerini denetleyen mekanizmadır. RTÜK Yasası'nın iptali konusunda güvenilen hukuk mekanizmasına, enerji ihaleleri konusunda da aynı şekilde itimat edilmelidir.'' 
     





</TEXT>
</DOC>
