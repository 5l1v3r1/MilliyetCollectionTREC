<DOC>
<DOCNO> 98011 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/25/son/sontur13.html </URL>
<DATE> 2002/07/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Yaşlı kadının katili, parasını alamayan temizlikçisi çıktı... 
</HEADLINE>
<TEXT>

     Nevşehir'de, önceki gün evinde boğularak öldürülmüş bulunan yaşlı kadının katil zanlısı, temizlikçi kadın çıktı. 
     Cinayet Bürosu ekipleri, Nuray Başkın isimli kadının, ablasının daha önce 72 yaşındaki Firdevs Gönenbaba'nın evinde temizlikçi olarak çalıştığını söylemesi ve şüpheli hareketlerde bulunması üzerine Hatice Afat'ı gözaltına aldı. 
     Evli ve bir çocuk annesi Hatice Afat 33 , emniyetteki sorgusunda, Firdevs Gönenbaba'yı boğarak öldürdüğünü itiraf etti. Yer göstermesi sırasında, Gönenbaba'yı, daha önce yaptığı temizliğin karşılığı parayı vermek istemeyince öldürdüğünü belirten Afat, şunları söyledi 
     ''Firdevs Hanım'dan, daha önce yaptığım temizliğin karşılığını istemek için gittim. Parayı vermeyince çılgına döndüm ve ne yaptığımı bilmiyorum. Firdevs Gönenbaba namaz kılmaya başlamıştı. Mutfağa giderek bir elektrik kablosu buldum ve tavana bağladım. Namaz bitiminde seccadeyi yaşlı kadının başına kapatarak tüm gücümle onu boğdum. Sonra ayaklarından tutup tavana asarak olaya intihar süsü vermek istedim, ancak çok ağır olduğu için başaramadım. Daha sonra masanın çekmecesinde bulunan 50 milyon lira ile alyansı aldım ve Ürgüp yolu üzerinde bulunan Hasan Emmi Türbesi'ne giderek dua ettim. Daha sonra da yakınlarımla birlikte piknik yapmaya gittim. Parayı verseydi onu boğmayacaktım.'' Yer gösterme işlemlerinin tamamlanmasından sonra apartman çevresinde toplanan Firdevs Gönenbaba'nın yakınları, sanık Hatice Afat'a saldırdılar. Polis ekipleri, Afat'ı ekip arabasına alarak linç edilmekten kurtardı. 
     Adliyeye sevk edilen Hatice Afat, çıkarıldığı mahkemece tutuklanarak Nevşehir E Tipi Kapalı Cezaevi'ne gönderildi. 
     Nevşehir Raşitbey Mahallesi'nde Firdevs Gönenbaba 72 ,önceki gün yakınları tarafından evde öldürülmüş olarak bulunmuştu. 
     
</TEXT>
</DOC>
