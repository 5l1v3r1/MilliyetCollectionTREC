<DOC>
<DOCNO> 54757 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/29/son/sonspo13.html </URL>
<DATE> 2001/11/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Rüştü "Yurtdışında iyi bir takımda oynamak istiyorum" 
</HEADLINE>
<TEXT>

     Fenerbahçe ve milli takımın başarılı kalecisi Rüştü Reçber, ligde kendi sahalarında 24 maçlık galibiyet serisinin takım üzerinde stres yarattığını belirtti. 
     Rüştü, ''www.fenerbahce.org''da yaptığı açıklamada, ligde kendi sahalarında yaptıkları son Gençlerbirliği maçında da bunun stresini yaşadıklarını kaydederek, ''Dünya rekoru galiba 25 maçla Boca Juniors'a ait. Bunu başardığımız takdirde çok ciddi bir olay olacak. 
     Herkes bunun farkında, başarılı olmamamız için bir neden yok. Bizler de bir stres yaratıp kendimize zarar vermemeliyiz'' dedi. 
     
     Yurtdışı... 
     Geçen sezon yurtdışında oynamayı düşünmediğini anlatan Rüştü, bu sezon sonunda ise Fenerbahçe'den ayrılabileceğini bildirdi. 
     Milli kaleci, yurtdışında iyi bir futbol takımında oynamak istediğini ifade ederek, şöyle devam etti 
     ''Yurtdışına gidip gitmemek benim elimde. Bu sene gidebilirim. 
     Dünya ve Avrupa futbolunda hedefleri olan bir takıma gitmeliyim. Yoksa sırf Avrupa diye gitmek istemiyorum. İngiltere, İspanya, Fransa olabilir. İtalyan futbolunu pek sevmiyorum. Çünkü çok sıkıcı geliyor bana. İnsanın oynadığı zaman zevk alması lazım. Kalede maçı izlerken zevk almam lazım. İtalyan futbolunda sağlam tutulan defanslar ve atılacak bir gol ile maçı kazanma düşüncesi olduğu için sevmiyorum. Bu düşünceyi kırmaya Fatih Terim gitti, ama ters tepkiyle karşılaştı.'' 
     
     Fatih Akyel transferi 
     Gelecek sezon yurtdışında oynamak istediğini belirten Rüştü'nün, Fatih Akyel'in Fenerbahçe'ye transferiyle ilgili, ''İnşallah önümüzdeki yıl beraber çalışmaya başlarız'' demesi dikkati çekti. 
     Rüştü, Fatih'i aralarında görmekten mutluluk duyacaklarını kaydederek, ''Tanıdığımız, sevdiğimiz, içinde güzelliklerden başka bir şey olmayan bir kardeşimiz kendisi'' dedi. 
     'Takımda güzel bir arkadaşlık var' Milli kaleci, kötü sonuçlar alındığı zaman ''Takımda arkadaşlık yok, gruplar var'' şeklinde eleştirildiklerini vurgulayarak, ''Şimdi 7 haftadır üst üste kazanıyoruz diye Takımda arkadaşlık var mı oldu 
     Yenilgileri buna bağlamamak en doğrusu. Başka nedenler vardır. Takımda sevgiye ve saygıya dayalı çok güzel bir arkadaşlığımız var'' görüşünü aktardı. 
     Maçlardan önce saha ortasında arkadaşlarıyla kenetlenip, güven tazelediklerini ifade eden Rüştü, futbolun dilinin bir olduğu için yabancı arkadaşlarının da bu kenetlenme sırasında konuşulanları anladığını belirtti. 
     Formunu düzenli aile yaşantısı, takım içindeki uyum ve arkadaşlığa borçlu olduğunu kaydeden Rüştü, ''Formda gözükmemin bir nedeni de şu sıralar hatalı gol yememem. Yeseydim formsuz olarak nitelendirilirdim. 
     Çünkü ben formsuz olduğumu hatırlamıyorum, ama hatalı goller yediğimi biliyorum. Formsuzluk başka bir şey, insanın saha içinde hata yapması farklı bir şey'' dedi. 
     Rüştü, futbolcuların ''asılsız, yalan'' haberler yapılmasından etkilendiklerini de belirtti. 
     
     'Uche, Hogh ve Kemalettin varken rahattım' 
     Fenerbahçe'de 1993-94 sezonundan itibaren forma giydiğini anlatan Rüştü, savunmada Uche, Högh ve Kemalettin'in bulunduğu dönemde kendisinin de çok rahat olduğunu kaydetti. 
     Tecrübeli kaleci, bu huni şeklindeki üçlü savunmanın bütün takıma da rahatlık verdiğini, şimdiki savunmayla ise ilk başlarda zorlandıklarını, ancak artık pek sorunun kalmadığını ifade etti. 
     
     'İnşallah 3. yıldızı biz takarız' 
     Rüştü, tek hedeflerinin şampiyonluk ve Türkiye Kupası'nı kazanmak olduğunu anlatarak, ''İnşallah 3. yıldızı ilk biz takarız. Tek düşüncemiz bu. Hem camia hem de bizler büyük mutluluk yaşarız'' dedi. 
     Fenerbahçe gibi Türkiye'nin en büyük camiasında oynamaktan gurur duyduğunu belirten Rüştü, bu takımda oynamanın sorumluluğu ve stresinin de fazla olduğunu bildirdi. 
     'Dünya Kupası tecrubemiz yok' Milli Takımlar Teknik Direktörü Şenol Güneş'in Türkiye'yi Dünya Kupası'na götürerek başarılı olduğunu belirten Rüştü, ilk kez bu kupada oynayacak olmalarının tek dezavantajları olduğunu kaydetti. 
     Başarılı kaleci, bu jenarasyonun 1996 ve 2000 Avrupa Şampiyonaları'na katıldığını belirterek, şöyle dedi 
     ''Bu takımın ilkinde ve ikincisinde yaptıklarına bakınca, ikincisinde tecrübesini konuşturduğunu görüyoruz. Dünya Kupası'na ilk kez gidiyoruz. Bu bir dezavantaj ama bunu hırsımızla, isteğimizle, sahaya koyacağımız mücadelemizle aşıp, Türk futbolunun bir yerlere geldiğini orada tüm dünyaya göstermek.'' 
     
     'Hata yapanın lehine tezahürat yapalım' 
     Rüştü, açıklamasında ayrıca şu görüşlere yer verdi 
     ''Yıllardır bizim de görmediğimiz bir şekilde sürekli destek veren bir taraftara sahibiz. Ama onlardan bir ricam olacak. Yapmış olduğumuz hatalarda bizlere daha fazla destek olun. Hata yapanın lehine tezahürat yapalım. 
     Daha önce yenilgilerden sonra olumsuz davranışlarla karşılaşıyorduk. Ancak geçen sezon başlayan Hep destek, tam destek 
     şeklindeki yenilik takımda olumlu etki yaratıyor. 
     Bizler maça gelirken hep tribünlere bakıyoruz, tribünler dolu mu, taraftarımız maça gelmiş mi diye. Onları iyi görmek de zaten maç başlamadan bizi ayrıca havaya sokuyor. 
     Recep ve Oğuz, gelecek vaat eden kaleciler. Recep, tecrübe kazanıyor, Oğuz'un tek şanssızlığı şu anda oynamıyor olması. Herşey kendilerine bağlı. 
     Altyapıdan her sezon 2-3 oyuncu çıksa yeter. İyi 2 oyuncu alınca, 10 milyon dolar ediyor. Altyapımızdan futbolcu yetişmese bu kadar 
     yatırım yapılmaz. Bizim geçen sene acil bir başarıya ihtiyacımız vardı. Bunun için de hazır oyuncular almalıydık ve aldık.'' 
     






</TEXT>
</DOC>
