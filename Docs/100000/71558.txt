<DOC>
<DOCNO> 71558 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/08/son/sontur23.html </URL>
<DATE> 2002/03/08/ </DATE>
<TIME>  </TIME>
<AUTHOR>  </AUTHOR>
<HEADLINE>
İstanbul Emniyet Müdürü "O korumanın alnından öperim" 
</HEADLINE>
<TEXT>

     İstanbul Emniyet Müdürü Hasan Özdemir, Finansbank Kazasker Şubesi'ni soymaya çalışan 2 kişiyi öldüren bankanın güvenlik görevlisi Engin Bozkurt'un görevine yerine getirdiğini belirterek, ''En kısa zamanda ziyaret edip alnından öpeceğim'' dedi. 
     İstanbul Emniyet Müdürlüğü'nün Vatan Caddesi'ndeki kompleksinde basın mensuplarının sorularını yanıtlayan Özdemir, Levent'teki banka soygunu ile Kadıköy'deki soygun girişimine ilişkin araştırmaların devam ettiğini bildirdi. 
     Finansbank Kazasker Şubesi'ndeki soygun girişimine ilişkin bir soru üzerine, özel güvenlik görevlisinin olay anında polisle aynı yetki ve selahiyete sahip olduğunu belirten Özdemir, ''Güvenlik görevlisi görevini yerine getirmiştir. En kısa zamanda ziyaret edip alnından öpeceğim. Bizim polislerin yapamadığını o çocuk yaptı'' dedi. 
     Buna rağmen güvenlik görevlisi hakkında soruşturma yapılabileceğini ifade eden Özdemir, ''O konu savcının işi. Biz de Hizbullah operasyonunda soruşturma geçirdik'' diye konuştu. 
     Özdemir, İş Bankası 4. Levent Şubesi'ndeki soyguna ilişkin oluşturdukları özel birimin ''önemli ipuçlarına ulaştığını'' söyledi. 
     -SOYGUNCULAR BİRKAÇ SANTİMLE KURTULMUŞ... 
     İş Bankası şubesindeki soygunda kullanıldıktan sonra dün akşam Kağıthane'de terk edilmiş halde bulunan otomobildeki polis incelemesinin ise sürdüğü kaydedildi. 
     Polis yetkilileri, aracın yan tarafında 2, önünde ise 1 kurşun deliği bulunduğunu, bu deliklere banka şubesinin sokağında kırtasiye dükkanı bulunan Mehmet Alper Özünlü'nün müdahale amacıyla açtığı ateşin neden olduğunun belirlendiğini belirttiler. 
     Yetkililer, bu kurşunlardan birinin sürücü tarafındaki kapı direğine isabet ettiğinin dikkat çektiğini, bu kurşunun birkaç santim daha yana gelmesi halinde aracı kullanan soyguncunun vurulmuş olacağını belirttiler. 
     Emniyet Müdürlüğü'nün Gayrettepe'deki binasının garajında bulunan araçtaki parmak izi incelemesi ise sürüyor. 
     Can Tokgöz'e ait Renault-Laguna marka aracın önceki gün sabaha karşı Tokgöz'ün Beşiktaş Ulus'taki evinin önünden çalındığı ve üzerindeki ''34 UE 761'' plakasının yerine ''34 BE 5182'' sahte plaka takılıp soygunların gerçekleştirildiğinin belirlendiği kaydedildi. 
     






</TEXT>
</DOC>
