<DOC>
<DOCNO> 73389 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/19/yazar/bila.html </URL>
<DATE> 2002/03/19/ </DATE>
<TIME>  </TIME>
<AUTHOR> Fikret BİLA  </AUTHOR>
<HEADLINE>
Bakan Oral'ın yanıtı 
</HEADLINE>
<TEXT>

     Görev tazminatlarını düzenleyen kararnameyle ilgili olarak kamu personelinin şikayetleri sürüyor. Görev tazminatı göstergesi 1000 - 6000 arasında olan kamu personelinin tazminatlarında artış sağlayan kararnamenin, "eşit işe eşit ücret" projesinin bir parçası ve ilk aşaması olduğu görüşüne katılmayan memurların görüş ve şikayetlerini Maliye Bakanı Sümer Oral'a aktardık. 
     Şikayetleri şöyle özetlemek mümkün 
     Kararname çok az sayıda yöneticiyi kapsamaktadır. Bazı meslekler, örneğin mühendisler kararname dışında bırakılmıştır. Sağlanan tazminat artışı benzer nitelikteki memurların maaşlarını eşitlememiş, aksine bazıları lehine dengesizliği artırmıştır. Zaten iyi maaş alan yönetici memurların olanakları artırılmıştır. Kararnameye karşın aynı işi farklı kurumlarda yapan personelin maaş farkları sürmektedir. Dolayısıyla bu düzenleme ne yatay, ne dikey eşitliği sağlanacak bir niteliğe sahiptir. 
     Maliye Bakanı Sümer Oral, bu şikayetlerin kendisine ulaştığını, şikayet nedenlerini bildiğini vurguladıktan sonra şu yanıtı verdi 
     "Öncelikle bilinmesi gerekir ki yaptığımız düzenlemenin amacı genel olarak memur maaşlarının artırılması değildir. Memur maaşlarındaki genel artış katsayı ve gösterge ile olur ve birkaç yıldır enflasyonun 2 puan üzerinde olacak biçimde formüle edilmiştir. Yapılan son düzenleme benzer niteliklere sahip olan ve benzer görevleri yürüten personelin maaşları arasında yakınlık sağlamaya dönüktür. Tümüyle sıkışan ücret yelpazesini olanaklar ölçüsünde rahatlamayı amaçlamaktadır. Bu düzenleme ilk aşamadır. 5 yıllık bir sürede eşitleme veya yakınlaştırma çalışması yaygınlaştırılacaktır." 
     Maliye Bakanı Oral, bazı mesleklerin kapsam dışı bırakıldığı eleştirisini ise şöyle yanıtladı 
     "Kararname meslek sınıflarına göre düzenlenmedi. Kararnamede hiçbir meslek grubu zikredilmedi. Yani kararnameye, hakim konulmuş, profesör konulmuş da mühendis konulmamış veya doktor dışarıda kalmış gibi bir yorum çok yanlış olur. Kararname sadece görev tazminatı göstergesi esas alınarak düzenlenmiştir. Bu göstergeyi hangi görevlerde bulunanların aldığı belli. Bu doktor da olabilir, profesör de olabilir, mühendis de olabilir, hakim - savcı da olabilir. O tazminatı almaya hak kazanan görevi hangi meslek mensubu yürütüyorsa ondan yararlanır. Bu nedenle bazı mesleklerin kapsam içine alındığı bazılarının dışarıda bırakıldığı eleştirisi haksızdır." 
     Maliye Bakanı Oral, bu düzenlemeyle ücret farklarının daha da arttığı ve dengenin daha da bozulduğu eleştirisinin de haklı olmadığını belirterek şöyle dedi 
     "Bu kararnamenin gözden kaçan bir özelliği de mahsup işlemi öngörmesidir. Yani bu kararnamedeki artıştan yararlanan personel içinde maaşı dışında ek bir ücret alan varsa, bu ücretler tazminattan düşürülecektir. Örnek vermek gerekirse, bu tazminat artışından yararlanan görevliler arasında bakanlığına ve kurumuna bağlı bir fondan veya döner sermayeden katkı alan varsa, bu katkıları aşamalı olarak tazminattan mahsup edilecektir. Böylece artışın maaş farklarını daha artırmasının önüne geçilmiş olacaktır. Bu uygulamanın amacı da ücretleri farklılaştırmak değil yakınlaştırmaktır." 
     Maaşların genel yetersizliği ve personel rejiminin sağlıklı olmadığı eleştirilerine ise katıldığını belirten Oral, şöyle devam etti 
     "O genel ve yılların birikimiyle oluşmuş bir sorundur. Bunun bilincindeyim. Ama personel rejimindeki uçurumları törpülemeden, sağlıklı bir zemin oluşturmadan yeni bir personel rejimine geçmek, bir reform uygulamak mümkün değildir. Son kararname ancak 200 trilyon liralık bir kaynakla yapılabildi. Kaynak daha fazla olsa daha kapsamlı bir düzenleme elbette yapılacaktı. Ayrıca, kadrosuzluk nedeniyle alt derecede bekleyen memurlara müktesepleri olan derecelerin verilmesi de yine kadro ve ücret adaletine yardımcı olacak bir uygulamadır. Bu düzenleme de uygulamaya sokulmuştur. Ona da 200 trilyon lirak dışarıda ek kaynak sağlanmıştır. Bütçe olanaklarının el verdiği ölçüde kamu personel rejimindeki uçurumları azaltmaya ve ücret adaleti sağlamaya özen gösteriyoruz. Bu aksaklıkları bir düzenleme ile gidermemizin ve bunu sağlayacak bütçe kaynağı bulmamızın mümkün olmadığını kamu görevi yapan personelimizin de takdir edeceğini düşünüyorum. Amacımız zamana yayarak da olsa bu dengesizlikleri gidermektir." 
     Maliye Bakanı Sümer Oral'ın görev tazminatı kararnamesi nedeniyle memurların yönelttiği eleştirilere verdiği yanıtlar böyle... 
     Memurların beklentisi, ikinci aşamada ücret dengeleyici düzenlemelere daha fazla kaynak bulunabilmesi... 
     
     







Saddam yerine asker 


Demokrat Mesut 


Bakan Oral'ın yanıtı 


Bunca kan banyosu yaşanırken, bir de Irak mı .. 


Yalnız kovboy 


Türkiye panik atakta 


Cumhurbaşkanının yetkileri daralsın da... 


Kim kimi ikna edecek 


AB, Türkiye’den ne bekliyor 


İşadamı kapkaççıyı neden vurdu 


Ankara Cheney'ye hazır 


Erkan Mumcu ve Derviş birlikte siyaset yapsalar 


Züğürt Ağa Londra’da bir milyoner yarattı 


Durmuş’un vakfı ilerliyor 


</TEXT>
</DOC>
