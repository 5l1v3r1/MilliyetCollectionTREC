<DOC>
<DOCNO> 67424 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/13/son/sondun09.html </URL>
<DATE> 2002/02/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Türk sosyetesi New York'a defile çıkartması yaptı 
</HEADLINE>
<TEXT>

     Uluslararası alanda isim yapmış genç Türk modacısı Atıl Kutoğlu, New York'ta düzenlediği ve 2002 sonbahar-kış kreasyonlarını sunduğu defileyle Türk sosyetesini New york'a çekti. 
     Atıl Kutoğlu'nun eserlerini görmeye gelenler arasında Güler Sabancı, Ayşegül Dinçkök, Şirin Devrim, Türkiye'nin New York Başkonsolosu Büyükelçi Mehmet N. Ezen ve Atlantic Records plak şirketi eşbaşkanı Ahmet Ertegün'ün eşi Mica Ertegün de yer aldı. 
     Sabancı, Dinçkök, Ertegün ve Ezen, defilenin bitiminde kulise gelerek genç modacıyı kutladılar ve kendisiyle sohbet ettiler. 
     Kutoğlu'nun kaşmir, yün, jersey ve deri kullanarak meydana getirdiği kreasyonları, Türkler kadar Amerikalı moda eleştirmenleri ve moda meraklıları tarafından da ilgiyle karşılandı ve büyük alkış aldı. 
     
     New York Paris'i gölgede bıraktı 

     Kutoğlu, defilesinin sonunda gazetecilere yaptığı değerlendirmede, ''New York'un modada çok önlere sıçradığına ve neredeyse Paris'i gölgede bırakır duruma geldiğine'' dikkati çekerek şunları söyledi 
     ''11 Eylül'den sonra bütün gözler New York'a çevrildi. Sezonu bu yıl ilk New York açıyor. 2002 sonbahar-kış modelleri ilk defa New York'ta görüldü. Bütün ünlü mankenler, büyük mağazaların temsilcileri ve dünya basını burada. O yüzden New York çok önemli. Ben de çalışmalarımı New York üzerinden yürütmeyi planladım.'' 
     
     Annesinin elbiselerinden esinlendi 

     Yarattığı modellerin Türk yaşam tarzını yansıtmasına önem verdiğini kaydeden Atıl Kutoğlu, ''Dört-dörtlük bir marka halinde tüm dünya insanlarını giydirmek istiyorum'' dedi. 
     Kutoğlu, ''Türk tarafımı çok modern bir şekilde ortaya koydum. 
     Defilede annemin eski kıyafetlerini anımsatan bazı kesimler vardı. 
     Bunlar beni diğer modacılardan farklı kılıyor'' diye konuştu. 
     






</TEXT>
</DOC>
