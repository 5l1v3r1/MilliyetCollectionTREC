<DOC>
<DOCNO> 99418 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/01/son/sonspo08.html </URL>
<DATE> 2002/08/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Samet Aybaba "Takımda taşlar giderek oturuyor" 
</HEADLINE>
<TEXT>

     TSYD Trabzon Şubesi Kupası'nda Samsunspor'u 2-0 yenerek kupayı müzesine götüren Trabzonspor'un kulüp başkanı Özkan Sümer, ''Samsunspor maçında eksikliklerimiz vardı'' dedi. 
     Sümer, Samsunspor karşısında iyi bir sonuçla sahadan ayrılmayı başardıklarını belirterek, ''Ancak eksikliklerimizin olduğunu gördük. Ama mücadele açısından takım iyi bir görüntü verdi. Fenerbahçe maçına kadar bu eksikliklerimizi gidermek zorundayız. İnsanların beklentilerine cevap vermeliyiz'' diye konuştu. 
     Elazığspor'la sözleşme imzalayan Da Silva'nın Trabzon'a gelmek zorunda olduğunu da ifade eden Sümer, şöyle devam etti 
     ''Da Silva'nın transferi konusunda Elazığspor'dan 375 bin dolar istedik. Bu rakamı aşağıya çekebiliriz. Ortak bir yol bulunabilir. Ancak ödeme konusunda bir belirsizlik var. Biz bu parayı peşin olarak almak istiyoruz. Elazığspor'la anlaşma olsa dahi bu futbolcu Trabzon'a dönecek.'' TSYD Trabzon Şubesi Kupası'nda Somers'in 18 kişilik maç kadrosuna alınmaması ile ilgili olarak da Sümer, ''Bu futbolcunun oynamaması teknik heyeti ilgilendiren bir konudur. Futbolcu konusunda bize cazip bir teklif gelmedi. Eğer gelirse düşünürüz. Çünkü kulübün menfaatleri doğrultusunda hiçbir oyuncu vazgeçilmez değildir'' dedi. 
     
     AYBABA ''TAŞLAR OTURUYOR'' 
     Trabzonspor Teknik Direktörü Samet Aybaba da yaptığı açıklamada, Samsunspor karşısında özellikle ilk yarıda iyi bir futbol sergilediklerini belirterek, ''Takımda taşlar giderek oturuyor. Her geçen gün takımın performansı daha iyi bir noktaya geliyor. Yeni transferlerin de katılımıyla daha iyi hale geleceğiz'' diye konuştu. 
     
     HAZIRLIKLAR SÜRÜYOR 
     Öte yandan Trabzonspor, yeni sezon hazırlıklarını bugün yaptığı çalışma ile sürdürdü. 
     Teknik direktör Samet Aybaba yönetiminde Mehmet Ali Yılmaz Tesisleri'nde yapılan çalışmaya, hafif sakatlıkları bulunan Mehmet Yılmaz ve Ali Şen katılmadı. 
     Samsunspor maçında 90 dakika forma giyen oyuncular hafif bir çalışma yaparken, diğer oyuncular yarım alanda iki takım halinde pas çalışması gerçekleştirdiler. 
     Bu arada Trabzonspor, 35. kuruluş yıldönümünü yarın Mehmet Ali Yılmaz Tesisleri'nde sade bir törenle kutlayacak. 
     





</TEXT>
</DOC>
