<DOC>
<DOCNO> 70245 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/01/son/sonspo01.html </URL>
<DATE> 2002/03/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Aziz Yıldırım "Ben Fenerbahçe için şansım..." 
</HEADLINE>
<TEXT>

     Fenerbahçe Kulübü Başkanı Aziz Yıldırım, kendisinin mücadelesinin Fenerbahçe küçük olsun, benim olsun diyenlerle olduğunu belirterek, ''Ben Fenerbahçe için bir şansım. Bu şans iyi kullanılmalı'' dedi. 
     Sarı-Lacivert Derneği'nin Ortaköy Feriye Lokantası'nda düzenlediği Danışma Kurulu Toplantısı'na katılan Başkan Aziz Yıldırım, burada yaptığı konuşmada, Fenerbahçe'nin sportif ve ekonomik açıdan güçlü olması gerektiğini vurgulayarak, ''Fenerbahçe hepimizin, Fenerbahçe için varız. Kulübümüzün, dünya markası ve kulübü olması için vizyon değişikliği lazım'' diye konuştu. 
     Fenerbahçe'nin 2007 yılında 100. yılını kutlayacağını hatırlatan Başkan Yıldırım, şöyle devam etti 
     ''Fenerbahçe'yi belli bir noktaya getirip ve bu noktadan daha iyi noktaya götürmek için 5 yıllık, 10 yıllık planlar yapılmalı. Bu planlar 150-200 kişilik uzmanlardan oluşan platformlarda yapılsın. 
     Platformlar, ekonomik ve sportif olarak nerede olmamız gerektiğini planlasınlar, biz de uygulayalım. Fenerbahçe'yi geleceğe taşıyacak vizyonu yapmalıyız. Tüm Fenerbahçelileri göreve davet ediyorum. 
     Amacımız seçilmiş kurulları bu doğrultuda çalıştırmaktır.'' Aziz Yıldırım, bazı grupların kongrede yönetim kurulu için liste çıkarma çabası içinde olduklarını, ancak bunu yarınki çalışmalarıyla aşacağını söyledi. 
     
     Aidatlar artırılmalı 
     Başkan Yıldırım, Fenerbahçe'nin geleceği için 600 bin lira olan aidatların 50 milyon liraya çıkarılması gerektiğini kaydetti. 
     Fenerbahçe Kulübü'ne üye olmak isteyenlerin 3 milyar lira kulübe giriş ücreti ödediğini anlatan Yıldırım, ''Aidatların 10 milyon lira olması için çalışmalar yapılıyormuş. 3 milyarlık giriş ücreti alınan üyeden, 10 milyon aidat almak bize yakışmaz. Taraftarımız iki maça gelip, 100 milyon harcıyorsa değerli kongre üyelerimiz de 50 milyon vermekten kaçınmaz. Fenerbahçelilerden rica ediyorum. Kongreye gelip, hem bu aidatın arttırılmasını sağlamalarını, hem de kulübü yönetecek yeni yönetimi seçmelerini istiyorum'' diye konuştu. 
     Bu arada, Feriye Lokantası'nın kapısında Dernek Başkanı Ahmet Aksoy tarafından karşılanan Aziz Yıldırım, toplantının yapıldığı salona girerken dernek üyeleri tarafından ayakta alkışlandı. 
     






</TEXT>
</DOC>
