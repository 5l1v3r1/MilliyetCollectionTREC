<DOC>
<DOCNO> 96276 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/17/son/sondun16.html </URL>
<DATE> 2002/07/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Rusya, Batı Şeria'daki saldırıyı kınadı. 
</HEADLINE>
<TEXT>

     Rusya, Filistinli militanların dün Batı Şeria'da bir Yahudi yerleşim birimi yakınında düzenlediği, 8 kişinin öldüğü saldırıyı kınayarak, bunun, Ortadoğu barış sürecini canlandırmaya yönelik uluslararası çabaları baltalama girişimi olduğunu bildirdi. 
     Dışişleri Bakanlığı'ndan yapılan açıklamada, ''barış aleyhtarlarının, bölgede görüşmelerin yeniden başlamasını engellemek için terör ve şiddetti kullanmaya devam ettiği'' belirtildi. 
     Açıklamada, uluslararası toplumun ''bu 'provokasyona' yanıt vermemesi ve bölgede şiddete dayalı gelişmelerin esiri olmaması gerektiği'' vurgulandı. 
     Saldırının, Ortadoğu konusunda oluşturulan ''dörtlü'' grubun ABD, BM, Rusya, AB temsilcilerinin New York'ta toplandığı gün düzenlenmesinin tesadüf olmadığı belirtilen açıklamada, bunun uluslararası topluma karşı açık bir meydan okuma olduğu kaydedildi. 
     ABD, dünkü toplantıda, ''Filistin lideri Yaser Arafat'ın dışlanması ve barış yolunda atılacak adımların önkoşulu olarak İsrail'in güvenliğinin sağlanması'' politikasına dayanan yeni strateji konusunda BM, AB ve Rusya'yı ikna edememişti. 
     





</TEXT>
</DOC>
