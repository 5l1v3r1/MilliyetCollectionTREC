<DOC>
<DOCNO> 78118 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/13/siyaset/siy06.html </URL>
<DATE> 2002/04/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Cuma çıkışında kavga 
</HEADLINE>
<TEXT>

Hoca’nın resmi ve özel korumaları yumruklaştı 
     ABDULLAH KARAKUŞ Ankara 

     Eski RP Genel Başkanı Necmettin Erbakan’ın "Sakaryalılar" olarak bilinen özel korumalarıyla Emniyet Müdürlüğü’ne bağlı resmi korumaları dün yine birbirine girdi. Erbakan’ın önünde meydana gelen olaydan gazeteciler de "nasibini" aldı. 
     Milliyet’in geçtiğimiz aylarda duyurduğu Erbakan’ın özel ve resmi korumaları arasındaki kavgalar, dün yine doruk noktaya ulaştı. Cuma namazı çıkışı "Erbakan’ın arkasında kimin duracağı" tartışması, yumrukların konuştuğu büyük bir kavgaya dönüştü. Daha önce Sakaryalıların İstanbul’da tartakladıkları Emniyet Amiri Suat Çelik yönetimdeki resmi polisler, dün "özel korumaları" Erbakan’ın arkasından çekmek istedi. Resmi polisler, Sakaryalıları yaka paça atmaya kalkışınca ortalık birden karıştı. Erbakan, gözünün önündeki olaylara hiç müdahale etmedi. Olaylar, güvenlik için cami çevresinde olan polislerin müdahalesiyle durduruldu. 
     



 SİYASET 














</TEXT>
</DOC>
