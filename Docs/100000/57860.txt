<DOC>
<DOCNO> 57860 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/19/siyaset/siy03.html </URL>
<DATE> 2001/12/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Resmi çete en tehlikelisi 
</HEADLINE>
<TEXT>

     AYHAN AYDEMİR Ankara 

     Susurluk Davası’na itirazı Yargıtay Ceza Genel Kurulu’nca kabul edilen Yargıtay Başsavcısı Sabih Kanadoğlu, dört sayfalık itiraz yazısında isyan etti. Kanadoğlu, Susurluk’ raporlarının toplumun istemlerini karşılayamadığını belirterek "Türk halkı suçluların cezalandırılmasını beklemektedir" dedi. Kanadoğlu, resmi sıfat taşıyan kişilerin yönettiği çetelerin en tehlikeli grup olduğunu vurgulayarak şunları kaydetti "Çetelerle mücadele etmek başlıca görevi olan güvenlik görevlilerinin kendileri çete oluşturursa, toplumda, devlette, şahısların can ve mal güvenliği en büyük çapta tehlikeye girer. Kamu düzeni en üst seviyede bozulur. Böyle bir duruma izin verilemez. Verilmeyecektir. Bu tür yasadışı faaliyet gösterenler, yasaların emrettiği en ağır yaptırımlarla karşı karşıya kalmalıdır." 
     Sanıkların cezalarının caydırıcılık ve uslandırıcılık özelliğinin en üst seviyeden verilecek cezaların infazıyla gerçekleşeceğine işaret eden Kanadoğlu şöyle devam etti "Aksi takdirde sanıkların suç işleme alışkanlıklarını sürdürecekleri hususunda kesin kanı oluştumuştur. Üst seviyeden ceza verilmesinde sanıkların güvenlik görevlisi olmalarına rağmen çete oluşturmaları temel alınmıştır." 
     



 SİYASET 













</TEXT>
</DOC>
