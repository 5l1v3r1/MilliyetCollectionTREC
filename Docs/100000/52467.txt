<DOC>
<DOCNO> 52467 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/15/son/sonspo06.html </URL>
<DATE> 2001/11/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Avusturya Basını ''Futbolcularımız İstanbul'da battı'' 
</HEADLINE>
<TEXT>

     Avusturya gazeteleri, milli takımlarının Türkiye karşısında uğradığı 5-0'lık yenilgiyi manşetlerinden verirken, ''0-5 hezimet. Dünya Kupası düşlerimiz bitti'', ''Dünya Kupası için olgunlaşmış değiliz'' ifadelerini kullandılar. Kurier Gazetesi, maça ilişkin haberi manşetinden resimli olarak verirken, ''0-5 hezimet. Dünya Kupası düşlerimiz bitti'' başlığını kullandı. Gazete, ''Avusturya Milli Takımı, İstanbul'da sergilediği utanç verici bir futbolla Dünya Kupası elemelerine veda etti. Türkiye ise Viyana'da aldığı 1-0'lık galibiyetten sonra İstanbul'da da üstünlüğünü sürdürdü. Ali Sami Yen Stadı'nda 25 bin seyirci önünde aldıkları 5-0'lık galibiyetle 47 yıl sonra Dünya Kupası'na katılacaklar'' diye yazdı. Kurier Gazetesi haberinde, Avusturya'nın Dünya Kupası'ndan elenmesiyle birlikte Otto Bariç'in sözleşmesinin de sona erdiğini ve 68 yaşındaki Hırvat asıllı çalıştırıcının geleceğinin ilerleyen günlerde belirleneceğini kaydetti. Kronen Gazetesi de maç haberini spor sayfasının manşetinden verirken, ''Biz, Dünya Kupası için olgunlaşmış değiliz'' başlığını kullandı. Gazete karşılaşmaya ilişkin değerlendirmesinde ise, ''Başarılı geçen Dünya Kupası elemelerinde final düşümüz çok çabuk bitti. İstanbul'daki maçta ilk gol 21. dakikada geldi ama ilk 15 dakika sonunda maçın kaderi ortaya çıkmıştı. Türkler kararlı, oyun ve taktik olarak bizden üstün olduklarını kanıtladılar'' ifadesini kullandı. Avusturyalı futbolcuların kendilerine güvenmediklerini, bu güvensizliğin de maçın ilk dakikalarında hissedildiğini savunan gazete, Türklerin, yaptıkları çok sayıda faulle Avusturyalıları korkuttuklarını ve oyun kontrolünü ellerine aldıklarını yazdı. İstanbul'daki karşılaşmayı naklen yayınlayan Avusturya Televizyonu ORF ise ''hezimet'' ifadesini kullandı ve Türklerin hakederek Dünya Kupası finallerine gittikleri yorumunu yaptı. 
     
</TEXT>
</DOC>
