<DOC>
<DOCNO> 87505 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/02/yazar/guclu.html </URL>
<DATE> 2002/06/02/ </DATE>
<TIME>  </TIME>
<AUTHOR> Abbas GÜÇLÜ  </AUTHOR>
<HEADLINE>
Üniversiteye gazete almak suç 
</HEADLINE>
<TEXT>

     Türkiye okumuyor. Sadece gazete, dergi, kitap değil. Hiçbir şey okumuyor. Kitap satışları, gazete tirajları 30 yıl öncesinin gerisinde. Bizim çocukluğumuzdaki gibi çizgi romanlar da artık okunmuyor. Red Kit, Tommiks, Zagor elbette bugünün çocuğuna hitap etmiyor. Dünya klasikleri gençlerin beğenilerinin çok ötesinde. Ama onların günümüz versiyonlarının yüzüne de bakan yok. 
     Dünya değişti. Artık okunmuyor, seyrediliyor da diyemeyiz. Çünkü dünya okumaya devam ediyor. Bizim toplam tirajımızın üzerinde satan gazeteler de var kitaplar da... 
     Türk gazeteleri ya da Türk yazarlarının kitapları Batılı örneklerinden daha kötü de onun için mi okunmuyor, sorusu bile abes. Çünkü asıl sorun gazetelerin ya da kitapların içeriği değil. Problem Çağın gerisinde kalan kafalarda. 
     Batılı bir ülkede, kurumda ya da ailede tasarrufa gidildiğinde öncelikle eğitime, gazeteye, kitaba ayrılan kaynaklar kısılmaz. Hatta onlara hiç el değirilmez. Bilirler ki, onlar kendileri için en az ekmek ve su kadar önemlidir. İşte size Türkiye için yüz karası olabilecek bir örnek 
     Geçenlerde bir üniversiteyi gezerken, gençlerin güncel olaylardan bihaber olduklarını görünce kütüphaneye, yurtlara ve öğrenci kantinlerine neden günlük gazete alınmadığını sormuştum. Başta rektör olmak üzere herkes haklısınız ama bizim de söyleyeceklerimiz var demişlerdi. Dün onların mektubu geldi 
     Sayıştay denetçisinin aşağıdaki raporunu okuyun ve kararı siz verin diyorlar. AB’ye aday bir ülke için utanç belgesi olacak bu raporu birlikte okuyalım 
     "Yapılan denetimde, aşağıda tarih ve yevmiye numaraları belirtilen ödeme fişleri ile kız ve erkek öğrenci yurtlarına günlük gazete alımı yapıldığı tespit edilmiştir. 
     Bilindiği üzere 26.01.1998 tarih ve 1998 7 sayılı Başbakanlık genelgesinde genel bütçeli daireler, katma bütçeli idareler, kamu iktisadi teşebbüsleri ve bağlı ortakları, özel bütçeli kuruluşlar, döner sermayeler, fonlar, kefalet sandıkları, bütçenin yatırım ve transfer tertibinden yardım alan kuruluşlar ile diğer kamu kurum ve kuruluşlarının kendi bütçeleri veya tasarruflarındaki diğer kaynaklardan yapacakları yurtiçi ve yurtdışı harcamalar hususunda bu genelgede belirtilen tedbirlere uyacakları, anılan genelgenin 9’uncu maddesinde ise bakan, müsteşar, müsteşar yardımcısı, genel müdür, kurum ve kuruluş başkanları ve rektörler dışındaki makamlar için hiçbir şekilde günlük gazete alımı yapılmayacağı, kamu kurum ve kuruluşları ita amirlerinin hafta sonu ve resmi tatil günlerinde günlük gazete alınıp alınmaması veya sayısının azaltılması hususunda düzenleme yapmakla sorumlu oldukları hükme bağlanmıştır. Bundan böyle Başbakanlık Genelgesi’ne titizlikle uyulmalıdır." 
     Evet rapor böyle. İşte bu kafa ile üniversite kampüslerinde öğrenci yurdu yokken devasa rektörlük binaları ve cami yapan kafalar arasında hiçbir fark yok. İşte bu kafa üniversitelere yeni yayınlar alınmasını yasaklıyor. İşte bu kafa, bilimsel tüm yatırımları durma noktasına getiriyor. 
     Son iki hafta içerisinde ciddi iki toplantıda şu konu ısrarla dile getirildi. Tıpkı üniversiteler arasında kurulan ve çökmeye terk edilen ULKBİM projesi gibi Türkiye’nin internet altyapısı için de alarm zilleri çalıyor. Acilen gerekli olan 16 milyon dolarlık yatırım gerçekleşmezse eylülden itibaren internet üzerinden ulaşım hayal olacak. Anlatılanlar insanın tüylerini ürpertiyor. Ama kimse oralı bile değil. 
     IMF’den alınan milyarlarca doları batık bankalara gömen Ankara işte ancak bunu yapıyor. Gazete alımını yasaklıyor, internetin çöküşünü seyrediyor. Milyarlarca dolar savrulurken 200, 300 bin liralık gazete parasının hesabını soruyor. Yuh olsun onlara .. 
     
     







Davul tozu ve minare gölgesi... 


Kalkınız artık... 


MGK ve AB 


İki hafta 14 ilin sonucu 


Yalnız değil 


21. asrın bestek rı 


Üniversiteye gazete almak suç 


İçimizde hep aynı yaştayız... 


Baykal’dan Ecevit’e saygı 


Ar - Ge’de çalışan genç mühendis askerlik yapmasın 


"Kuşük bey Amarika’dan döndü " 


Gazeteci Olan Adamın Hik yesi 


Ekonomide Derviş’siz kalmanın riskleri 


Konya çağ atlıyor 


Barış Manço Lüfer’e karşı 


</TEXT>
</DOC>
