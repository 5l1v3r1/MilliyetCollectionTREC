<DOC>
<DOCNO> 91799 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/24/son/sonspo15.html </URL>
<DATE> 2002/06/24/ </DATE>
<TIME>  </TIME>
<AUTHOR>  </AUTHOR>
<HEADLINE>
İtalya "FIFA en iyi hakemleri şimdi veriyor" 
</HEADLINE>
<TEXT>

     17. Dünya Kupası 
     finallerinin 2. turunda Güney Kore'ye yenilerek elenen İtalya'da, hakem seçimlerinden dolayı FIFA'ya karşı eleştiriler sürüyor. FIFA'nın yarı final maçlarında gerek orta, gerekse yan hakemleri Avrupa'dan seçmiş olması İtalyan medyasına göre ''FIFA'nın hata yaptığının kabulü'' olarak değerlendiriliyor. Dünya Kupası maçlarında Avrupa'dan çok az sayıda hakeme görev verdiği için eleştiri oklarının yöneltildiği FIFA'nın ''Dünya Kupası'nda daha fazla hata yapılamayacağını'' anladığı savunuluyor ve ''FIFA, en iyi hakemleri şimdi veriyor'' deniliyor. FIFA ve UEFA'da başkan yardımcılığı görevini yürüten İspanyol Angel Maira Villar Llona'nın Güney Kore-İspanya maçında yapılan hakem hatalarından sonra FIFA Hakem Komisyonu'ndan istifa etmesi de İtalyanlar tarafından memnuniyetle karşılandı. İspanya Futbol Federasyonu'nun da başkanı olan Villar'ın çeyrek finallerden itibaren en iyi hakemleri istediği, ancak komitenin bunu anlamadığı ifade ediliyor. İtalyanların, ''FIFA içinde gücünü kullanarak Türkiye maçlarına iyi hakemleri aldırdı'' diyerek eleştirdikleri Şenes Erzik ise İl Messaggero gazetesinde yer alan demecinde, ''Şu andaki sistem iyi ve temiz. Gelecek için iyi mi olacak bilmiyorum, bunu kısa zamanda ele alacağız'' dedi. Dünya Kupası'nda az tecrübeli hakemlerin görevlendirilmesiyle ilgili eleştirilere, ''Genç futbolcular gibi onlar da şans verilmeye layıklar. Bilanço yapmanın zamanı olmasa da 2 büyük hata yapıldı. Ama bunların nedeni endişelerdi'' diye yanıt veren Erzik, Dünya Kupası'nda görev yapan hakemlerin ''hazırlıklı'' olduğunu belirtti. Bu arada İtalyan gazeteleri, 17. Dünya Kupası finalini İtalyan hakem Pierluigi Collina'nın yöneteceğine kesin gözüyle bakıyor. Gazeteler, Güney Kore'nin Almanya'yı yenerek finale çıkması halinde ise Collina'nın finale verilememe riskinin bulunduğunu savunuyor. 
     





</TEXT>
</DOC>
