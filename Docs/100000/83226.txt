<DOC>
<DOCNO> 83226 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/10/son/sondun18.html </URL>
<DATE> 2002/05/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Greenpeace Fortuyn'un katil zanlısının avukatı ile yollarını ayırdı 
</HEADLINE>
<TEXT>

     Hollanda'da, ''Yeşil Barış'' Greenpeace adlı uluslararası çevre örgütü, aşırı sağcı politikacı Pim Fortuyn'un katil zanlısının avukatlığını üstlenen ve örgütün yerel başkanlığını yapmakta olan Avukat Brigitta Böhler ile yollarını ayırdı. 
     Greenpeace'in sözcüsü, Amsterdam'da yaptığı açıklamada, çevre eylemcisi olan zanlının örgütün başkanlığını yapan bir kişi tarafından savunulmasının yanlış çağrışımlara yol açabileceği kaygısıyla bu kararın verildiğini bildirdi. 
     Başkanlığı bırakma kararının avukat ile yönetim kurulu arasında yapılan görüşmede alındığını belirten sözcü, çevre örgütünün Pim Fortuyn'e düzenlenen saldırıyı şiddetle kınadığını ve kesinlikle bu tür olaylardan uzak durduğunu vurguladı. 
     Terör örgütü PKK'nın başı Abdullah Öcalan'ın gönüllü avukatlığını üstlenen Brigitta Böhler, 1994'ten bu yana Greenpeace yönetim kurulu üyeliği ve 2000 yılından bu yana da başkanlık görevini yürütüyordu. 
     Hollanda'da 15 Mayıs'ta yapılacak parlamento seçimlerine hazırlanan ve kendi adına oluşturduğu siyasi hareketin liderliğini yapan sağ görüşlü politikacı Pim Fortuyn, hafta başında ülkenin yayın merkezi Hilversum'daki Medya Park'da bir radyo programından çıkışında, düzenlenen silahlı saldırıda yaşamını yitirmişti. 
     33 yaşındaki zanlı, olaydan çok kısa bir süre sonra kaçarken yakın 
     bir masefadeki benzin istasyonunda yakalanmıştı. 
     





</TEXT>
</DOC>
