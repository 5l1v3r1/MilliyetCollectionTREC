<DOC>
<DOCNO> 54266 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/27/guncel/gun10.html </URL>
<DATE> 2001/11/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Cinayeti para için üstlendiler 
</HEADLINE>
<TEXT>

Malki cinayeti davasında savcı, haklarında 22 yıl hapis istenen 2 sanığın beraatini istedi 
     SEMRA PELEK İstanbul 

     İşadamı Erol Evcil'in azmettirici olarak yargılandığı Nesim Malki cinayeti davasında ilginç bir gelişme yaşandı. Savcı, "Cinayete iştirak" suçundan 22 yıl ağır hapisleri istenen Mücahit Çakal ve Emin Mengi'nin maddi çıkar karşılığında suçu üstlendiklerini belirterek bu suçtan beraatlerini istedi. 
     İstanbul 6 No'lu DGM'de 16 sanığın yargılandığı dünkü duruşmaya, tutuklu sanık Erol Evcil ile tutuksuz sanık Zeki Işıklı katıldı. DGM Savcısı Cengiz Hacıosmanoğlu, cinayete katılmak suçundan ek iddianame hazırlanan sanıklar Mücahit Çakal ve Emin Mengi'nin çıkar karşılığı suçu üstlendiğini belirtti. Savcı, "taammüden adam öldürmeye iştirak" suçundan beraatlerini istediği iki sanığın suçunun "çeteye yardım ve yataklık" kapsamında değerlendirilmesini istedi. 
     Savcı Hacıosmanoğlu ayrıca Çakal hakkında Ateşli Silahlar Kanunu'na muhalefet etmek suçundan açılan dosyanın cezaların ertelenmesine ilişkin yasa kapsamında ertelenmesini talep etti. Sanıkların tutukluluk hallerinin sürmesini kararlaştıran mahkeme heyeti, savcının taleplerini görüşmek üzere duruşmayı erteledi. 
     



 GÜNCEL 






















</TEXT>
</DOC>
