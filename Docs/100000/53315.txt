<DOC>
<DOCNO> 53315 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/21/guncel/gun13.html </URL>
<DATE> 2001/11/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Meclis soygunu... 
</HEADLINE>
<TEXT>
Bankanın kapısı açık kalmış 
     ANKARA Milliyet 

     TBMM'deki Vakıfbank Şubesi'nin soyulmasıyla ilgili soruşturma sürerken, henüz ipucu bulamayan polis, 6 kişinin ifadesini aldı. Kartlardan yaklaşık 15 milyar lira çekildiği belirlendi. 
     Soygunla ilgili araştırmalarını sürdüren Hırsızlık Masası dedektifleri, önceki gece yarısı beş banka görevlisi ve bir çaycıyı Emniyet Müdürlüğü’nde sorguladı. Poliste, olaya "içeriden" yardım yapıldığı kanaati ağırlık kazanırken, bankanın iç kapısıyla penceresinin açık bırakıldığı belirlendi. 
     Olay yerinde bulunan bir parmak izinin incelemesi tamamlanırken, altı kişinin parmak izleri mukayese için alındı. Ayrıca, soygunda çalınan banka kartlarına ilişkin bilgilerin incelenmesi için İstanbul'daki Banka Kartları Merkezi’ni devreye sokan Mali polis, bu yönde araştırmalara başladı. 
     
     İzgi Şubenin ihmali var 
     Sıkıntı yaratan olay nedeniyle TBMM Koruma Müdürü Şuayip Doğanç, dün sık sık Emniyet yetkilileriyle görüşerek, soruşturma hakkında bilgi aldı. TBMM Başkanı Ömer İzgi de, hesaplardan çekilen paranın banka tarafından yerine konulduğunu belirterek, şubenin güvenlik açısından ihmalinin olduğunu söyledi. 
     



 GÜNCEL 





























</TEXT>
</DOC>
