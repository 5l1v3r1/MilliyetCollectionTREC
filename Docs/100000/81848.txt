<DOC>
<DOCNO> 81848 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/03/son/sondun15.html </URL>
<DATE> 2002/05/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Olaysız geçen 1 Mayıs'ın Londra'ya faturası 8 milyon sterlin 
</HEADLINE>
<TEXT>

     İngiltere'nin başkenti Londra'da bu yıl yapılan 1 Mayıs kutlamaları, geçen yılki olaylı ve 20 milyon sterlinlik bir fatura bırakan gösterilerden çok daha sakin geçmesine rağmen, kenti yine 8 milyon sterlinlik bir faturayla karşı karşıya bıraktı. 
     Londra Belediye Başkanı Ken Livingstone ve polis şefleri tarafından olaysız atlatılması nedeniyle büyük başarı olarak nitelenen 1 Mayıs gösterilerinin en büyük darbeyi iş yaşamına vurduğu 
     belirtildi. Başkentteki büyük firmaların o günkü iş kayıpları ve ek güvenlik harcamalarının yaklaşık maliyetinin 5 milyon sterlin olduğu kaydedildi. Kenti mali yönden kayba uğratan bir başka unsurun da, turistlerin kentteki turistik cazibe merkezlerinden uzak durmaları olduğu belirtildi. Bunun da yaklaşık 1 milyon sterlinlik bir kayıp meydana getirdiği sanılıyor. Bir diğer maddi kayıp kalemini ise o gün yaklaşık 6 bin kişiyle sokakları koruyan polis teşkilatının harcamalarının oluşturduğu kaydedildi. Polis teşkilatının o gün için aldığı özel önlemler ve yaptığı fazla mesailerin toplam bedeli de 2 milyon sterlin olarak kabul ediliyor. İngilizler geçen yıl çıkan olaylar sırasında meydana gelen kayıpların büyüklüğüne bakıldığında, bu yılki 8 milyon sterlinin çok da önemli olmadığını düşünüyor. Metropolitan Polis Teşkilatı Başkan Yardımcısı Mike Todd da bu görüşü savunanlardan. Todd, ''bu muhteşem bir sonuçtu. Bunu öpüp başımıza koymalıyız'' dedi. Bu arada, gösterilerin yapıldığı merkez bölgede belediyenin temizlik çalışmaları da başladı. Bu çalışmaların, Belediye'ye getireceği ek yük de 100 bin sterlin olarak tahmin ediliyor. Belediye Meclisi üyelerinden Trevor Phillips, 8 milyonluk faturanın özgürlüğün ve demokrasinin bedeli olduğunu belirterek, ''bu faturayı seve seve ödemeliyiz'' dedi. 
     





</TEXT>
</DOC>
