<DOC>
<DOCNO> 71968 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/11/son/soneko06.html </URL>
<DATE> 2002/03/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Uzman görüşüyle borsada haftaya bakış... 
</HEADLINE>
<TEXT>

     Borsa'da bu hafta Ortadoğu'daki gelişmeler ve Irak konusundaki belirsizlikler ile Avrupa Birliği'ne üyelik tartışmaları gündemi oluşturacak. 
     Şeker Yatırım Menkul Değerler A.Ş. Kurumsal Finansman ve Araştırma Müdür Yardımcısı Aslı Yüksel, geçen haftanın son iki işlem gününde alıcıların güçlendiğini ve kısa vadeli alçalan trendin kırıldığının görüldüğünü belirterek, orta vadeli dirençlerin zorlandığının dikkat çektiğini söyledi. 
     Yüksel, uluslararası kredi derecelendirme kurumlarının kredi artırımı beklentisi oluşturularak başlatılan hareketin, yalanlanan haberlere karşın alıcıları piyasaya getirdiğini bildirdi. 
     Haftanın, orta vadeli bir yükseliş kanalının içinde kısa vadeli dalgalanmalarla geçeceğinin tahmin edildiğini aktaran Yüksel, 11.750-12.000 seviyelerinin bu hafta da satıcılı olacağı ve özellikle 
     12.000 seviyesine yaklaşıldıkça satışların ön plana çıkacağı 
     düşüncesinde olduğunu dile getirdi. 
     Bu hafta, Petrol Ofisi'nin halka arzı için piyasadan para çekilecek olmasının da talepte baskı yaratabileceğini belirten Yüksel, şunları kaydetti 
     ''Ortadoğu'da yükselen tansiyon, Irak konusundaki belirsizlik, AB yolunda çıkan tartışmalar yine üzerinde çok konuşulacak başlıklar olacak. Bu hafta Hazine'nin 224 gün vadeli hazine bonosu ihalesinde ise enflasyon beklentilerine paralel geri çekilmiş oranların çıkacağını ve uzun vadeli olumlu projeksiyonların güçlendirileceğini düşünüyoruz.'' 
     






</TEXT>
</DOC>
