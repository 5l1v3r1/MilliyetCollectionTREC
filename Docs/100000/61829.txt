<DOC>
<DOCNO> 61829 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/11/son/sontur18.html </URL>
<DATE> 2002/01/11/ </DATE>
<TIME>  </TIME>
<AUTHOR>  </AUTHOR>
<HEADLINE>
TBMM çalışanlarına pantolon yasağı kalkıyor... 
</HEADLINE>
<TEXT>

     TBMM'de görev yapan kadın memurlar ve gazetecilere pantolon giyme olanağı sağlandı. 
     TBMM Başkanlık Divanı, Başkan Ömer İzgi başkanlığında yaklaşık bir buçuk saat süren bir toplantı yaptı. 
     Toplantıdan sonra gazetecilerin sorularını yanıtlayan TBMM İdare Amiri Ahmet Çakar, Başbakanlıkça Kılık-Kıyafet Yönetmeliği'nde yapılan değişiklikle kamu kurum ve kurumlarında görev yapan kadınların pantolon giymelerinin serbest bırakıldığını hatırlattı. 
     Çakar, Başkanlık Divanı toplantısında TBMM'de görev yapan kadın memurlar ile gazetecilerin pantolon giyebilmeleri için yönetmelik değişikliği yapma kararı aldıklarını söyledi. Giyilecek pantolonun Yönetmelik'te gösterilen standarda uygun olacağını ifade eden Çakar, bir soru üzerine, ''Başbakanlık'ın yayınladığı genelgede, kamu kurum ve kuruluşlarında kadınların dar blucin ve streç giyemeyeceği açık olarak ortaya konmuştur. Biz de buna uyacağız'' dedi. 
     Bundan sonraki uyguylamaya ilişkin olarak DYP Genel Başkanı Tansu Çiller'i pantolonlu kıyafetlerini örnek gösteren Çakar, kılık kıyafet yönetmeliğine uymayanların uyarılacağını ve gerekli tedbirin alınacağını vurguladı. 
     ''Hatların ortaya çıkmaması konusunda bir sınırlama getirilecek mi '' sorusu üzerine Çakar, ''Türk toplumuna, kültürüne göre değerler olduğunu, bu değerleri yönetmelikte ortaya koyacaklarını'' kaydetti. 
     Ahmet Çakar, kadın milletvekillerinin Genel Kurul'a pantolonla girmeleri konusunun TBMM İçtüzüğü'nde düzenlendiğini, bu yasağın kalkması için İçtüzüğün değişmesi gerektiğini ifade etti. 
     TBMM İdare Amiri Çakar, yeni kılık kıyafet uygulamasının 14 Ocak Pazartesi gününden itibaren yürürlüğe gireceğini sözlerine ekledi. 
     Bu arada DSP Ankara Milletvekili ve TBMM Başkanlık Divanı Üyesi Melda Bayer, TBMM Başkanlığı'na parlamento muhabirleri, kameraman ve foto muhabirleri ile diğer basın ve yayın mensuplarının pantolan giyebilmelerine olanak sağlayan yönetmelik değişikliği önerisi sundu. 
     






</TEXT>
</DOC>
