<DOC>
<DOCNO> 63510 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/22/siyaset/siy04.html </URL>
<DATE> 2002/01/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Ecevit’ten Saddam’a uyarı Bush’u ciddiye al’ 
</HEADLINE>
<TEXT>

     ANKARA Milliyet 

     Başbakan Bülent Ecevit, ABD Başkanı George Bush’un Irak konusundaki uyarılarını hatırlatarak, "Saddam, Bush’un sözleri karşısında kendini toparlamalı" dedi. 
     TRT 1’de yayınlanan Televizyon Gazetesi adlı programda Bush’la yaptığı görüşmeyi anlatan Ecevit, Bush’un Irak konusundaki tavrını yazılı metinden okudu. Ecevit, Bush’un, "Saddam’a tahammülüm yok, kötü bir adamdır. Kötü işlere teşebbüs edecektir. Bölgede istikrarsızlık kaynağı olacaktır. Irak’a yönelik bir adım atılacak olursa bunda mutlaka başarılı olacağız. Bu konuyla ilgili sizinle istişare edeceğimizden emin olun. İşimizi yarım bırakmayacağımızdan emin olun. Başladığımız işi yarım bırakmayız" sözlerini aktardı. 
     
     BM kararlarına direnmemeli’ 
     Ecevit, Bush’un sözlerine dikkat çekerek, Saddam Hüseyin’e de şu mesajı gönderdi "Saddam, Başkan Bush’un sözleri karşısında kendisini toparlamalı. BM kararlarına direnecek olursa yalnız Irak’a değil tüm dünyanın başına ciddi dertler açılmış olur. Bush diplomatik yollar kapısını açık bırakmıştır." 
     Ecevit AB ülkelerinin terör konusundaki tutumlarına ilişkin ise şunları söyledi "Terör konusunda ihanete yer yer maalesef uğruyoruz. AB’de yer alan bazı ülkeler, bir yandan bize türlü bahanelerle ağır eleştiriler yöneltirler. Oysa Türkiye’de en ağır terörist eylemleri gerçekleştiren kuruluşlara, AB üyesi ülkelerin bazılarında kapılar açılmaktadır." 
     



 SİYASET 













</TEXT>
</DOC>
