<DOC>
<DOCNO> 52888 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/18/spor/ytan.html </URL>
<DATE> 2001/11/18/ </DATE>
<TIME>  </TIME>
<AUTHOR> MEHMET TAN  </AUTHOR>
<HEADLINE>
Gün ışığında gece maçı 
</HEADLINE>
<TEXT>

     Karadeniz derbisi, hafta içinde Rize ile çevresinde sel ve heyelana sebep olan, can kaybına yol açan şiddetli yağmura teslim oldu. Yer yer gölcüklerin oluştuğu, değil top sürmenin, top kontrol etmenin ve hatta yürümenin bile büyük beceri ve güç istediği, balçık halini almış bir zeminde elbette kalite olamazdı... Olmadı da. 
     Bu sebepledir ki, top kayıplarının çok, isabetli pas oranının yüzde birlerde seyrettiği, mücadeleden ziyade boğuşmanın yaşandığı karşılaşmanın ilk ciddi tehlikesi 24. dakikada yaşandı ve pozisyonun devamı golle sonuçlandı... Trabzonspor’un ilk şutunu ise Gökdeniz 31. dakikada attı. 
     Trabzonspor’da değişen bir şey yok. 
     Bu oyuncu kalitesiyle uygulayacağınız sistem ve üretiminizin kalitesi ancak bu kadar olur. 
     Oyuncu katmayıp, oyuncu satan ve ekonomisini düzeltemeyen Trabzonspor’un her maçı sancılı geçer, maçlarının her saniyesi de işkenceye dönüşür. 
     Bordo - Mavili takımda Jarro 7. dakikada ayağını burkarak sakatlandı. 
     Jarro’nun sakatlanması, Trabzonspor’un orta alanına güç ve dinamizm kazandırdı. Zira, Jarro’nun yerine giren Hasan top kayıplarına rağmen mükemmel mücadele etti... Keza Erman, muhteşem oynadı. Top kazandı, top kullandı, kademeye girdi. 
     Trabzonspor’un en verimsizi Gökdeniz’di. Sağ dış kulvarda kuzu kuzu oynadı, etliye sütlüye karışmadı. Görev alanını hiç terk etmedi. Top kazanmadı, mücadele etmedi, sıkça ayağını toptan çekti. Kimbilebilir, bedeni sahada ama ruhu ve aklı nerede 
     Kül rengi bir havadaki müsabakanın ikinci yarısı ışık altında oynandı. Yani gün ışığında gece maçı. Metin Tokat, bu müsabakayı çok sinsi yönetti. Faul ve kart standardı yoktu. Rize ceza sahası içinde iki ince itme ve çekme var. Görmemezlikten geldi. Aurelio’yu ikinci sarı karttan oyun dışı bırakması gerekirdi. Birinci sarı kartın ağırlığı altında ezildi. 
     



 SPOR 























</TEXT>
</DOC>
