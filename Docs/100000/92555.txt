<DOC>
<DOCNO> 92555 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/28/siyaset/siy02.html </URL>
<DATE> 2002/06/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Aydınlık sorgular 
</HEADLINE>
<TEXT>

Emniyet, gönderdiği bir talimatla poliste kötü muamele yapıldığını kabul etti. Talimatta, "Kişi sabit sandalyeye oturtulmayacak, yüze karşı ışık verilmeyecek" denildi 
     TOLGA ŞARDAN Ankara 

     Avrupa İşkencenin Önlenmesi Komitesi’nin AİÖK Türkiye raporundaki eleştiriler üzerine Emniyet Genel Müdürü Kemal Önal tarafından hazırlanan uyarı yazısıyla "Karanlık bir odada tahta sandalyeye oturtulan zanlının yüzüne ışık verilerek sorgulanması" görüntüleri tarihe karışacak. Şüpheli şahısların ifadeleri alınırken psikolojilerinin bozulmaması için sorgu odaları gün ışığıyla aydınlatılacak ve duvarlar siyaha boyanmayacak. 
     Türkiye’yi geçen eylül 17. kez ziyaret eden AİÖK, denetimler sırasında belirlediği aksaklık ve sorunları, hazırladığı raporla gönderdi. Kolluk birimlerince gözaltına alınan kişilere kötü muamele yapılmasının önlenmesi istenen raporda, özellikle "gözü bağlı sorguya" son verilmesi talebi yer aldı. Bunun üzerine Önal teşkilattan, ifadesi alınan kişinin sabit sandalyeye oturtulmaması, yüzüne karşı rahatsız edecek şekilde ışık verilmemesi, savcılığın yakalamalardan haberdar edilmesi ve gereksiz güç kullanımından kaçınılmasını istedi. 
     



 SİYASET 














</TEXT>
</DOC>
