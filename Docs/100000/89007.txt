<DOC>
<DOCNO> 89007 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/10/son/soneko05.html </URL>
<DATE> 2002/06/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Otosan, Ford'un kalıp üretim merkezi oldu 
</HEADLINE>
<TEXT>

     Ford Otosan, düşük maliyeti ve kalitesi ile Ford'un dünya çapındaki kalıp üretim merkezlerinden biri haline geldi. 
     Land Rover ile Ford'un Almanya ve Hindistan'daki fabrikalarında üretilecek çeşitli modeller için kalıp üretimine başlayan Ford Otosan, bu yıl için 8 milyon dolarlık ihracat hedefliyor. 
     Ford Otosan Genel Müdür Başyardımcısı Jerry Kania, otomotiv sektöründe yeni ürünün yeni üretim kalıpları ve yeni takım yatırımı anlamına geldiğinin bilinciyle hareket eden Ford Otosan'ın, 1967 yılında Kalıp Atölyesi'nin ilk temellerini attığını hatırlattı. 
     Ford Otosan'ın yıllık 320 bin saatlik kalıp üretim kapasitesi ile Türkiye'nin en büyük kapasitesini elinde bulundurduğunu kaydeden Kania, 1998 yılında gerçekleştirilen 30 milyon dolarlık ek yatırımla geliştirilen takım kalıp biriminin, yepyeni bir modelin gövde panel kalıplarını Ford standartlarında çalışır durumda teslim edecek tecrübeye ulaştığını vurguladı. 
     Takım Kalıp Atölyesi'nin günümüzde Ford'un yurtdışındaki diğer fabrikalarına da kalıp üretmeye başladığını ve ayrı bir gelir kaynağı oluşturduğunu dile getiren Kania, şunları söyledi 
     ''Düşük maliyeti ve üstün kaliteli üretimiyle Ford'un dünya çapındaki kalıp fabrikaları arasında yerini alan Ford Otosan, yurtdışı için Ford bünyesindeki Land Rover firmasının üreteceği bir aracın kalıp siparişini almış ve imalatına başlamıştır. Ford Hindistan'ın yeni inşa ettiği fabrikasında üreteceği yeni Fiesta 4 kapı aracın kalıplarının büyük bir kısmının yapımı için start vermiştir. Ford Almanya'dan çeşitli kalıp siparişi alınmış ve başlanmıştır. 
     Ford Otosan'ın kalıp imalat yeteneğinin Ford'un yan sanayii tarafından da tanınması sayesinde ThyssenKrupp, COMAU gibi firmalara da fiyat teklifleri verilmiş ve halen görüşmeleri devam etmektedir.'' Hem tasarım, hem de üretimde en son teknoloji kullanılan Ford Otosan Takım Kalıp Birimi'nde her kalıbın yalnız 1 adet olarak ve 1 kez üretildiğine işaret eden Kania, bu yüzden üretimin bir kerede doğru yapılmasının ve yıllarca aynı kalitede kalmasının beklendiğini ifade etti. 
     Jerry Kania, Ford Otosan'ın bu üretimi, son 10 yıldır bilgisayar destekli sistemlerle gerçekleştirdiğini belirterek, ''kullanılan makinaların yüksek maliyeti ve çalışan personelin uzman olmaları zorunluluğu büyük yatırımlar gerektirmektedir. Bununla birlikte, kalıp atölyesi yatırımı olmayan otomotiv firmaları, model yenilediklerinde kalıpları satın almak zorunda kalırlar ve daha geç kar etmeye başlarlar'' dedi. 
     Ford Otosan'ın kalıp ihracatından, bu yıl için 8 milyon dolarlık ihracaat hedeflediğini vurgulayan Kania, gelecek yıllarda da 320 bin saatlik toplam kapasitenin dolması için gerektikçe ihracaat yapılmasının planlandığını bildirdi. 
     Jerry Kania, tesisin, Ford Otosan İnönü fabrikası ile ortaklaşa 2004 model ağır kamyonun tamamlanan tasarımının doğruluğunu 
     kanıtlayacak 44 adet prototip araç üretmekte olduğunu da kaydederek, ''temmuz ayından itibaren üretilecek son partiyle birlikte bu proje için de personel yetiştirilecek ve ürün sorunsuz olarak seri imalattan sorumlu bölümlere aktarılacaktır'' dedi. Kendi tasarladığı aracı sıfır hata ile müşterisine teslim etmek isteyen üretici firmaların, her özelliğin doğruluğunu tasarım aşamasında kanıtlamak zorunda bulunduklarını vurgulayan Jerry Kania, şunları kaydetti ''İşte Ford Otosan, Türkiye'de tasarladığı araçlarının prototiplerini yine Türkiye'de kurduğu tesislerde üreterek bu durumu ortadan kaldırmıştır. Ford Otosan Araç ve Motor geliştirme bölümleri, Ford dünyası ile ortak ürünler geliştirmektedir. Seri imalata başlamadan prototiplerini yapıp testlerini tamamlamaktadır. Bazı modellere ait yedek parçalar, Ford Avrupa'ya Türkiye'deki fabrikalardan gitmektedir.'' 
     





</TEXT>
</DOC>
