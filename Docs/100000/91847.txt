<DOC>
<DOCNO> 91847 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/24/son/sontur29.html </URL>
<DATE> 2002/06/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Meclis'e Milli maç düzeni... 
</HEADLINE>
<TEXT>

     Türkiye-Brezilya Dünya Kupası Yarı Final Maçı nedeniyle memurların yarım gün izinli sayılmalarının ardından, TBMM de çalışma saatlerini maça göre ayarlıyor. 
     İktidar partileri, Meclis'in çalışma gün ve saatleri ile gündemini yeniden düzenlemek için Danışma Kurulu'nu yarın toplantıya çağırdı. 
     Alınan bilgiye göre DSP, MHP ve ANAP'ın ortak önerisi, Genel Kurul'da yarın Milli Eğitim Bakanı Metin Bostancıoğlu ilgili soruşturma komisyonu raporunun görüşülmesinden sonra SP'nin Başbakan Bülent Ecevit ve Bakanlar Kurulu üyeleri hakkında verdiği gensoru önergesinin görüşülmesini öngörüyor. Avukatlık Yasası'nda değişiklik yapan kanun teklifi ile sporculardan alınan vergileri indiren teklifin görüşmeleri tamamlanıncaya kadar da Genel Kurul'un çalışması öneriliyor. 
     Türkiye-Brezilya Dünya Kupası Yarı Final Maçı'nın yapılacağı Çarşamba günü ise TBMM Genel Kurulu'nun 18.00-22.00 saatleri arasında çalışması isteniyor. İktidar ortakları Çarşamba günü, hukuk fakültelerini bitiren öğretmenlere iki mesleklerini birden yapmalarına olanak sağlayan teklif ile küçüklerin oyun alet ve makinelerini kullanımından kaynaklanabilecek olumsuz etkenlerden korunmasına yönelik önlemleri içeren tasarının yasalaşmasını öneriyor. 18 Mart'ın ''Şehitler Günü'', 19 Eylül'ün de ''Gaziler Günü'' ilan edilmesine ilişkin tasarının öne çekilerek aynı gün yasalaşması da iktidarın önerileri arasında yer alıyor. 
     Danışma Kurulu'nda anlaşma sağlanamaması halinde iktidar partileri, önerilerini Genel Kurul'a getirecek. 
     





</TEXT>
</DOC>
