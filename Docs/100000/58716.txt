<DOC>
<DOCNO> 58716 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/24/son/sondun03.html </URL>
<DATE> 2001/12/24/ </DATE>
<TIME>  </TIME>
<AUTHOR>  </AUTHOR>
<HEADLINE>
İkiz Kulelerdeki yangını söndürdüler ama hastalandılar 
</HEADLINE>
<TEXT>

     ABD'de 11 Eylül'de meydana gelen terörist saldırılarda yıkılan New York'taki Dünya Ticaret Merkezi'nin ikiz kulelerinin enkazındaki yangını söndürmekle görevlendirilen itfaiyecilerin en az dörtte birinin hastalandığı bildirildi. 
     Dünya Ticaret Merkezi enkazının kaldırılmasında yaklaşık 6 bin 500 itfaiyeci görev almıştı. Yetkililer, bunlardan 1100 kadarının çeşitli rahatsızlıklara yakalandığını, 500 kadarının ise erken emekli olacağını ifade ettiler. Yetkililer, 200 dolayında itfaiyecinin ise özellikle solunum yolu hastalıklarıyla ilgili ciddi semptomlar gösterdiğini belirtiyor. 
     Edinilen bilgiye göre, 300-400 dolayında itfaiyeci de rapor alıp geçici olarak işi bıraktı. Rahatsızlanan itfaiyecilerin sürekli öksürdüğü ve beyaz renkli, tebeşirimsi balgam çıkardığı ifade edildi. 
     
     Form dolduruyorlar 
     Bu arada binin üzerinde itfaiye görevlisinin, enkaz alanındaki zararlı maddelere karşı kendilerine yeterince koruma sağlanmadığı gerekçesiyle, kent yönetimi hakkında dava açabilmek amacıyla form doldurduğu kaydedildi. 
     Yangında görev alan 200 kadar itfaiyecinin yangınla mücadele edemeyecek kadar hasta olduğunu belirten yetkililer, bu kişilerin erken emekli edileceğini ve kendilerine emekli aylığı bağlanacağını söyledi. Emekli olan itfaiyecilere, halen almakta oldukları aylıklarının yüzde 75'i ödenecek. 
     






</TEXT>
</DOC>
