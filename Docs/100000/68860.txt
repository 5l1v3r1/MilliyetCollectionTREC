<DOC>
<DOCNO> 68860 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/21/son/sonspo12.html </URL>
<DATE> 2002/02/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Amatör futbolcunun gol şovu... 24 maçta tam 65 gol.. 
</HEADLINE>
<TEXT>

     Zonguldak 1. Amatör Küme takımlarından Muslu Belediyespor'da futbol oynayan forvet oyuncusu 21 yaşındaki Rıfat Tan, oynadığı 24 resmi maçta 65 gol atarak takımının galibiyetlerinde etkin rol oynadı. 
     Muslu Belediyespor'un amatör kümedeki karşılaşmalarında bu sezon oynadığı 24 maçta takımının attığı 108 golün 65'inin kendisine ait olduğunu belirten Tan, 50 puanla takım olarak 2. sırada yer alarak play-off müsabakalarına katılmaya hak kazandıklarını söyledi. 
     Üçüncü Futbol Ligi'ne Yükselme Play-Off A Grubu maçlarında yaptıkları 5 müsabakada da 3 galibiyet ve 2 beraberlikle lider olmalarında önemli katkıları olan Tan, takımının attığı 13 golden 6'sına imza koydu. 
     Üçüncü Lig takımlarından Kilimli Belediyespor'un altyapısında 1997'de futbol oynamaya başladığını, bu sezon da Muslu Belediyespor 
     ile sözleşme imzaladığını anlatan Tan, şunları söyledi 
     ''Amatör olarak futbol oynamaya 11 yaşında başladım. En büyük idealim Fenerbahçe'de top oynamak. Daha önce Kilimli Belediyespor'da oynayan Galatasaraylı Ergün'ü kendime örnek alıyorum. Çünkü ben de aynı takımın alt yapısından yetiştim. Küçük yaşlarda mahalle aralarında top oynarken, en büyük isteğim ünlü bir futbolcu olmaktı. 
     Şimdi bu umudumun gerçekleşme ihtimali var. Ailem de bana bu konuda çok destek oluyor. Babam her maçıma gelerek beni destekliyor. 
     Hedeflerime ulaşmak için sarfettiğim çabamın karşılığını büyük bir kulüpte oynayarak almak istiyorum.'' Muslu Belediyespor Antrenörü Özer Erdoğan, Rıfat'ın çok yetenekli futbolcu olduğunu belirterek, ''Her antrenör, böyle bir oyuncuya sahip olmak ister. Kendisi kabiliyetinin yanı sıra, efendi kişiliğe sahip. 
     Onun futbolunu maçlarda izlerken, keyif alıyorum. Oynadığı 24 maçın tamamında toplam 65 gol atan futbolcu ismi duymadım. Bir maçta 9 gol atan Rıfat, Birinci Lig takımlarında rahatlıkla oyanayabilecek kapasitede bir futbolcu'' diye konuştu. 
     Kulüp başkanı Metin Mert de isimlerini açıklamak istemediği bazı Üçüncü ve İkinci Lig takımlarının Rıfat için transfer önerileri olduğunu, ligin tamamlanmasının ardından görüşmelere başlayacaklarını bildirdi. 
     






</TEXT>
</DOC>
