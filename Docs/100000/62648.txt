<DOC>
<DOCNO> 62648 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/16/son/sontur32.html </URL>
<DATE> 2002/01/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Sağlık Bakanı "İstifa etmeyeceğim" 
</HEADLINE>
<TEXT>

     Sağlık Bakanı Osman Durmuş, istifa edeceği söylentilerinin doğru olmadığını bildirdi. 
     Bakan Durmuş, TBMM Kulisinde gazetecilerin sorularını yanıtlarken, Türk Eczacılar Birliği yöneticileriyle bugün bir görüşme yaptıklarını belirterek, kepenk kapatma eyleminin saat 13.30 itibariyle sona erdiğini hatırlattı. 
     Birlik yöneticilerinin kendisinden Bağ-Kur ve SSK'nın geri ödemelerinin hızlandırılmasını, eczacıların kamu kurumlarına yaptığı yüzde 5'lik iskontonun kaldırılmasını ve eczacıların ithal ilaçlarda indirilen kar paylarının iade edilmesini istediklerini anlatan Durmuş, kendisinin de bu istekler konusunda Başbakan Vekili Devlet Bahçeli ile Başbakan Yardımcısı Hüsamettin Özkan'dan yardım istediğini söyledi. 
     Görüşme sırasında Bahçeli ve Özkan'dan uyarı, baskı ve yönlendirme değil destek gördüğünü anlatan Durmuş, ilaçta uygulanan yüzde 18'lik KDV'nin indirilmesi işinin Bakanlar Kurulu'nun meselesi olduğunu kaydetti. 
     Durmuş, yaptığı temaslar sonucu SSK ve Bağ-Kur ödemelerinin hızlandırılacağı bilgisini aldığını da bildirdi. 
     Hiç bir eczacıyla ilgili soruşturma başlatılmadığını, eylem konusunda yürütülen teftişin ise devam ettiğini belirten Durmuş, teftiş sonuçlarının rapor olarak önüne geleceğini hatırlattı. Durmuş, ''Bu konudaki uygulama bakana bağlıdır. Sonuçta ne uygulama yaparım şimdiden söyleyemem'' dedi. 
     






</TEXT>
</DOC>
