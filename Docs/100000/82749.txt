<DOC>
<DOCNO> 82749 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/08/yasam/yas03.html </URL>
<DATE> 2002/05/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Yapma YORGO gen kardeşiyiz 
</HEADLINE>
<TEXT>

Türklerin Deli Dana hastalığına yakalanma riskiyle ilgili araştırma, Yunan halkıyla genlerimizin hemen hemen aynı’ olduğunu ortaya koydu 
     ÖNAY YILMAZ İstanbul 

     İstanbul Üniversitesi Deneysel Tıp Araştırma Enstitüsü Genetik Ana Bilim Dalı Öğretim Üyesi Doç. Dr. Nihan Erginel Ünaltuna’nın başkanlığında yapılan araştırma, Türkler ve Yunanların gen yapılarının büyük benzerlik taşıdığını ortaya koydu. 
     Bu bulguyu ortaya koyan rapor, dünyanın en saygın bilim dergilerinden "European Journal of Human Geneticsöte de yayımlandı. Rapora göre bu ilginç benzerlik, Türk insanının hayvanlarda görülen Deli Dana Creutzfeldt - Jakob hastalığına yakalanma riskiyle ilgili "prion protein" geninin yapısı ve dağılımıyla ilgili bir araştırmada ortaya çıktı. 
     
     Deli Dana’ya açığız 
     Araştırmaya göre gen yapısı nedeniyle, Türk insanının sinir sisteminde hasara yol açan Deli Dana’ya yakalanma riski, Batı Avrupalılara göre daha fazla... Ancak araştırmacılar, Türkiye’de bugüne kadar bu hastalığa kimsenin yakalanmadığını dile getirdi. 
     Daha önce ABD’nin Syracuse Üniversitesi’nde çalışan Ünaltuna da, iki toplum arasındaki gen benzerliğinin, muhtemelen diğer genlerin de birbiriyle benzerlikler taşıması anlamına geleceğini vurguladı. "Babalık testinde birkaç gene bakılıyor, bütün gen yapısına bakılmıyor" diyen Ünaltuna, Orta Asya’dan geldiği halde, Türklerin Çinlilerle gen yapısı arasında benzerlik bulunmadığını da vurguladı. 
     
     Yunan bilim adamları şaşırdı 
     Binlerce yıl bir arada yaşamış toplumlarda genlerin birbirine benzemesinin normal olduğunu ifade eden Ünaltuna, şöyle konuştu 
     "Biz bu araştırmayı Girit’te 205 kişi üzerinde yaptık. Türkiye’den de çeşitli bölgelerde 50 erkek, 50 kadın üzerinde çalıştık. Her iki toplumda prion protein’ geninin benzer olduğunu bulduk. Binlerce yıl iç içe yaşamış, birbirinden kız alıp vermiş toplumlarda bu benzerlik görülebilir. Bu araştırmadan sonra Yunan bilim adamlarından da çok sayıda mail aldım. Bizden referans istediler. Onlar bu geni inceleyip çalışmayı devam ettirmek istiyor." 
     



 YAŞAM 
















</TEXT>
</DOC>
