<DOC>
<DOCNO> 52431 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/15/son/sondun12.html </URL>
<DATE> 2001/11/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Ecstasy kurbanı polis çıktı... 
</HEADLINE>
<TEXT>

     Hollanda'da geçen hafta sonu bir diskotekte, aşırı dozda aldığı ecstasy hapından yaşamını yitiren 28 yaşındaki bayanın, polis olduğu öğrenildi. Utrecht bölge polisinden yapılan açıklamada, yaşamını yitiren bayan polisin Zeist kasabasında görev yaptığı bildirildi. 
     Açıklamada, ölen memurun yanında diskotekte bulunan diğer polislerin de uyuşturucu madde kullandıklarının ve taşıdıklarının belirlendiği, bu memurlardan ikisinin görevden alındığı belirtildi. 
     Ayrıca, birkaç polis hakkında da uyuşturucu haplarla ilgileri olduğu şüphesiyle araştırma başlatıldığı kaydedildi. 
     Başkent Amsterdam yakınlarındaki Zaandam kentinde bir diskotekte düzenlenen eğlencede, aşırı dozda ecstasy alan bir kadın aniden fenalaşarak ölmüş, ölen kişinin arkadaşları olduğu bildirilen 5 kişi de tedavi altına alınmıştı. 
     Öte yandan Zaandam belediyesi, bir ay içinde 2 kişinin yaşamını yitirdiği diskotekte, bu hafta sonunda eğlence düzenlenmesini yasakladı. 
     






</TEXT>
</DOC>
