<DOC>
<DOCNO> 58172 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/20/son/sontur15.html </URL>
<DATE> 2001/12/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Kızılay'dan simit parasına kiralık otel.. 
</HEADLINE>
<TEXT>

     Kızılay, çeşitli illerde bulunan ve kiraya verilen 7 otelden elde ettiği gelirleri artırmak için harekete geçti. Kızılay, otel kiracılarının ''makul ya da mantıklı'' ücret ödememeleri halinde otelleri ya kendi işletecek ya da satacak. 
     Kızılay Genel Sekreteri Muktedir Ballı, Konya, Salihli, Mustafa Kemalpaşa, Niğde, Şarköy ve İstanbul'da bulunan 7 otelin daha önceki yönetim döneminde neredeyse günlük ''bir simit parasına'' kiraya verildiğini belirterek, kiracılarla yeni anlaşma yapılacağını ve kira artırımına gidileceğini bildirdi. 
     Ballı, kiracıların ''makul ve mantıklı bir kira'' ödememeleri halinde, otelleri kurdukları Med-Ay Sağlık Ürünleri Sanayii ve İnşaat Pazarlama Limited Şirketi aracılığıyla ya kendilerinin işleteceklerini ya da satışa çıkaracaklarını söyledi. 
     Ballı, ''Türk Kızılayı'nın bugüne kadar ihmal edilen değerlerinin, başkalarından çok Kızılay menfaatine aktarılması için kurmuş olduğumuz şirket ile bu otelleri yeniden değerlendireceğiz. Ciddi rantlar getirmeyen gayrimenkulleri satacağız. Satıştan elde edilen gelir, gayrimenkul fonunda toplanacak ve daha büyük rantlar sağlayacak yatırımlarda kullanılacak'' diye konuştu. 
     Muktedir Ballı'nın verdiği bilgiye göre, Kızılay, Salihli'deki 48 yataklı Hakan Oteli'nden ayda 124 milyon lira kira alıyor. Yine Salihli'deki 21 yataklı Hilal Oteli'nin aylık kirası ise 45 milyon lira. Mustafa Kemalpaşa'daki 75 yataklı Hande Oteli'nin aylık kirası ise 450 milyon lira iken, Niğde'deki 60 yataklı Nahita Oteli Kızılay'a aylık 650 milyon lira ödüyor. 
     Kızılay, İstanbul Sirkeci'de bulunan, 3 yıldızlı 48 yataklı otelden ise yıllık 7 milyar 165 milyon lira kira alıyor. 
     Konya'da Mevlana Türbesi'nin hemen yanında hizmet veren 2 yıldızlı ve 180 yataklı Dergah Oteli'nin kirası ise 1 Ocak 2001 döneminde 20 milyar liraya yükseltildi ancak Kızılay ile otel arasında 2002 kira dönemine ilişkin ihtilaf devam ediyor. Kızılay, Şarköy'deki 40 yataklı Anfora Oteli'nden ise yıllık 10 milyar lira gelir elde ediyor. 
     Muktedir Ballı, bu otellerin değerlerinden çok düşük kiraya verildiklerini belirterek, yeni yapılacak anlaşmalarla Kızılay'ın gelirinin en az 10 misli artacağını söyledi. 
     






</TEXT>
</DOC>
