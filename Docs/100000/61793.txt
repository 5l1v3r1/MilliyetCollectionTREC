<DOC>
<DOCNO> 61793 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/11/son/soneko31.html </URL>
<DATE> 2002/01/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Usame'ye rağmen Bin Ladin Holding'in işleri iyi... 
</HEADLINE>
<TEXT>

     Yeryüzünün en çok aranan insanı Usame Bin Ladin'e yönelik ağır suçlamalara rağmen, Suudi Arabistan'ın en büyük holdinglerinden birisine sahip Bin Ladin ailesinin işleri gayet iyi gidiyor. 
     ABD'deki 11 Eylül saldırılarından sonra bile Bin Ladin İnşaat'ın görüntüsü sarsılmazken, Usame'nin babası Muhammed tarafından kurulan şirket son olarak, Ankara'nın protestolarına rağmen Suudilerin yıktıkları Osmanlı Kalesi Ecyad'ın yerine lüks bir kompleks inşaatını üstlendi. 
     5 milyar dolardan fazla öz sermayesi bulunan Bin Ladin Holding, 
     23 bin metrekare alanda 11 yerleşime açık kule, 1000 kadar apartman 
     dairesi ve 1200 odalı bir adet 5 yıldızlı otelden oluşacak bu projeyi, 3 milyon dolara mal edecek. Kraliyet ailesi El Suud ile yakın ilişkileri bulunan Muhammed Bin Ladin'in, 1950'de Cidde kentinde kurduğu ve Mekke ile Medine kentlerinin gelişmesi amacıyla yürütülen milyar dolarlık birçok projede yer alan şirketin, Ecyad Kalesi'nin yerine kuracağı projede, yıkılan kalenin modern bir modelinin inşaatı da öngörülüyor. Riyad ve Cidde kentlerinde Kraliyet ailesi için saraylar da inşa eden Bin Ladin İnşaat, ayrıca 1969 yılında büyük bir yangında hasar gören El Aksa camisinin restorasyonunu yapmıştı. Usame Bin Ladin'in ailesi, ''Suudi Kraliyet ailesine yönelik eleştirileri ve terörist faaliyetlerde bulunduğu gerekçesiyle 1994 yılında Suudi vatandaşlığından çıkarıldıktan sonra onu sildiğini'' ileri sürerken, ailenin, isminin açıklanmasını istemeyen bir ferdi, ''Onunla hiçbir ilişkimiz kalmadı'' diye konuştu. Bin Ladin Holding'in şirketlerinden telekomünikasyon alanında faaliyet gösteren Bin Ladin Telecommunications, 1999'da Usame Bin Ladin'le her türlü ilişkisini kestiğini göstermek için Baud Telecommunications Company BTC olarak ismini değiştirmişti. Usame Bin Ladin'in babası 1968 yılında öldüğünde, milyonlarca dolarlık bir servet bırakmış, büyük ağabeyi Salih'in denetimindeki bu para, özel uçağı Teksas'ta düşen Salih'in ölümüyle, ailenin küçük oğlu Bekir'in kontrolüne geçmişti. 
     






</TEXT>
</DOC>
