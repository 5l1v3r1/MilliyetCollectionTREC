<DOC>
<DOCNO> 61540 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/10/yazar/akyol.html </URL>
<DATE> 2002/01/10/ </DATE>
<TIME>  </TIME>
<AUTHOR> Taha AKYOL  </AUTHOR>
<HEADLINE>
Arap ve Osmanlı 
</HEADLINE>
<TEXT>

     İKİ tarihçiyle konuşuyorum Prof. Ahmet Yaşar Ocak ve Prof. Yusuf Halaçoğlu... Osmanlı devlet teşkilatında Türklerden başka çok sayıda Balkanlı devşirme, Müslüman Boşnak ve Arnavut da vardı ama neden Arap yoktu 
     Prof. Ocak'ın cevabı 
     - İslami ilimler dalında Osmanlı medresesinde Arap alimler vardı... Bürokrasi ve orduda ise, devletin kuruluşundaki gelenek sebebiyle, Arap unsuru yoktu. Çünkü bürokrasi ve ordu tamamen Türk kültürü üzerine kuruluydu. Diğer bir sebep olarak, Osmanlı'nın Arapları bir bakıma 'nomad' görmüş olduğunu söyleyebiliriz. 
     Nomad yani bedevi... 
     Suudilerin Türk kültürel mirasını tahrip etmeleri konusunda da Prof. Ocak diyor ki 
     - Bu, 'bedevi'nin 'ümran'a karşı düşmanlık hissidir. Diğer bir sebep de 19. yüzyılda, Batı sömürgeciliğine bağlı oryantalizmin, Arapları Osmanlı'ya karşı ayaklandırmak için yarattığı siyasi kültürün devam eden etkileridir. 
     
     AYNI konularda Prof. Halaçoğlu diyor ki 
     - Arabistan'ın çoğunluğu bedevi idi. Osmanlı bunları sistem dışında, ama kontrol altında tutmuştur. Tayin edilen valiler her zaman Türk valilerdir. Mesela Kanuni devrinde Özdemiroğlu Osman Paşa, Tanzimat devrinde Necd ve Bağdat valisi Mithat Paşa... 
     Peki Osmanlı'nın "kavm - i necibi Arap diye diye başımıza bela sardığı" iddiası 
     - Peygamber sevgisinden dolayı, onun soyundan geldiği varsayılan Seyyid'lerden vergi almazlardı, Sürre adıyla hediyeler gönderirlerdi. Bunun dışında Osmanlı herhangi bir eyaleti nasıl idare ettiyse Arap eyaletlerini de öyle idare etti... 
     Prof. Halaçoğlu, Abdülhamid'in "Aşerit Mekteb - i Hümayunları"nda Arap kabile liderlerinin çocuklarını Osmanlı kültürü ile eğittiğini, bu okullarda başarı gösterenlerin ordu ve bürokrasiye alındığını belirtti. 
     Halaçoğlu da 19. yüzyılda Arapları Osmanlıya karşı ayaklandırmak için özellikle İngiltere'nin Türk karşıtı bir din ve tarih kültürü oluşmasına büyük destek verdiğini anlattı... 
     
     TARİHÇİLERİN her ikisi de kültürel miras bilinci olmayan şoven milliyetçiliğin de rolünü vurguladılar. Balkanlar'daki Osmanlı eserlerinin çok büyük ölçüde tahrip edildiğini hatırlattılar. 
     Suudilerde bedevilik önemli bir etken... Ama bütün Arapları nomad bedevi olarak görmek mümkün değil. Prof. Ocak da, Prof. Halaçoğlu da tarihte bir "Arap medeniyeti"nin de bulunduğunu hatırlattılar. 
     Farklı kültür miraslarına saygı duyabilmek için belirli bir kültürel olgunluk düzeyine gelmek gerekiyor. Arap milliyetçiliğinin merkezleri olan Kahire ve Şam'da bedevi Suudilerdeki kadar tahribat yapılmadı... Kahire'de on yıl kadar önce açılan Osmanlı Tarihi Araştırmaları Enstitüsü, çok güzel çalışmalar yapıyor. 
     Osmanlı eserlerini yok etmek için çok tahribat yapmış olan Yunanistan'da da bir süredir Osmanlı hakkında çok güzel araştırmalar yapılıyor. Bunlardan Prof. Elizabeth Zachariadou'yu burada saygıyla zikretmek isterim. 
     Biz de ülkemizdeki Bizans ve diğer 'farklı' tarihi eserlere hassasiyetle sahip çıkmalıyız. Üstelik o eserler Anadolu'yu vatanlaştırmış olmamızın tarihi belgeleridir de... 
     
     







Arap ve Osmanlı 


Washington’dan 


Derviş'in resti 


Ulusal güvenlikte siville askerin işbirliği... 


İlaç doları açtı 


3. Milenyumda Ordu 


Üç kapı üç kilit 


Gaz Ucuz mu olsun, pahalı mı 


Mesele Saddam değil, ama... 


Sermaye Piyasası’na geçit yok... 


Bankalar Yasası kime ne getirecek, ne götürecek 


Seçim sonucuna uyulur, ama... 


Karayalçın ne yapacak 


Atıl havaalanları ve Türkjet 


Tüketici kredisi borçluları dertlerine çare arıyor 


Çörtük’ten para kaçırmak için İngiltere’ye sığındık 


</TEXT>
</DOC>
