<DOC>
<DOCNO> 61203 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/08/son/soneko15.html </URL>
<DATE> 2002/01/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Derviş "Amacımız real sektöre ucuz elektrik satmak" 
</HEADLINE>
<TEXT>

     Devlet Bakanı Kemal Derviş, enerji piyasasında esas amacın, ''reel sektöre ucuz ve kaliteli enerji'' satmak olduğunu söyledi. 
     Enerjide İşletme Hakkı devirleriyle ilgili, Enerji ve Tabii Kaynaklar Bakanlığı'nda biraraya gelen Devlet Bakanı Derviş ile Enerji Bakanı Zeki Çakan, toplantının ardından ortak açıklamalarda bulundular. 
     Derviş konuşmasında, esas amacın enerji piyasasını ''hem çağdaş hem de üretken hale getirmek'' olduğunu belirtti. 
     Derviş, amaca ulaşmak için, ortak yolun birlikte arandığını ifade etti. 
     
     Bakan Çakan 
     Enerji ve Tabii Kaynaklar Bakanı Zeki Çakan da, 8 santralin işletme haklarının devri konusunda, uluslararası ve Türkiye'den hukukçuların bulunduğu bir heyet ile Elektrik Piyasası Kurulu, Hazine Müsteşarlığı ve Enerji Bakanlığı ilgillerininin katıldığı bir toplantı yapıldığını vurguladı. 
     Çakan, ''toplantıda işletme hakkı devirlerinin, hukuki boyutunun incelenmesi ve bundan sonra alınacak tavırlarla ilgili durum belirlemesi temel amaçtır'' dedi. 
     Bürokratların konuya ilişkin görüşmelerinin sürdüğüne işaret eden Bakan Çakan, İşletme hakkı devirleri ile ilgili Enerji Bakanlığı'nın görüşünün ise ''yabancı sermayenin Türkiye'ye çekilmesi ile mevcut santrallerin rehabilite edilmesi doğrultusunda'' olduğunu kaydetti. 
     






</TEXT>
</DOC>
