<DOC>
<DOCNO> 65050 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/30/son/sontur12.html </URL>
<DATE> 2002/01/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Mesut Yılmaz "Türkçe dışında bir dille eğitim yapılamaz" 
</HEADLINE>
<TEXT>

     ANAP Genel Başkanı, Devlet Bakanı ve Başbakan Yardımcısı Mesut Yılmaz, Türkiye'de, Türkçe dışında bir dille eğitim yapılamayacağını, eğitim dilinin Türkçe olduğunu belirterek, ''Kimse bu meseleyi kendi bölgesinin meselesi olarak göremez'' dedi. 
     Yılmaz, partisinin TBMM Grup toplantısında yaptığı konuşmada, Uyum Tasarı'nın, kendisinin ve ANAP'ın görüşünü yansıtan bir tasarı olmadığını söyledi. Siyasetin, bu ülkenin insanına biçilen dar gömleği yırtacak yegane kurum olduğunu ifade eden Yılmaz, ''Geleceğimizi, geçmişin endişelerine feda edemeyiz'' diye konuştu. 
     Türkiye'de yaşayan herkesi vatan haini olarak görmeye hiç kimsenin hakkı olmadığını kaydeden Yılmaz, hastalıklı üç-beş ağacı kurutmanın yolunun, bütün ormanı ateşe vermek olamayacağını ifade etti. 
     Yılmaz, tüm ülkelerde olduğu gibi Türkiye'de de vatan hainleri, Cumhuriyet, devlet ve millet düşmanları bulunduğunu belirterek, bunların marjinal olduklarını ve sayılarının, diğer ülkelerdekilerden daha az olduğunu bildirdi. 
     
     Türkçe eğitim 
     Son günlerde Türkiye'nin attığı olumlu adımları provake etmek için bölücülerin desteklediği bazı grupların ana dilde eğitim için dilekçe verdiklerini belirten Yılmaz, ''Türkiye'de, Türkçe dışında bir dille eğitim yapılamaz. Eğitim dili Türkçe'dir. Bizim bu konuda hiç kimseye bir taahhüdümüz yok, AB'nin de bizden bu konuda bir talebi olmadı'' diye konuştu. 
     Yılmaz, bölücülerin desteklediği kampanyanın amacının, Türkiye'de dil yasağının tekrar gelmesi ve Türkiye'nin AB sürecinden uzaklaşması olduğunu belirterek, ''Üç-beş tane bölücünün Türkiye'nin AB sürecini engellemeye hakkı yoktur. Bölücülerin isteği gibi bu eyleme destek vermek, bu alanda siyasi rant sağlamaya çalışanların değirmenine su taşımaktır. Kimse bu meseleyi kendi bölgesinin meselisi olarak göremez'' dedi. 
     






</TEXT>
</DOC>
