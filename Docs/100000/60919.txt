<DOC>
<DOCNO> 60919 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/07/ekonomi/eko06.html </URL>
<DATE> 2002/01/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Euro, İtalya’da bakan yedi 
</HEADLINE>
<TEXT>

Avrupa ortak para birimi euroya geçiş konusunda İtalya’da yaşanan tartışmalar Dışişleri Bakanı Renato Ruggiero’nun istifasına neden oldu 
     EKONOMİ SERVİSİ 

     İtalya’da Başbakan Berlusconi ile Dışişleri Bakanı Renato Ruggiero arasında son günlerde Avrupa Birliği ve euro konusunda yaşanan görüş ayrılıkları, Ruggiero’nun istifasıyla sonuçlandı. Ruggiero, geçtiğimiz günlerde, Berlusconi hükümetindeki kimi bakanların euro da dahil olmak üzere AB konusunda kuşkucu tavırlar sergilemelerinden şikayet etmişti. 
     
     Berlusconi sert çıktı 
     Berlusconi ve Ruggiero adına Başbakanlık’tan konuyla ilgili şu açıklama yapıldı 
     "Varılan mutabakat ve ülkenin menfaati gözetilerek, her iki taraf da, hükümet bünyesinde bugüne dek önemli ve olumlu olarak değerlendirdikleri işbirliğine son verilmesini uygun görmüştür." 
     Başbakan Berlusconi ise tartışmaların artmasının ardından geçtiğimiz hafta yaptığı bir açıklamada, Dışişleri Bakanı Ruggiero’yu kastederek, "O sadece bir teknokrat. ülkenin dış politikasını ben belirlerim" şeklinde konuşmuştu. Ruggiero’nun buna yanıtı ise "Meseleye açıklık getirmek lazım. Benim sadece memurlukla mükellef olduğum söylenemez" şeklinde olmuştu. 
     
     Muhalefetten tepki var 
     Ruggiero’nun istifası Berlusconi kabinesini rahatlatırken, muhalefet tarafından tepkiye yol açtı. Muhalefet, istifanın ülkenin dış dünyadaki imajını zedelediğini belirterek, Berlusconi’yi bilgi vermeye davet etti. 
     
İngiltere euroyu tartışıyor      İngiltere Parlamentosu geçtiğimiz hafta Avrupa’da ortak para birimi olarak kullanılmaya başlanan euroyu tartışmaya başlayacağını açıkladı. 
     İngiltere Parlamentosu tarafından yapılan açıklamada, "İngiltere Avrupa Birliği’ndeki güçlü liderlik rolünü devam ettirmek istiyorsa euro konusunuda gündeme getirmelidir" denildi. 
     Ayrıca, euroya geçişte asıl önemli sürecin ve karar aşamasının İngiliz vatandaşlarının euro kullanan ülkelere gerek iş gerekse seyahat amacıyla sık sık gitmeleri ve bu para birimini tanımalarının ardından gerçekleşeceği belirtildi. 
     Yapılan açıklamada, "Prensip olarak euro kullanan bölge içerisinde yer alabiliriz. Ancak öncelikle ekonomik şartların bizim için doğru olması gerekir" denildi. 
     



 EKONOMİ 

















</TEXT>
</DOC>
