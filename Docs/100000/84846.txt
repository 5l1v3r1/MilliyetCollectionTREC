<DOC>
<DOCNO> 84846 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/19/siyaset/asiy.html </URL>
<DATE> 2002/05/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Bayar Yalan yok 
</HEADLINE>
<TEXT>

DTP Genel Başkanı Mehmet Ali Bayar, siyaset anlayışını Asla yalan söylemeyeceğim. Yapmayacağım işlerin sözünü vermeyeceğim. Popülist olmayacağım’ sözleriyle özetledi 
     AYDIN HASAN ÖNDER YILMAZ Ankara 

     DYP’den kopan Süleyman Demirel’e yakın isimlerin büyük iddiayla kurmalarına karşın bugüne kadar başarılı olamayan Demokrat Türkiye Partisi DTP , dün Türkiye’de alışkın olunmayan görüntüler eşliğinde 594 oyla üçüncü liderini seçti. İsmet Sezgin, DTP Genel Başkanlığı’nı, siyasete değişim iddiasıyla giren Mehmet Ali Bayar’a bıraktı. Bayar, siyaset anlayışını "Size asla yalan söylemeyeceğim. Asla, yapmayacağım işlerin sözünü vermeyeceğim" sözleriyle özetledi. 
     
     Kadınlara ağırlık verdi 
     DTP’nin 2. Olağan Büyük Kongresi dün Ahmet Taner Kışlalı Spor Salonu’nda yapıldı. ABD’deki büyükelçilik müsteşarlığı görevini bırakarak siyasete atılan Bayar, kongre salonuna eşi ve Sezgin ile birlikte geldi, konfeti yağmuru altında salonda tur attı. Bayar ve Sezgin, salona daha önce gelen Kurucu Genel Başkan Hüsamettin Cindoruk ile elele tutuşarak partilileri selamladılar. 
     Bayar, genel başkan adayı olarak delege ve partililere seslenirken, Cindoruk ve Sezgin’i övdü. Bayar, AKP lideri Tayyip Erdoğan’ın ismini vermeden, Fransa’daki başkanlık seçimlerini hatırlattı ve "Herhangi bir görüşün sayıca topladığı yandaş, o görüşün demokrasiyi tehdit eder bir unsur olmasını, demokratik meşruiyetinin tartışılır olmasını engellemez" dedi. Konuşmasında kadın haklarına ağırlık veren Bayar, şunları söyledi 
     
     Populist olmayacağım’ 
     "Yeni bir siyaset anlayış ve tarzının uygulanmasından yanayım. Siyaset yaparken asla popülist bir yaklaşım içinde olmayacağım. Asla yalan söylemeyeceğim ve yapamayacağım işlerin sözünü vermeyeceğim. Toplumun sesini duyacağım ve söylediklerini anlamaya gayret edeceğim. Türkiye’yi yeniden büyük kitlelerin siyasetle uğraştığı ve kaderine hakim olduğu bir ülke haline getireceğiz. Değişmeyen toplum ancak yozlaşır. Türkiye çağın koşullarına uygun bir yönetim zihniyetini yerleştirmek zorundadır. Milletimin hizmetinde ve siyasetin içinde olacağım. Bunu yaparken sonuna kadar dürüst kalacağım. Bugüne kadar böyle geldim. Allah utandırmadı, bundan sonra da utandırmasın." 
     
     Uzman değerlendirmesi 
Yeniliğe açık ve yaratıcı...      ASLI ÖKTENER İstanbul 

     İletişim ve beden dili uzmanı Murat Toktamışoğlu, Mehmet Ali Bayar’ı analiz etti "Kıyafette renk seçimi mükemmel. Konuşurken ellerini kullanması açık ve sert mesajlar verdiğini gösteriyor. Takım oyununa önem veriyor." Bayar’ın konuşmasında sıkça işaret parmağını kullandığına dikkat çeken Toktamışoğlu, şöyle dedi 
     "İki şekilde kullandı aşağı yukarı sallıyarak, bir de sanki tabanca işareti gibi yaparak. Bu, beden dilinde konuştuğu konuların altını çizip, önemini belirtme olarak anlamlandırılıyor. Bilinçaltında kapalı olarak sert mesaj verme de var. Başparmağın yukarıda olması, söylediği şeylerin önemli olduğunun, bunların yapılması gerektiğinin altını çiziyor. Söylediklerinin, olmazsa olmaz, mutlaka yapılması gerektiğine değiniyor. Ses tonu sert olmadı. Konuların önemini vurgularken, ikna edici olabilmek için sık sık başparmağını kullandı." 
     
     Kendini rahat hissediyordu 
     Ellerinin kürsünün üzerinde olmasının açıklığı simgelediğini belirten Toktamışoğlu, "Bu hareket kendini rahat hissettiğini ve bir şeyi gizleme derdi olmadığını gösterir. Konuşurken ellerini ve kollarını çok kullanarak konuşan bir insanın yaratıcı, yeniliklere açık ve uyum sağlama yeteneğinin yüksek olduğunu söyleyebiliriz" dedi. 
     Toktamışoğlu, Bayar’ın kıyafet seçimine ilişkin de şunları söyledi "Takım elbisesi koyu füme rengiydi. Bu ciddiyeti, uyum ve dengeyi simgeler. Beyaz gömleği ise temizlik, saflık ve güveni. Kravatı da dikkat çekiyordu. Mükemmel bir uyum." 
     



 SİYASET 












</TEXT>
</DOC>
