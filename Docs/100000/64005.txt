<DOC>
<DOCNO> 64005 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/24/son/sonspo18.html </URL>
<DATE> 2002/01/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe'de Ankaragücü maçı hazırlıkları... 
</HEADLINE>
<TEXT>

     Birinci Süper Lig'in 20. haftasında, Ankaragücü ile deplasmanda karşılaşacak Fenerbahçe, maçın hazırlıklarını, bu Gençlerbirliği Kulübü İlhan Cavcav Tesisleri'nde yaptığı antrenmanla sürdürdü. 
     Johnson dışında tam kadro çalışan sarı-lacivertliler, antrenmana düz koşu ve ısınma hareketleriyle başladı. Yaklaşık 1 saat süren idmanda daha sonra tam sahada top kapmaca oynayan Fenerbahçeli futbolcular, idmanı yarım alanda çift kale maç yaparak tamamladı. 
     İdmanda Mirkoviç, hafif bir sakatlık geçirirken, yapılan çift kale maçta Hırvat futbolcu Rapaiç'in yedek takımda yer aldığı gözlendi. 
     Fenerbahçeli futbolcular antrenmana başladığında, Fenerbahçe Marşı'nın çalındığı duyuldu. Sarı-lacivertli görevlilerin marşı kapattırmalarından ardından, bu kez tesislerde, kısık olarak Galatasaray Marşı'nın çalınması dikkati çekti. 
     Sarı-lacivertlilerin antrenmanını bir grup Fenerbahçeli taraftar da izledi ve futbolculara büyük sevgi gösterisinde bulundu. İdman bitiminde taraftarlar özellikle antrenör Oğuz Çetin'e ''İmparator'', teknik direktör Werner Lorant'a da ''I Love You Lorant'' biçiminde tezahürat yaptı. Taraftarlar ayrıca futbolcularla fotoğraf çektirmek ve imza almak için birbirleriyle yarıştı. 
     Eski kulübünün tesislerinde antrenmana çıkan Ümit Özat, tesislerdeki görevlilerle hasret giderdi. 
     Fenerbahçe, Ankaragücü maçının hazırlıklarını yarın sabah basına kapalı olarak yapacağı antrenmanla tamamlayacak. 
     






</TEXT>
</DOC>
