<DOC>
<DOCNO> 55728 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/05/son/sontur23.html </URL>
<DATE> 2001/12/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Jandarma Bölge Komutanı'ndan Pontusçuluk uyarısı 
</HEADLINE>
<TEXT>

     Giresun Jandarma Bölge ve Garnizon Komutanı Tuğgeneral Baki Onurlubaş, Doğu Karadeniz yöresinde Pontusçuluk faaliyetlerinin tekrar hortlamaya başladığını, yöre insanının bu konuda dikkatli ve uyanık olması gerektiğini belirtti. 
     Tuğgeneral Onurlubaş, Giresun Gazeteciler Cemiyeti'ne yaptığı ziyarette yaptığı konuşmada, Pontusculuk hayallerini hayata geçirmeyi arzulayan Rumların Trabzon'u merkez seçerek yörede bir takım bölücü faaliyetlerde bulunduğuna dikkati çekerek, bu bölücü hareketin bizzat Yunanistan'daki bazı dernekler tarafından desteklendiğini söyledi. 
     Yunanlı yazar Yorgo Andreyadis'in, pontusçuluk hayalini dile getirdiği kitaplarının yöreye gizlice sokularak dağıtıldığını belirten Onurlubaş, yöreye Rumlar tarafından turizm gezisi adı altında düzenlenen bazı turlarda, pontusçuluk propagandasının yapıldığını ifade ederek, şunları söyledi 
     ''Trabzon'un, Tonya ve Sürmene ilçesinde, 20-30 kadar fakir öğrenciyi Eğitimlerine yardımcı olacağız diyerek Yunanistan'a götürenlerin asıl amacını gayet iyi biliyoruz. Bu, Rumların yıllardır yöre üzerinde gizliden gizliye yürütmüş oldukları pontusçuluk hayalinin hayata geçirilmesinin ince planlarından biridir. 
     Yunanistan'ın Trabzon'a konsolosluk açmak istemesinin en önemli nedeni, yöre üzerindeki pontusçuluk hareketlerine yardımcı olmaktır. 
     Yunanistan Başkonsolusu'nun sık sık yapmış olduğu Doğu Karadeniz gezisinin temelinde de bu pontusçuluk düşüncesi yatmaktadır. 
     
     Yunanlı işadamlarının gezisi 
     Yunanlı işadamlarını, çevreciler adı altında bir gemi ile Trabzon Limanı'na demir attıran yine bu düşüncedir. Yunanistan'dan yörenin muhtelif yerlerine, turizm adı altında yapılan tur organizasyonları, bu konudaki bazı misyoner çalışmalara yardımcı olmak için düzenlenmiştir. Pontusçuluk faaliyetleri konusunda yöre insanımız daha dikkatli ve uyanık olmalıdır. Yöre insanı her zamanki duyarlılığını bu konuda da göstermelidir. Bu hassas ve önemli konuyla ilgili 156 Jandarma İmdat telefonuna ihbar yapılmasını bekliyoruz.'' Giresun Jandarma Bölge Komutanlığı'nın sorumluluk alanı içerisinde Sinop, Samsun, Ordu, Giresun, Trabzon, Rize ve Gümüşhane illeri bulunuyor. 
     






</TEXT>
</DOC>
