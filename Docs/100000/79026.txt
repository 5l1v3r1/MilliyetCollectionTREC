<DOC>
<DOCNO> 79026 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/18/yasam/ayas.html </URL>
<DATE> 2002/04/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Hem ödül aldılar hem tarihlerini’ 
</HEADLINE>
<TEXT>

Aydın Doğan Vakfı’nın Klasik Batı Müziği Ödülü törenle verilen Ankara Devlet Konservatuvarı, Bakan Talay’dan da tarihi binalarını geri alma sözü kopardı 
     SERHAT OĞUZ, ESRA KURT 

     Aydın Doğan Vakfı’nca bu yıl Klasik Batı Müziği Aydın Doğan Ödülü’ne layık görülen Ankara Devlet Konservatuvarı’na ödülü önceki gece törenle verildi. Gecenin sürprizi ise, konservatuvarın 1984’te Mamak Belediyesi’ne verilen tarihi binasının geri alınacağı müjdesi oldu. 
     Törende, Aydın Doğan Vakfı Yürütme Kurulu Başkanı Orhan Birgit, amaçlarının kültür, sanat, edebiyat ve bilime yönelik eserleri yaratıcılarının kişiliğinde ödüllendirmek olduğunu belirtti ve bu yıl altıncısı verilen ödüle, Türkiye’de sanatın en önemli beslenme kaynaklarından Ankara Devlet Konservatuvarı’nın layık görüldüğünü söyledi. 
     
     Alan değil, veren vakıf’ 
     Ardından, Cumhurbaşkanı Vekili, TBMM Başkanı Ömer İzgi söz aldı. 
     İzgi, özetle "Atatürk’ün yolunda, her alanda olduğu gibi sanatta da hem ilerledik, hem çağdaşlaştık" diye konuştuktan sonra, kürsüye Kültür Bakanı İstemihan Talay geldi. Talay da, Aydın Doğan Vakfı’nın sanat, eğitim ve kültürel alanlarda çok önemli toplumsal işlevler üstlendiğini belirtti. Talay, "Bu vakıf, almıyor, veriyor topluma kendi olanaklarıyla katkılar sağlıyor. Bu seçim, Atatürk’ün hedefleri doğrultusunda da önemli bir anlam taşıyor. Aynı Cumhuriyet projesi gibi yerelden ulusala, ulusaldan evrensele uzanan bir çizginin simgesi durumunda" dedi. 
     
     En kısa zamanda sizin’ 
     Son olarak söz alan Hacettepe Üniversitesi Ankara Devlet Konservatuvarı Müdürü Prof. Ali Doğan da, heyecanlı konuşmada, Atatürk’ün yapmak istediği müzik devriminin, köklerini kendi kültürümüzden alan yeni Türk musikisinin yaratılması olduğunu belirtti. Gecenin sürprizi de, ardından geldi. 
     Töreni sunan Can Gürzap, Ankara Devlet Konservatuvarı’nın binasının 1984 yılında Mamak Belediyesi’ne verildiğini hatırlatarak, "Adnan Saygun, Cüneyt Gökçer gibi hocaların ders verdiği sınıflar belediye birimleri haline geldi. Lütfen bu tarihi binanın gerçek sahiplerine verilmesini sağlayın" ricasında bulundu. Bu sözlerin ayakta alkışlanması üzerine tekrar söz alan Bakan Talay, bir hafta önce Mamak Belediye Başkanı’ndan belediyenin yeni binasının kısa bir sürede tamamlanacağını öğrendiğini belirterek, "Bina bittiği anda eski bina Bakanlar Kurulu kararıyla ya Ankara Devlet Konservatuvarı’na verilecek ya da müze şeklinde değerlendirilmek üzere Kültür Bakanlığı’na alınacak" dedi. 
     
Seçkin gecenin, seçkin davetlileri      AKM’deki geceye, Cumhurbaşkanı Vekili ve TBMM Başkanı Ömer İzgi, eşi Aysel İzgi, Milli Eğitim Bakanı Metin Bostancıoğlu, Kültür Bakanı İstemihan Talay, Çalışma ve Sosyal Güvenlik Bakanı Yaşar Okuyan, Devlet Bakanları Nejat Arseven, Edip Safder Gaydalı, Doğan Holding Yönetim Kurulu Başkanı Aydın Doğan ve eşi Sema Doğan, Doğan Medya Grubu Başkanı Mehmet Ali Yalçındağ, Doğan Holding Genel Koordinatörü İmre Barmanbek, DYP Genel Başkan Yardımcısı Ufuk Söylemez, DYP İstanbul Milletvekili Celal Adan, ANAP İstanbul Milletvekili Aydın Ayaydın, İstanbul Valisi Erol Çakır, işadamları İnan Kıraç, Bülent Eczacıbaşı’nın da aralarında bulunduğu iş, siyaset, medya ve sanat dünyasından çok sayıda davetli katıldı. 
     



 YAŞAM 
















</TEXT>
</DOC>
