<DOC>
<DOCNO> 52886 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/18/spor/yozer.html </URL>
<DATE> 2001/11/18/ </DATE>
<TIME>  </TIME>
<AUTHOR> HALİL ÖZER  </AUTHOR>
<HEADLINE>
Hidayet kıskandı 
</HEADLINE>
<TEXT>

     Maçın 55. dakikasında öyle bir gol izledik ki uzun yıllar bu gol ballandıra ballandıra anlatılacak. Kırk metreden atıldı ama herhalde anlata anlata bu gol yüz metreye kadar çıkar. Bülent’in, Hagivari vuruşu öyle bir gitti ki, bu golü basketbolcu Hidayet bile kıskanır. Gol değil, sanki üçlük. Bülent yıllardır böyle tip bir golü deniyor. 33 yaşında da buldu. 
     Galatasaray, Diyarbakırspor önünde Bursa’nın beş farklı yenilgisinin adeta acısını çıkardı. Sahada her yönüyle zayıf Diyarbakır önünde teknik ve kalite farkı olarak üstün bir Galatasaray vardı. Tabii bir de Sergen faktörü. Her golde hakkını verdi. İnanılmaz güzel goller attırdı. Bu soğuk havada zemine sıcaklığı getirdi. Zaten oynayınca bu futbolun tadı başka oluyor. Dün de oynadı. Oynadıkça da hem Galatasaray’ı, hem de tribünleri coşturdu. 
     Diyarbakırspor çözülmesi zor bir takım değil. Savunması her hataya gebe. İster göbekten oyna, ister kanattan oyna. Hepsinden sonuç alırsın. Galatasaray gibi hata affetmeyen bir takım karşısında bu kadar çok hata yaparsan sonu da bu olur. Hiç zorlamadı Galatasaray. Biraz sıktı o kadar. Roma maçını düşündü. Güvenliğini aldı, kanatları sağlam tuttu, savunmada Capone ve Bülent yeniden dönüş yaparak bu bölgeyi kilitledi. Diyarbakır’ın nefes alacak hali kalmadı. 
     Galatasaray, bu maçta yeniden moralini kazandı. Capone ve Bülent’i bağrına bastı. Suskun adam Ümit Karan’ı golle buluşturdu. Roma maçına da daha fazla hırs yükledi. Diyarbakır’ın zaten gücü belli. Ama sakın yanlış anlaşılmasın. bu takımın büyük takımlar karşısında şansı hiç olmaz. Ama ligdeki diğer takımlar önünde herkesi zorlar. 
     Maçın hakemi Kuddusi Müftüoğlu gerçekten iyi bir karşılaşma yönetti. Neredeyse hiç hata yapmadı. Ama yan hakem Bülent Bozdoğan’ın eli yere hiç inmedi. Seyirci büyük tepki gösterdi ama "ofsayt" diye kaldırdığı bayrakların çoğu doğruydu. 
     



 SPOR 























</TEXT>
</DOC>
