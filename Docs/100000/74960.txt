<DOC>
<DOCNO> 74960 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/27/son/sontur12.html </URL>
<DATE> 2002/03/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Çalışma Bakanı açıkladı, Türkiye'de 2,5 milyon işsiz var... 
</HEADLINE>
<TEXT>

     Çalışma ve Sosyal Güvenlik Bakanı Yaşar Okuyan, Devlet İstatistik Enstitüsü DİE İşgücü Anketi sonuçlarına göre, Türkiye'de işsiz sayının 2 milyon 335 bin, işsizlik oranının ise yüzde 10.6 olduğunu bildirdi. 
     ''Türk-Alman Mesleki Eğitim İstihdam ve Teknoloji'' konferansında konuşan Okuyan, tüm dünyada yaygın olan işsizliğin, beraberinde yoksulluk ve sosyal dışlanmayı da getirdiğini belirtti. 
     İşsizlik sorununun, sadece gelişmekte olan ülkelerin sorunu olmadığını anlatan Okuyan, Uluslararası Çalışma Örgütü ILO 
     tahminlerine göre, 2000 yılı sonu itibariyle dünyadaki açık işsizlik sayısının 160 milyona ulaştığını kaydetti. Okuyan, bu işsizlerin milyonunun gelişmiş ülkeler ve ekonomilerinde bulunduğuna dikkati çekerek, 310 milyon çalışan eksik istihdamın da yeteri kadar çalışamadığını söyledi. Yaşar Okuyan, ''DİE 2001 4. Dönem Hane Halkı İşgücü Anketi'' sonuçlarına göre, Türkiye'de işsiz sayısının 2 milyon 335 bin, işsizlik oranının yüzde 10.6, eksik istihdamın da yüzde 6.1 olduğunu kaydetti. İşsiz sayısında bir yılda 969 bin kişi artış görüldüğünü bildiren Okuyan, istihdam edilenlerin yüzde 27.7'sinin SSK'ya, yüzde 11.1'inin Bağ-Kur'a, yüzde 10.5'inin Emekli Sandığı'na kayıtlı olduğunu, yüzde 50.5'inin ise herhangi bir sosyal güvenlik kuruluşuna kayıtlı olmadığını ifade etti. 
     
     ''ÇÖZÜM, EKONOMİK BÜYÜME'' 
     Okuyan, işsizlerin ve istihdam edilenlerin eğitim düzeyinin düşük olduğuna dikkati çekerek, işsizlerin yüzde 45.9'u ile istihdam edilenlerin yüzde 50.5'inin ilkokul mezunu olduğunu bildirdi. 
     Çalışma Bakanı Okuyan, şöyle devam etti 
     ''İşsizliği azaltmanın ve istihdamı artırmanın en etkili yolu, şüphesiz ekonomik büyümedir. Ekonomide canlanmanın başlaması, üretimin artması, yeni yatırımların yapılması ve böylelikle yeni işlerin yaratılması işsizliği azaltacaktır. Ancak tek başına ekonomik büyüme, mevcut işsizlere ve iş piyasasına yeni girecek gençlere iyi işlerin temini için yeterli değildir. 
     İşgücünün niteliğini etkileyen unsur, işgücünün eğitimi ve mesleki eğitimidir. Eğitim istihdamda artışı ve yeni işkollarına uyumu sağlarken, günün koşullarına göre istihdam yapısında meydana gelen değişmeler de eğitim politikalarına yön vermektedir. Ayrıca, işgücünün daha eğitimli hale getirilmesi verimliliği de artırmaktadır. 
     Araştırmalara göre, ilave her bir yıllık eğitim, verimlilikle yüzde 6, gelir düzeyinde de yüzde 5 artış sağlamaktadır.'' Okuyan, Türkiye'de mesleki eğitimin yeterince yaygınlaştırılamadığını belirterek, yapılması gerekenin tüm eğitim sisteminin, değişen bilgi toplumunun ihtiyaçlarına cevap verecek düzeye getirilmesi ve güçlendirilmesi olduğunu sözlerine ekledi. 
     






</TEXT>
</DOC>
