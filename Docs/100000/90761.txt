<DOC>
<DOCNO> 90761 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/19/son/soneko27.html </URL>
<DATE> 2002/06/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Derviş "Siyasi belirsizlikleri azaltmalıyız" 
</HEADLINE>
<TEXT>

     Devlet Bakanı Kemal Derviş, ''siyasal boyuttaki belirsizlikleri de azaltabilirsek, dolar ve faizdeki bu aşırı dalgalanmaların önüne geçmiş oluruz diye düşünüyoruz'' dedi. 
     Devlet Bakanı ve Başbakan Yardımcısı Devlet Bahçeli ile görüşmesinin ardından, basın mensuplarının sorularını yanıtlayan Bakan Derviş, dolar ve faizdeki değişiklikler konusundaki soru üzerine, bunun ekonomik ve siyasi boyutlardaki belirsizliklerden kaynaklandığı belirtti. 
     Bugün ekonomik boyuttaki belirsizliğin bir bölümünün açıklığa kavuşturulabildiğini kaydeden Derviş, sermayelendirme operasyonunun bitmesinin de bunda etkili olacağını vurguladı. Derviş, siyasal boyuttaki belirsizliklerin de azaltılabilmesi halinde, dalgalanmanın önüne geçilebileceğini düşündüğünü, piyasaların belirsizliği sevmediğini söyledi. 
     
     ERKEN SEÇİM KONUSU 
     Bu arada ''siyasal belirsizliğin giderilmesi için erken seçim kararının alınması mı gerekiyor'' yönündeki soru üzerine Bakan Derviş, ''Yok, hayır'' dedi. 
     Daha önce kendisinin böyle bir açıklama yaptığının hatırlatılması üzerine Bakan Derviş, şunları kaydetti 
     ''Ben hiç öyle bir açıklama yapmadım. Yani bir gün seçime gitme durumunda kalırsak, bu milli felaket olmaz dedim. O kadar söyledim. 
     Ben hiç bir zaman başka bir şey söylemedim. Eğer programı uygulayabilirsek ve programdan da herhangi bir sapma olmazsa, ekonomi yönetimi, bürokratlar, özel kurullar, Merkez Bankası iş başındaysa ve görevlerini yapıyorlarsa ki yapıyorlar, o zaman siyasal düzeyde her zaman değişiklik olabilir. 
     Bir demokraside yaşıyoruz, koalisyon ortamında yaşıyoruz. Mutlaka her demokraside olduğu gibi değişiklikler olabilir. Günün birinde seçim de olabilir. Yani bunu, demokrasimizi, bir seçim ve bir değişiklik ekonomiyi alt üst eder psikolojisinden mümkün olduğunca kurtulmamız lazım.'' Demokraside herşey olabileceğini, değişiklik de olabileceğine işaret eden Derviş, ''eğer ekonomik program uygulanırsa, ekonomik kurullar görevlerini dürüst ve şeffaf şekilde yaparsa, o zaman siyasal alandaki gelişmelerin ekonomiye etkisi olmaz'' şeklinde konuştu. 
     
     BAHÇELİ GÖRÜŞMESİ 
     Bakan Derviş, Başbakan Yardımcısı Bahçeli ile bir saat görüştüklerini ve bu görüşmeden çok mutlu olduğunu belirtirken, Başbakan Yardımcısı'na ekonomideki son gelişmeleri anlatma fırsatını bulabildiğini, Bahçeli'nin de şahsi görüşlerini kendisine aktardığını bildirdi. 
     Derviş, Bahçeli'nin ekonomik program konusundaki kesin desteğini bir kez daha ifade ettiğini vurgularken, bu tür görüşmelerin daha fazla ve sık sık yapılmasının yararlı olacağını düşündüğünü söyledi. 
     Bakan Derviş, 6-7 gün sonra IMF İcra Kurulu'nun toplanacağını da vurguladı. 
     
     BÜTÇEDEKİ GELİŞMELER 
     Devlet Bakanı Derviş, bütçe konusuna değinirken de ''bütçenin iyi gittiğini'' ifade ederek, şu açıklamalarda bulundu 
     ''KİT'lerde biraz rahatsızlık var. KİT'lerdeki bazı açıklar, tahmin ettiğimizin biraz üzerinde ama bütçedeki güzel performans bunu telafi ediyor. Dolayısıyla kamu dengesindeki gelişmeler program çerçevesinde, bunu Mayıs sonu rakamları itibariyle gördük. Bu da olumlu sayılabilir, dolayısıyla oldukça programda öngörülenler aynen, yerine getiriliyor. 
     Programda bir aksama ve sapma yok. Bu uluslararası finans çevrelerinin desteği açısından ve kendi kamuoyumuz açısından önemli.'' Öte yandan Bakan Derviş, Başbakan Yardımcısı Bahçeli'den önce, Devlet Bakanı ve Başbakan Yardımcısı Hüsamettin Özkan ile görüştü. 
     Özkan-Derviş görüşmesinde, Kardemir'in içinde bulunduğu mali krizin ele alındığı öğrenildi. 
     





</TEXT>
</DOC>
