<DOC>
<DOCNO> 69282 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/24/son/soneko02.html </URL>
<DATE> 2002/02/24/ </DATE>
<TIME>  </TIME>
<AUTHOR>  </AUTHOR>
<HEADLINE>
ATO Başkanı ''ABD, Irak'a değil, Türkiye'ye ambargo uyguluyor'' 
</HEADLINE>
<TEXT>

     Ankara Ticaret Odası ATO Başkanı Sinan Aygün, ''Amerika, Irak'a değil, Türkiye'ye ambargo uyguluyor'' dedi. 
     ATO Başkanı Sinan Aygün yaptığı yazılı açılamada, Amerika'nın IMF kanalıyla Türkiye'ye destek olmak yerine Türkiye'nin ticari ilişkilerinin önündeki engelleri kaldırması gerektiğini belirterek, bunun hem Irak-Türkiye, hem de Amerika-Türkiye arasındaki ilişkiler için geçerli olduğunu söyledi. 
     Aygün, Türkiye'nin ekonomik yönden sorunlu bir ülke haline gelmesinde bu ilişkilerin Türkiye aleyhine gelişmesinin neden olduğunu bildirdi. Aygün şöyle dedi 
     ''Körfez savaşı nedeniyle Türkiye, Irak ile olan ticaretinde 50-60 milyar dolar zarara uğramıştır. Siyasal sorunlar yanında özellikle Doğu ve Güneydoğu ekonomisi çöküntüye uğramış, gelir dağılımı bozukluğu her geçen yıl daha da artmıştır. Dış ticaret açığındaki diğer olumsuz etkiler de göz önünde alındığında Amerika Irak'a değil, Türkiye'ye ambargo uygulamaktadır. Oysa Ürdün, Birleşmiş Milletler Sözleşmesi'nin 50. maddesi gereğince Güvenlik Konseyi ile görüşmelerde bulunmayı talep etmiş ve bu yolla önemli kazanımlar sağlamıştır. Bu madde güvenlik Konseyi'nin herhangi bir ülkeye karşı yasaklama ve engelleme önlemleri aldığında, bu önlemlerin uygulamasından doğan özel ekonomik sorunlarla karşı karşıya kalan başka her ülkenin bu sorunların çözümü konusunda Güvenlik Konseyi ile görüşmelerde bulunma hakkına sahip olduğunu öngörmektedir.'' Ürdün dışında bir çok ülkenin aynı gerekçelerle Güvenlik Konsey'ine başvurduklarını belirten Aygün, Türkiye'nin ise bundan faydalanmadığı gibi, siyasal ve ekonomik konularda Amerika yanında yer alarak kaybetmeye devam ettiğini kaydetti. 
     Amerika-Türkiye arasındaki ticari ilişkilerde de çifte standart yaşandığına dikkat çeken Aygün, bu ülkeye verilen siyasal destek karşısında ekonomik engellerle karşılaşıldığını söyledi. Aygün, ''Eğer ABD yönetimi Türkiye'yi gerçekten dost olarak görüyorsa, IMF'yi maşa gibi kullanıp Türkiye'ye bu şekilde destek olmaktan vazgeçmeli, toplam ithalatının içindeki Türkiye'den yaptığı binde 2'ler düzeyindeki ithalatını yüzde 2-3'çe çıkarmalıdır'' dedi. 
     






</TEXT>
</DOC>
