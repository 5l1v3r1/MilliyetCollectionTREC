<DOC>
<DOCNO> 75160 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/28/son/sontur12.html </URL>
<DATE> 2002/03/28/ </DATE>
<TIME>  </TIME>
<AUTHOR>  </AUTHOR>
<HEADLINE>
İran Büyükelçisi "Askerlerle daha önce ilişkiye girmiştik" 
</HEADLINE>
<TEXT>

     İran'ın Ankara Büyükelçisi Muhammed Hüseyin Lavasani, MGK Genel Sekreteri Orgeneral Tuncer Kılınç'ın, ''Türkiye'nin, İran ve Rusya ile ilişkilerini geliştirebileceği'' yönündeki sözlerini duyduğu zaman hiç şaşırmadığını bildirerek, ''Çünkü Büyükelçiliğimiz askerlerle daha önce ilişkiye girmişti'' dedi Lavasani, SP Genel Başkanı Recai Kutan'ı ziyareti sırasında gazetecilerin konuya ilişkin sorularını yanıtladı. MGK Genel Sekreteri Orgeneral Tuncer Kılınç'ın, AB'ye karşı Türkiye'nin, Rusya ve İran ile ilişkilerini geliştirebileceğine ilişkin açıklamalar yaptığının anımsatılması üzerine Lavasani, şöyle konuştu 
     ''Sayın Kılınç'ın sözlerini duyduğum zaman hiç şaşırmadım. Çünkü Büyükelçiliğimiz askerlerle daha önce ilişkiye girmişti. Kıvrıkoğlu, Reşat Turgut ve Hilmi Özkök ile görüşmelerimiz olmuştu. 
     Şunu söyleyebilirim Türkiye ile İran arasındaki güçlü ilişkileri gözönünde tuttuğumuzda, bu sözler şaşırtıcı değildir. Bunu, askeri, siyasi yetkililer de söylüyor.'' Lavasani, bir başka soru üzerine, Kılınç'ın sözlerini kendisinin yorumlamasının doğru olmadığını bildirerek, şöyle dedi 
     ''İran, başka bir ülke için hiçbir zaman alternatif değildir. İran da Türkiye de bağımsız iki ülkedir. Ekonomik, siyasi, askeri alanlarda karşılılık ilkesinde işbirliği yaparlar. 
     Türkiye ile İran ilişkisi çok yönlüdür. Bu nedenle de ilişkiler giderek güçlenmektedir. Ancak bu ilişkileri bloklaşma olarak yorumlamamak lazımdır. 
     Çok yönlü ilişkilerin bir bölümünü de askeri ilişkiler oluşturmaktadır. Sayın generallerle de görüşmelerimiz oldu.'' ''Hüseyin Kıvrıkoğlu, da sizin gibi mi düşünüyor '' sorusu üzerine Lavasani, şöyle konuştu 
     ''Kıvrıkoğlu ile 2 yıl önce görüştüm. O dönemde bu görüşme çok önemliydi. Güvenlik ve işbirliği konusunu görüştük. Görüşmede, Kuzey Irak ile ilgili konuları açtım. Irak'ın toprak bütünlüğünün bozulması konusundaki kaygılarımı kendisine ilettim. İran olarak Irak'ın toprak bütünlüğüne önem veriyoruz. Irak'ın bölünmesinde etkili olacak bir faktör bölgeyi olumsuz etkileyecektir. 
     İsrail, Irak'ın bölünmesini istiyor. Bunda da Arap ülkelerini zayıflatmayı ve bölgede sorun çıkarmayı amaçlıyor. Bölge ülkeleri bu konuyu böyle değerlendirmeli ve ona göre hareket etmelidirler.'' 
     






</TEXT>
</DOC>
