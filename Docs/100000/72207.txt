<DOC>
<DOCNO> 72207 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/12/son/sontur02.html </URL>
<DATE> 2002/03/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Trabzon Farabi hastanesinde iki haftada 9 bebek öldü 
</HEADLINE>
<TEXT>

     Karadeniz Teknik Üniversitesi KTÜ 
     Tıp Fakültesi Çocuk Hastalıkları Anabilim Dalı Öğretim Üyesi, Yeni Doğan Bilim Dalı Başkanı Doç. Dr. Yakup Arslan, hastanelerinde ''kapasitelerini aşan hasta yoğunluğu nedeniyle bazı bebek ölümlerinin yaşandığını'' söyledi. 
     Arslan, KTÜ Tıp Fakültesi Farabi Hastanesi'nin Yeni Doğan Yoğun Bakım Servisi'nde son 2 hafta içinde 9 bebeğin öldüğünü ifade ederek, ''Bu ölümlerin 3 tanesi enfeksiyondan, diğerleri de çeşitli ağır hastalıklardan meydana gelmiştir'' dedi. 
     Hastanelerinde yaşanan ölümlerin normalin iki katı olduğunu kaydeden Arslan, ''Yoğun bakım servislerinin en büyük sorunu enfeksiyondur. Son haftalar içerisinde dışardan hastanemize çok sayıda enfeksiyonlu bebek geldi. Bu da bebek ölümlerinin artmasına neden oldu. Hastanemizde ölen 9 bebeğin 7'si dışardan gelmişti'' diye konuştu. 
     Doğu Karadeniz'de Farabi Hastanesi'nden başka hiçbir hastanede yeni doğan bebekler için yoğun bakım servisinin bulunmadığını da kaydeden Arslan, şunları söyledi 
     ''Hastanemize aşırı bir talep var. Aşırı talep olunca da servisimiz doldu. Servisimiz 15 kişiye hizmet edecek şekilde kurulu. 
     Ancak, hastanemize bu rakamın iki katı hasta başvuruyor. Böyle olunca da bütün hastalara cihazlar yetmiyor. Ayrıca serviste bulunan cihazlar her gün temizlenirken, yılda da en az bir kere de genel temizlik yapılması gerekir. Bugünden itibaren mevcut hastaları başka servise aktardık. Sterilize çalışmaları nedeniyle servisi 5 gün kapattık.'' Arslan, hastanelerine ''habersiz olarak'' çok sayıda hasta geldiğini de ifade ederek, ''Hastanede yaşanan bebek ölümlerinin en büyük nedeni kapasitemizin çok ama çok zorlanmasıdır. Bu nedenle bölge hastanelerine resmi kanallardan yazı yazılarak habersiz hasta gönderilmemesini istiyoruz. Haberli hasta gelirse hizmet daha kaliteli olarak yürüyecektir'' diye konuştu. 
     






</TEXT>
</DOC>
