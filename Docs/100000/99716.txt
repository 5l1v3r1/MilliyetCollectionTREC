<DOC>
<DOCNO> 99716 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/02/son/sontur43.html </URL>
<DATE> 2002/08/02/ </DATE>
<TIME>  </TIME>
<AUTHOR>  </AUTHOR>
<HEADLINE>
HADEP Genel Başkanı "Parlamento önemli kararlar aldı" 
</HEADLINE>
<TEXT>

     Halkın Demokrasi Partisi HADEP Genel Başkanı Murat Bozlak, TBMM'de AB uyum yasalarının onaylanmasının toplumsal barışın sağlanması açısından önemli olduğunu belirterek, ''Parlamento, ömrünün sonuna doğru önemli kararlar almıştır'' dedi. 
     Partisinin Batman Merkez İlçe Kongresi'ne katılmak üzere Diyarbakır'a gelen Genel Başkanı Bozlak yaptığı açıklamada, Türkiye'nin krize dönüşen önemli sorunları olduğunu ileri sürerek, parlamento tarafından çözümlenemeyen bu sorunların erken seçimi zorunlu hale getirdiğini söyledi. 
     Bozlak, erken seçim kararı alan TBMM'nin çalışmalarına devam ederek, AB uyum yasalarını çıkarmasının önemine değinerek, şöyle dedi 
     ''Bu kararlar iki açıdan önemlidir. Uyum yasaları daha çok toplumsal barışın sağlanması açısından önemlidir. İkincisi de Avrupa Birliği önündeki engelleri kaldırması açısından... İdam cezasının kaldırılması gibi diğer uyum yasalarının da kabul edileceği inancındayım. Parlamento ömrünün sonuna doğru önemli kararlar almıştır.'' 
     





</TEXT>
</DOC>
