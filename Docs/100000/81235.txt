<DOC>
<DOCNO> 81235 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/30/son/sondun22.html </URL>
<DATE> 2002/04/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Rum basını Denktaş'ın Klerides'e verdiği belgeyi yayınladı 
</HEADLINE>
<TEXT>

     KKTC Cumhurbaşkanı Rauf Denktaş'ın Rum Yönetimi lideri Glafkos Klerides ile doğrudan görüşmeleri çerçevesinde dünkü görüşmede sunduğu, Türk tarafının çözüm fikirlerini içeren gayri resmi belge, Rum basını tarafından yayımlandı. 
     Rum basını, 20 sayfalık belgenin, özünde bugüne kadar Cumhurbaşkanı Denktaş'ın ortaya koyduğu önerilerin bir ''bileşimi'' olduğunu yazdı. 
     Simerini gazetesi, Cumhurbaşkanı Denktaş'ın dün Klerides ve BM Genel Sekreteri Kıbrıs Özel Temsilcisi Alvaro De Soto'ya sunduğu belgenin iki devlet ve konfederasyon mantığına dayandığını belirtti ve belgeyi ''berbat bir plan'' olarak nitelendirdi. Rum Yönetimi'nin böyle bir çözümü kabul edemeyeceğini kaydeden gazete, ''Çünkü, bir taksim şeklini ve Avrupa Birliği içinde çalışamayacak karmaşık bir devlet sistemini öngörüyor'' ifadesini kullandı. 
     Gazeteye göre, Denktaş'ın belgesi genel hatlarıyla şunları öngörüyor 
     1- Tek uluslararası temsiliyet olması için, aralarında varacakları 
     anlaşmayla birleşecek iki devlet, 2- Dönüşümlü başkanlık, 3- Mal mülk mübadelesi ve tazminatlar, 4- Kıbrıs'ın çözümden sonra AB'ye girmesini ve ayrı müzakereler. -''ÜÇÜNCÜ TARAFLARA MESAJ''- Fileleftheros gazetesi de, Rum Yönetimi'nin, belgenin veriliş zamanını tesadüfi bulmadığını belirttiği haberinde, ''Yeni belgeyle Denktaş Manevrası. Arabuluculuk yapan üçüncü taraflara mesajlar içeren bir hareket'' başlıklarını kullandı. Denktaş'ın, belge sunmak için dünü seçmesinin tesadüfi olmadığını savunan gazete, ''Çünkü BM Genel Sekreteri'nin Kıbrıs Özel Temsilcisi Alvaro De Soto, dün görüşmelerin hemen ardından müzakerelerin seyri hakkında Güvenlik Konseyi'ne bilgi vermek için New York'a gitmek üzere Ada'dan ayrıldı ve Denktaş'ın belgesini de yanında götürdü'' diye yazdı. ''Denktaş'ın belgesi çerçevesinde, Türk tezlerinin esasının değişmediğini, ortak anayasası olmayan, başkanı değil başkanlık divanı olan iki devlet çözümünü öngördüğünü'' savunan gazete, ''Denktaş, beklendiği gibi toprak konusunda harita sunmadı ve çözümden sonra Türkiye'nin garantörlüğünde ısrar etti'' ifadelerine yer verdi. Gazeteye göre, tezlerinin özünün değişmemiş olmasına rağmen Denktaş, ''daha az tahrikkar bir tarz'' kullandı. Belgenin iki ayrı devlet yönündeki Türk tezinin tekrarı olduğunu yazan Politis gazetesi de, ''Kabus Belgedeki Denktaş Vizyonu'' başlıklı haberinde, Denktaş'ın belge sunmasının, görüşmelerin 4. turunda BM tarafından gayri resmi belge sunulmasını önlemeye amaçlı olduğu görüşü savunuldu. Alithia gazetesi de, ''meşhur çözüm planı'' diye nitelendirdiği Denktaş belgesinin, ''sonuçta, altın değil kömür madeni çıktığını'', 16 Ocak 2002'den bu yana doğrudan görüşmelerde yazılı veya sözlü dile getirdiği görüşlerin bileşiminden başka bir şey olmadığını savundu. Cyprus Mail gazetesi ise ''Denktaş, görüşmeleri hızlandırmak için fikirler ortaya koydu'' başlığını kullandı. 
     





</TEXT>
</DOC>
