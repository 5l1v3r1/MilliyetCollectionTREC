<DOC>
<DOCNO> 85976 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/25/dunya/dun01.html </URL>
<DATE> 2002/05/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Saddam Hüseyin paçayı kurtarıyor 
</HEADLINE>
<TEXT>

Pentagon, Beyaz Saray’ı, Irak operasyonunun belki de sonsuza kadar ertelenmesi için ikna etmek üzere 
     SEMA EMİROĞLU New York 

     ABD’nin Saddam’ı devirerek Irak’ta rejimi değiştirme fikrinden vazgeçmeye başladığı, Irak’ın işgali konusunda Beyaz Saray ve Pentagon’un Amerikan ordusunun büyük muhalefetiyle karşı karşıya kaldığı bildirildi. 
     Olası bir müdahalenin en erken gelecek yıl yapılabileceğini belirterek Irak’ın işgaline sıcak bakmayan askerler Afganistan tipi bir operasyona hiç girişilmemesi konusunda da Beyaz Saray’ı büyük ölçüde ikna ettiler. 
     ABD yönetiminin en tepelerinde esmeye başlayan bu yeni rüzgar ülkenin iki etkin gazetesi, Washington Post ve New York Times’ta yankı buldu. 
     Gazetelerin Pentagon ve yüksek rütbeli komutanların yakın çevresinden edindikleri bilgilere göre, Başkan George W. Bush’u Irak operasyonundan vazgeçirmeye çalışan General Tommy Franks, Saddam’ı devirmek için en az 200 bin kişilik kara gücü gerektiğini ifade etti. Yığınağın zorluğundan, siyasi ve diplomatik koşulların uygun olmadığından ve Saddam’ın kitle imha silahlarının yaratacağı tehlikelerden söz etti. 
     Gazeteler, son söz Başkan Bush’a ait olmasına karşın sivil kanadın şimdilik Irak’ın işgali fikrinden uzaklaştığını ve daha çok Saddam’ın örtülü operasyonlarla devrilmesi üzerinde durmaya başladığını belirttiler. 
     



 DÜNYA 











</TEXT>
</DOC>
