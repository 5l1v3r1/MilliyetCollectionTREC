<DOC>
<DOCNO> 79267 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/19/son/sondun21.html </URL>
<DATE> 2002/04/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Batı Şeria ve Gazze'de 12 saatte 10 Filistinli öldürüldü 
</HEADLINE>
<TEXT>

     Batı Şeria ve Gazze'de, dün geceden bu yana toplam 10 Filistinli İsrail ateşiyle vurularak öldü. 
     İsrail ordusuna göre, Gazze şeridinde Guş Katif Yahudi yerleşkesi yakınlarında bu sabah 1 Filistinli bomba yüklü aracını havaya uçurarak öldü. Patlamada 2 asker hafif yaralandı. 
     Gazze şeridinin güneyinde Refah bölgesinde 3 Filistinli, dün gece İsrail askerlerinin baskını sırasında öldürüldü. 
     Gazze şeridinin orta kesimlerindeki Netzarim yerleşkesi yakınlarında İsrail üniformaları giymiş 2 Filistinli vurularak öldürüldü. Ölen Filistinlilerin, İslami Cihad üyesi oldukları bu örgüt tarafından açıklandı. 
     Gazze şeridinin kuzeyindeki Dugit yerleşkesine sızmaya çalışan 1 Filistinli, askerlerin açtığı ateşle vurularak öldü. Filistinlinin üzerinde patlayıcı bulundu. 
     Batı Şeria'nın Ramallah kasabası yakınlarında da, dün gece 9 yaşındaki Filistinli Mahmud Ebu Hadra karnından vurularak can verdi. 
     Ramallah'ta da 15 yaşında bir Filistinli genç başından vurularak öldü. Batı Şeria'yla İsrail'i ayıran ''yeşil hat'' yakınlarında da bu sabah 1 Filistinli askerlerce öldürüldü. 
     





</TEXT>
</DOC>
