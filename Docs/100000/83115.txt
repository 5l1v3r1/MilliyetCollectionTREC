<DOC>
<DOCNO> 83115 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/09/son/sontur19.html </URL>
<DATE> 2002/05/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Fogg "Avrupa'nın geleceği sizin de geleceğiniz" 
</HEADLINE>
<TEXT>

     AB Komisyonu'nun Türkiye Temsilcisi Büyükelçi Karen Fogg, Türkiye'nin Avrupa Konvansiyonu çerçevesindeki tartışmalara katılmasının kendisi için önemli bir fırsat olduğunu bildirdi. 
     Büyükelçi Fogg, Avrupa Toplulukları Araştırma ve Uygulama Merkezi'nde ATAUM ''9 Mayıs Avrupa Günü'' dolayısıyla düzenlenen ''Avrupa'nın Geleceği'' konulu konferansın açılışında bir konuşma yaptı. 
     AB'nin kurulduğundan bu yana çok büyük başarılar elde ettiğini söyleyen Fogg, Birliğin kusursuz olmadığını, ancak Birlik yoluyla kıtada barış ve kalkınma sağlandığını kaydetti. Büyükelçi Fogg, AB'nin dış politika ve savunma alanlarında yeni politikalar geliştirmekte olduğunu, bunun yanı sıra, 10'dan fazla ülkeyi üye olarak kabul etmeye hazırlandığını anlattı. 
     Birliğin kendine özgü bir karar alma mekanizması bulunduğunu ve tüm AB kurumlarının ortak Avrupa çıkarları doğrultusunda birlikte çalıştıklarını söyleyen Büyükelçi Fogg, her zaman hukukun üstünlüğü ilkesinin uygulandığını ifade etti. 
     Fogg, Avrupa Konvansiyonu'nda Avrupa'nın ve Birliğin geleceğinin tartışıldığını ve 2004 yılında yeni bir birlik anlaşması için görüş alışverişinde bulunulduğunu belirterek, her Avrupa ülkesinin bu tartışmalara katılmasını beklediklerini bildirdi. 
     Konvansiyonun Türkiye için de çok önemli bir fırsat olduğunu belirten Fogg, ''Avrupa'nın geleceği sizin de geleceğiniz'' dedi. 
     ATAUM'daki konferansta geçen yıllardakinden farklı olarak bugün Avrupa'nın geleceğinin tartışılacağına işaret eden Büyükelçi Fogg, Türklerin kendilerini Avrupalı olarak görmesini istediklerini kaydetti. 
     Bu arada, MHP Balıkesir milletvekili Hüseyin Kalkan'ın danışmanı, milletvekilinin gönderdiği mesajın okunmaması üzerine, Fogg'un konuşmasını sürdürdüğü sırada, konferans salonunu terketti. Kalkan'ın davetli olduğu konferansa Fogg'un varlığı nedeniyle katılmadığı, yerine mesaj gönderdiği öğrenildi. 
     





</TEXT>
</DOC>
