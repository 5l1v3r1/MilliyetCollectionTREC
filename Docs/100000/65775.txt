<DOC>
<DOCNO> 65775 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/04/guncel/gun03.html </URL>
<DATE> 2002/02/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Tatil için geri sayım başladı 
</HEADLINE>
<TEXT>

Yaklaşık 16 milyon öğrenci, 8 Şubat Cuma günü karnelerini alıp yarıyıl tatiline girecek 
     ANKARA Milliyet 

     İlköğretim, ortaöğretim ve yaygın eğitim kurumlarında öğrenci ve öğretmenler, 4.5 aylık maratonun ardından 8 Şubat Cuma günü yarıyıl tatiline girecek. 16 milyon öğrenci ile 555 bin öğretmen, iki hafta süreyle tatil yapacak. Kurban Bayramı da yarıyıl tatilinin içinde, 22 - 25 Şubat günlerinde kutlanacak. 25 Şubat Pazartesi günü bayrama denk geldiği için, 2001 - 2002 eğitim - öğretim yılının ikinci yarısı 26 Şubat 2002 Salı günü başlayacak. 
     
     Karne 100 bin TL 
     Karneleri bastıran Milli Eğitim Vakfı’nın kararı uyarınca, karneler 100 bin liradan satılacak. Milli Eğitim Bakanı Metin Bostancıoğlu, konuya ilişkin bir süre önce yayımladığı genelgede, karnelerin belirlenen fiyatın üstünde satılmaması uyarısında bulunmuştu. Genelgeye göre, okullar, Sosyal Yardımlaşma ve Dayanışma Vakfı’ndan 50 milyon liralık eğitim yardımı alan öğrencilere karne ve diplomalarını ücretsiz verecekler. 
     
     Yasal işlem uyarısı 
     Bakan Bostancıoğlu, genelgede, bu konuda velilerden şikayetler geldiğini hatırlatarak, şunları kaydetmişti "Okullarımız, belirtilen fiyat dışında farklı para alamaz. Bu konuda gerekli duyarlılığın gösterilmesini bekliyorum. Okullarımız bu belgeleri MEV dışındaki kişi ve kuruluşlardan sağlayarak kullanamazlar. Milli Eğitim Müdürlükleri bu konu hakkında gerekli hassasiyeti gösterecek, ayrıca müfettişler denetim yapacak." 
     



 GÜNCEL 












</TEXT>
</DOC>
