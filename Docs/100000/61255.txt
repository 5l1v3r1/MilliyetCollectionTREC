<DOC>
<DOCNO> 61255 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/08/son/sontur16.html </URL>
<DATE> 2002/01/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Bu yapılan avcılık mı ... 
</HEADLINE>
<TEXT>

     Trakya'da, soğuk havanın göl ve akarsuları buzla kaplatması nedeniyle yiyecek bulamayan binlerce yaban hayvanı, açlıktan toplu ölüm tehlikesi yaşarken, durumu fırsat bilen avcıların çok sayıda av hayvanını vurarak katliama neden olduğu belirtiliyor. 
     Bir taraftan avcı dernekleri ve ilgililer hayvanların ölmemesi için doğaya tonlarca yem bırakırken, diğer taraftan av yasağına rağmen bazı kişilerin hayvanların zor durumundan yararlanarak, vurmaktan çekinmedikleri gözleniyor. 
     Edirne'nin Enez İlçesi'nde Belediye Başkanı Abdullah Bostancı da, ilçedeki av hayvanlarının bulunduğu bölgeye kuşlar için yem bıraktı. 
     Bostancı, hayvanların ağır kış koşulları nedeniyle çok zor durumda olduklarını belirterek, şunları söyledi 
     ''Yeterli yiyeceği bulamadıkları için havyanlar kilo kaybetmişler. 
     Biz yem bırakırken üstümüzden bu yemleri almak isteyen kazlar geçiyordu. Donmak üzere olan çok sayıda hayvanı gördük. Avlamak için bu hayvanları tüfekle vurmaya bile gerek yok. Yanınıza kadar yem için geliyorlar. Açlıktan kırılmasınlar diye yem bırakma çalışmasını önümüzdeki günlerde de sürdüreceğiz.'' 
     
     10 ton buğday atıldı 
     İpsala'da da, Kaymakam Mustafa Yel ile Avcılar Derneği'nin ortaklaşa yürüttükleri çalışmada, 10 ton buğday 200 bin dönüm alana 40 avcı tarafından atıldı. 
     İpsala Avcılar Derneği Başkanı Zafer Doğan, av hayvanlarının açlık ve soğuk yüzünden elle yakalanacak durumda olmalarını kullanmanın çok yanlış olduğunu söyledi. Hayvanların kilo kaybettiklerini ifade eden Doğan, şunları kaydetti 
     ''Bizim bölgemizde, yaban kazı, ördek, kuğu, pelikan, flamingo, sakarmeke ve bölgede çok sayıda yaban hayvanı yaşıyor. Bizler yemleri, köy, belde ve fabrikalardan topladık. İnsanlarımız öyle duyarlı ki evinde yem yoksa gidip alabileceği kadar yem alıyor ve dağıtılması için bize getiriyor. Avcılarımız da avlandıklarından çok, hayvanları yemlemişlerdir. Bölgemizde avcılarımız ve halkımız yasak avlanmaya karşı çok duyarlı. Bölgemizde şu anda yaşam normale dönene kadar silah bırakma seferberliği başlatıldı.'' 
     
     Bazı avcılar yem bırakırken bazıları vuruyor 
     Bu arada, son 2 günde Edirne'nin Keşan İlçesi'nde jandarmanın yaptığı kontrollerde, avlandığı belirlenen 6 kişi gözaltına alındı. 
     Avcılarla birlikte hayvanları aldatarak, daha kolay vurmak için taşıdıkları, çok sayıda plastik ördek maketi, teyp, hoparlör, ölü yaban kazları ve güvercin ele geçirildi. 
     Keşan'a bağlı Kılıç Köyü'nde yaban av hayvanlarını avlayan Nizamettin Ciner 60 , Mustafa Sarı 41 , Mustafa Kurt 35 ve Mustafa Boz 35 yakalandı. 
     Keşan Beğendik Beldesi'nde de, kaçak avlanan Sadık Akçay 38 ve Sadi Dinçtosun 57 yakalandı. Bu kişilerin yanlarında, avladıkları 6 adet yaban kazı bulundu. 
     Sanıklarla ilgili adli işlemlerin sürdüğü belirtildi. 
     






</TEXT>
</DOC>
