<DOC>
<DOCNO> 71980 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/11/son/soneko18.html </URL>
<DATE> 2002/03/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Moodys'ten Japonya'ya tavsiye "Enflasyonist beklentileri artırın" 
</HEADLINE>
<TEXT>

     Kredi derecelendirme kuruluşu Moody's Yatırım Hizmetleri şirketi, Japonya'nın deflasyonla mücadele ve zayıf ekonomiyi canlandırmada mevcut önlemlerin yetersiz kaldığını, ''enflasyonist beklentileri canlandırmanın çözüm olabileceğini'' bildirdi. 
     Moody's'in Başkan Yardımcısı Thomas Byrne tarafından hazırlanan özel raporda, Japon hükümetinin mevcut yaklaşımının niyet edilen etkileri henüz yaratmadığı belirtilerek, ''deflasyondan çıkışta en basit, belki de tek yol enflasyonist beklentileri canlandırmaktır'' denildi. 
     Byrne, enflasyonist beklentilerdeki artışın Japonya'da hanehalklarını tasarruflarını azaltıp, mal ve hizmetler alımı harcamasına yöneltip, reel ekonomik faaliyetleri uzun vadede artırabileceğini belirtti. 
     Bryne, bununla birlikte, Japonya'daki radikal politika reçetesinin, Hazine tahvilleri piyasasındaki rahatsızlıklar nedeniyle kredi risklerini artırabileceğini kaydetti. 
     Bryne, Japon Merkez Bankası'nın geçenlerdeki hizmete özel raporuna atıfla, Banka'nın para politikasının gevşetilmesine, reel faiz oranları düşürülse bile, tasarruf sahiplerinin tüketimi artırmayacakları, çünkü güvenli yatırımlar peşinde olduklarından dolayı karşı çıktığını bildirdi. 
     Bryne, Japonya'daki mali sisteminde bankaların hakimiyetinin para politikasındaki gevşetme tedbirlerini sınırladığını, kredi yaratmanın bankaların işlevi olarak görüldüğünü, oysa, özel kuruluşların menkul değerleri, risk sermayesi ve yüksek getirili bono ve tahvillerin banka kredilerinden daha esnek olduğuna işaret etti. 
     Japon yetkililerin mevcut politika tıkanıklığı ve ekonomik hastalık döngüsünü kırmayı istemediğini belirten Bryne, bu konuda gecikilmesi halinde, iç borçlar ile mali ve diğer kamu sektöründeki yükümlülüklerin de kabaracağını bildirdi. 
     






</TEXT>
</DOC>
