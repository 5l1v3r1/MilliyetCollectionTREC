<DOC>
<DOCNO> 51320 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/08/son/sonspo09.html </URL>
<DATE> 2001/11/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Bursaspor "Yeni tarih" yazma peşinde... 
</HEADLINE>
<TEXT>

     Bursaspor, 5-0'lık galibiyetle Galatasaray'ı ''lig tarihinde en farklı skorla yenen takım'' unvanını kazandıktan sonra, bu kez üst üste 5 maçını kazanarak kendi tarihinin en büyük başarısını elde etmek istiyor. 
     1963 yılında kurulan 1967 
     yılından beri de Birinci Lig'de mücadele eden Bursaspor, bugüne dek üst üste en fazla kazanma başarısını, 1994-1995 sezonunda elde etti. Teknik direktörlüğü'nü Nevzat Güzelırmak'ın yaptığı, yardımcılığını da bugünkü teknik direktörü Nejat Biyediç'in üstlendiği takım, üst üste 4 maçını kazandıktan sonra 5. maçında Trabzonspor ile berabere kalmıştı. Bu başarısını üst üste kazandığı Ankaragücü, Kocaelispor, Yimpaş Yozgatspor ve Galatasaray galibiyetleriyle bu sezon yineleyen yeşil-beyazlılar, deplasmanda yapacakları Denizlispor maçını da kazanarak tarihi bir başarı elde etmek istiyor. 
     
     Yönetimden tam destek 
     Bursapor, tarihi başarı peşinde koşarken, en büyük desteği de yönetim kurulundan görüyor. Bursa Büyükşehir Belediye Başkanı Erdoğan Bilenser başkanlığındaki yönetim kurulu, Denizlispor maçında bu desteği takıma hissettirmek için eşleriyle birlikte deplasmana gidecek. 
     Kulüp basın sözcüsü Erhan Akbaş, yönetim kurulunun, takıma maddi ve manevi her türlü desteği vermeye hazır olduğunu, Denizlispor maçına eşleriyle birlikte tam kadro giderek bu desteği ifade edeceklerini söyledi. 
     Galatasaray maçından sonra yapılan yorumların kendilerini üzdüğünü de kaydeden Akbaş, ''Bursaspor'un, Galatasaray'ı farklı skorla yenmesi tesadüf değildir. Galatasaray galibiyetine gölge düşürmek isteyenler, Bursaspor'un son 7 haftadaki başarısını gözardı ediyor. Son 7 haftada 6 galibiyet alan Bursaspor, bu dönemin ligdeki en başarılı takımıdır. 
     Bu galibiyetin tesadüfü olmadığını Denizlispor'u da yenerek göstereceğiz.'' Akbaş, taraftarların da Denizli'ye gidebilmesi için otobüs kampanyası başlattıklarını, Bursalı sanayici ve işadamlarından destek beklediklerini kaydetti. 
     
     Transfer önerileri 
     Bursaspor'un son haftalardaki başarısından sonra futbolcularına yönelik transfer önerilerinin arttığını, bunun da normal olduğunu ifade eden Akbaş, ''Basında Murat Sözkesen, Okan ve Ender ile ilgili haberler yer alıyor. Okan'ı O.Marsilya, Ender'i Galatasaray, Murat Sözkesen'i de Trabzonspor elimizden alamadı. Bu futbolcular takımda mutlu. Kimsenin gücü Bursaspor'un satmak istemediği bir futbolcuyu almaya yetmez'' diye konuştu. 
     Akbaş, özel sorunları nedeniyle kimseye haber vermeden ülkesine giden, bir süre önce dönerek affını isteyen Samir'in kesinlikle affedilmeyeceğini de sözlerine ekledi. 
     






</TEXT>
</DOC>
