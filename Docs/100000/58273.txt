<DOC>
<DOCNO> 58273 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/21/son/sondun05.html </URL>
<DATE> 2001/12/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Arjantin'de son durum "20 ölü, 2 bin gözaltı" 
</HEADLINE>
<TEXT>

     Arjantin'de, ekonomik krizin ardından dün patlak veren isyanda polis ve göstericiler arasında çatışmalar olurken, toplam ölü sayısı 20'ye, gözaltına alınanların sayısı ise 2 bine yükseldi. 
     Arjantin'de, sıkıyönetim ilan edilmesine neden olan olaylar bugün de devam etti. İsyanın 37 milyonluk ülkenin her yerine yayıldığı, büyük şehirlerde süpermarketlerin ve bazı evlerin yağmalandığı belirtiliyor. 
     Bu arada, Buenos Aires'de bazı kişilerin devlet başkanlığı binasından birkaç blok uzaklıktaki 2 bankayı yaktıkları ve polisle çatıştıkları bildirildi. 
     Polisin plastik mermi ve gözyaşartıcı gaz kullandığı hükümet binası önündeki gösterilerde ise göstericilerden bir kısmı Devlet Başkanı Fernando de la Rua'nın da istifasını isteyen sloganlar attılar. 
     Yetkililer, isyanın ilk günü olan dün toplam 6 kişinin, bugünse 4'ü hükümet binası dışındaki çatışmalarda olmak üzere 14 kişinin 
     öldüğünü açıkladı. 
     Arjantin'i sarsan olaylara ilişkin olarak yetkililer, ayrıca 350'si başkent Buenos Aires'de olmak üzere, 2 binden fazla kişinin 
     gözaltına alındığını bildirdiler. 
     De la Rua, televizyondan bir konuşma yaparak muhalefetteki Peronistleri ulusal birlik hükümetine katılmaya davet etmiş, aksi takdirde istifa edeceği açıklanmıştı. 
     Peronistlerin Meclis'in alt kanadında bulunan grubu ise öneriye hayır cevabını vermişti. 
     De la Rua, ayrıca olayların ardından kabinenin istifasını reddetmiş, yalnızca Ekonomi Bakanı Domingo Cavallo'nun istifasını kabul etmişti. 
     






</TEXT>
</DOC>
