<DOC>
<DOCNO> 86408 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/27/son/sonspo23.html </URL>
<DATE> 2002/05/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaşlı 3 basketbolcu fıtık ameliyatı oldu 
</HEADLINE>
<TEXT>

     Beşiktaş Erkek Basketbol Takımı'nın 3 oyuncusu, maçların sona ermesinin ardından fıtık ameliyatı oldu. 
     Sezonu, play-off ikinci turunda Ülkerspor'a elenerek tamamlayan siyah-beyazlılarda, Fatih Solak, Nedim Yücel ve Umut Görür'ün kasık fıtığı ameliyatı geçirdiği bildirildi. 
     Menajer Ömer Yalçınkaya, 3 oyuncunun sezonun bitmesinin ardından başarılı bir ameliyat geçirdiğini belirterek, ''Şimdi rehabilitasyon dönemindeler. İyileşme sürecine girdiler. Ancak 2-3 hafta antrenman yapamazlar'' dedi. 
     
     1 HAZİRAN'DA TOPLANIYORLAR 
     Türk oyunculardan kurulu genç bir takımla, 2001-2002 sezonunda ligi ezeli rakipleri Galatasaray ve Fenerbahçe'nin üzerinde tamamlayan Beşiktaş'ta basketbolcular, yeni sezon hazırlıkları için 1 Haziran'da İstanbul'da toplanacak. 
     Yalçınkaya, mevcut kadrolarında bulunan tüm oyuncuları 1 Haziran'da başlayacak çalışmalara katılmaları için çağırdıklarını, Temmuz ayının başına kadar yeni sezon için antrenman yapacaklarını söyledi. 
     Ülkerspor'dan kiraladıkları Fatih Solak'ın gelecek sezon için Beşiktaş'ta oynayıp oynayamayacağının belli olmadığını kaydeden Ömer Yalçınkaya, transferin ve yabancı oyuncu konusunun Haziran ayının ortalarında belli olacağını sözlerine ekledi. 
     





</TEXT>
</DOC>
