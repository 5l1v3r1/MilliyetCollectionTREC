<DOC>
<DOCNO> 66631 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/08/son/sonspo05.html </URL>
<DATE> 2002/02/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Hidayet, Micheal Jordan karşısında tutuldu... Kings mağlup.. 
</HEADLINE>
<TEXT>

     ABD Profesyonel Basketbol Ligi NBA'de Hidayet Türkoğlu'nun 3 sayı katkıda bulunduğu maçta Sacramento Kings, deplasmanda Michael Jordan'lı Washington Wizards'a 108-101 yenildi. 
     Washington'daki maçta Batı Konferansı Pasifik Grubu lideri Kings, Doğu Konferansı Atlantik Grubu üçüncüsü Washington Wizards ile karşı karşıya geldi. Bu sonuçla üst üste 4 deplasman galibiyetinden sonra yenilgiye uğrayan Kings'de oyuna sonradan giren Hidayet Türkoğlu, 4 şuttan 1'ini, 1 de faul atışını değerlendirerek 3 sayı attı. Hidayet, 2 kez kullandığı 3 sayılık atışlarda ise başarılı olamadı. NBA Ligi'ndeki tek Türk oyuncusu, ayrıca 2 ribaund aldı, 2 asist yaptı. 
     Midesindeki rahatsızlık nedeniyle dün Boston Celtics maçına çıkamayan Chris Webber, 21 sayı, 9 ribaundla takımın en başarılı ismi oldu. Şu ana kadar ligde en iyi seriyi yakalan takım konumundaki Kings'in skorer oyuncusu Predrag Stojakoviç de skora 16 sayı katkı sağladı. 
     Üst üste 5, son 8 maçta 7. galibiyetine ulaşan Washington Wizards'da ise Richard Hamilton 33, Michael Jordan 25 sayı üretti. 
     Jordan ayırca 9 ribaund aldı. Sakatlığı nedeniyle 17 maç forma giyemeyen Hamilton'ın dönüşüyle 5 maçta da yenilgi yüzü görmeyen Wizards'da 8'de 8 yapan Popeye Jones da 18 sayı, 15 ribaund gerçekleştirdi. 
     Hidayet Jordan'a karşı... 
     Baştan sona Washington Wizards'ın üstünlüğüyle geçen maçta ilk beşe çıkmayan Hidayet, birinci periyodun sonunda oyuna katıldı. Toplam 18 dakika oyunda kalan Hidayet, zaman zaman Jordan'ın savunmasını 
     üstlenirken, Jordan da Hidayet'i savundu. Her zamankine oranla vasat bir oyun sergileyen Hidayet, 3 sayı ile maçı tamamlarken, 20 bin kişilik MCI spor salonunda, ellerinde Türk bayraklarıyla birarada oturan binden fazla Türk seyirci, Hidayet'e tezahürat yaptı. 
     NBA'de sonuçlar şöyle 
     

Charlotte Hornets-Philadelphia 76ers 93-100 Washington Wizards-Sacramento Kings 108-101 Detroit Pistons-Los Angeles Clippers 105-92 New York Knicks-Atlanta Hawks 92-89 Milwaukee Bucks-Memphis Grizzlies 107-103 Toronto Raptors-San Antonio Spurs 80-74 uzatmada      






</TEXT>
</DOC>
