<DOC>
<DOCNO> 67145 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/12/ekonomi/eko01.html </URL>
<DATE> 2002/02/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Sayın Başkan, Irak’a müdahale nasıl etkiler 
</HEADLINE>
<TEXT>

Başbakan Ecevit, Merkez Bankası Başkanı’na ekonominin Irak’a müdahaleden nasıl etkileneceğini sorarken, konunun abartılmamasını isteyen Bakan Derviş’e de Türkiye başka ülkeye benzemez’ dedi 
     ELÇİN ERGÜN Ankara 

     Bakanlar Kurulu toplantısında Irak’a olası bir müdahalenin ekonomiye etkileri gündeme geldi. 
     Devlet Bakanı Kemal Derviş, Irak’a müdahaleyi Türk basınının abarttığını söyleyince, Ecevit, "Türkiye’nin bulunduğu konum, stratejik açıdan çok önemli. Türkiye Avrupa’yla aynı durumda değil " sözleriyle Derviş’e yanıt verdi. 
     Bakanlar Kurulu, dün Sultandağı depremi gündemi ile toplandı. Toplantıda Merkez Bankası Başkanı Süreyya Serdengeçti "Türkiye’nin 2002 yılı para ve döviz kuru politikası" konulu bir brifing verdi. 
     Serdengeçti, döviz kurunun 2002 yılında izleyeceği rotayı anlattığı sırada Ecevit, "Irak’a müdahale durumunda bu dengeler nasıl etkilenir " sözleriyle Irak endişesini gündeme getirdi. Serdengeçti ise Ecevit’e Körfez savaşını hatırlatarak, "İlk müdahaleden Türkiye ekonomisi etkilenmemişti. Savaş başladığında ekonominin en düzgün zamanlarıydı. Olası harekat durumunda bu konuyu kontrol altına alacak bir konumumuz var" karşılığını verdi. 
     
     Hedefleme haziranda 
     Serdengeçti, Kurul’da, ekonomideki beklentilerden söz ederken, döviz kuru, enflasyon, dış ticaret açığı, ödemeler dengesi gibi konulara değindi. Serdengeçti, Haziran 2002’den itibaren enflasyon hedeflemesi uygulamasına geçmeyi öngördüklerini de vurguladı. 
     Bu sırada, söz alan Derviş, "Bu olay sadece Türk basınında bu kadar abartılıyor. Dünya basınında Irak’a müdahale konusunun yeri yok. Irak gündemde tutuldukça piyasalar etkileniyor" dediği öğrenildi. Ecevit ise Derviş’in bu tavrına, "Türkiye başka bir ülkeye benzemez. Bu coğrafya üzerinde en stratejik bölgelerden biridir. Bu nedenle Avrupa memleketlerinin durumuyla bizim durumumuz aynı değil" diye tepki gösterdi. 
     
Gevşersek işler ters döner’      Merkez Bankası Başkanı Süreyya Sendengeçti Bakanlar Kurulu’na yaptığı 32 sayfalık sunumda, gevşek kamu harcamalarının, reel faizi yukarı, faiz dışı fazlayı aşağı çekeceğini buna bağlı olarak net dış borç ödemelerinin yükseleceği uyarısında bulundu. Serdengeçti, bu sürecin iç borcu büyütüp sürdürülebilirliği sorununu doğuracağı, artan riskin döviz kurunu etkileyeceği, bekleyişlerin olumsuza döneceğini vurguladı. Ekonomik birimlerin geleceğe yönelik hesap yapmaları için nominal bir çapaya ihtiyaç duyduklarını da belirten Serdengeçti, şu anda enflasyon hedeflemesinin ön koşullarının oluşmadığını belirtti. Serdengeçti, şu anda çapa olarak kullanılan parasal büyüklüklerle ilgili olarak "İlişki zayıf ama başka çare yok" değerlendirmesi yaptı. 
     
Sigortasıza kalıcı konut yok      Bakanlar Kurulu’nun ikinci gündem maddesi Afyon depremiydi. Bölgeye giden bakanlar, toplantıda izlenimlerini aktarırken Ecevit’in talimatıyla da bir komite kuruldu. Devlet Bakanı Hasan Gemici, Bayındırlık Bakanı Abdülkadir Akcan ile İçişişleri Bakanı Rüşdü Kazım Yücelen, bölgede yapılacak çalışmaları koordine ederek kamuoyunu düzenli bir şekilde bilgilendirecek. 
     
     Pancara erken ödeme 
     Toplantı sonrasında bir açıklama yapan Hükümet Sözcüsü Tunca Toskay, zorunlu deprem sigortası yaptırmayanlara sosyal devlet anlayışı içinde yardım yapılacağını fakat kalıcı konut tedariki konusunda devletin destek olmayacağını söyledi. 
     Deprem bölgesinde yetiştirilen pancar bedelleri konusunda da toplantıda bir düzenleme yapıldı. Nisanda ödenmesi gereken 1.3 trilyon liralık pancar bedelleri Afyon, Bolvadin, Sultandağı ve Çay ilçelerinde yarından itibaren ödenecek. 
     



 EKONOMİ 

















</TEXT>
</DOC>
