<DOC>
<DOCNO> 94748 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/10/ekonomi/aeko.html </URL>
<DATE> 2002/07/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Derviş’in adı için aldılar 
</HEADLINE>
<TEXT>

Sektörün önde gelen özel bankalarının yöneticileri ve bunlardan birinin patronu, siyasi krizin doruğa çıkmasına rağmen bankaların Bakan Kemal Derviş’e duyulan güvenle bono satın aldıklarını söyledi 
     KADİFE ŞAHİN 

     Geçtiğimiz cuma günü banka patronları ile İstanbul’da bir araya gelen Ekonomiden Sorumlu Devlet Bakanı Kemal Derviş’in piyasalar üzerindeki pozitif etkisi dün gerçekleştirilen ihalelere de yansıdı. 
     Başbakan Bülent Ecevit’in partisi DSP’de yaşanan depremden sonra konuştuğumuz bankacılar, bono ihalelerine beklenenin üstünde talep gelmesini Devlet Bakanı Kemal Derviş’e duyulan güvene bağladı. 
     Banka genel müdürleri, ihale öncesinde siyasi belirsizlik piyasayı olumsuz etkilediği için ve ihalelere çok büyük oranda katılım beklemezken, Hazine’nin bugün yapacağı 4.2 katrilyonluk iç borç geri ödemesinde zorlanabileceği görüşündeydi. 
     Ancak, henüz ihale sonuçlanmadan görüştüğümüz sektörün önde gelen özel bankalarından birinin sahibi, Türk bankalarının Kemal Derviş’in liderliğindeki ekonomi yönetimine güven duyduğunu ve ihalelerin başarılı geçeceğini söyledi. İhale sonucunu değerlendirdiğimiz bankacılar da piyasanın bütün oyuncularının Derviş ve Dışişleri Bakanı İsmail Cem’in siyasetteki oluşum içinde yer alacağı görüşü ile hareket ettiğini söyledi. 
     
     Derviş’in iletişimi güçlü 
     Banka sahiplerinin ve banka üst düzey yöneticilerinin krizlerden çok şey öğrendiğini ve olgunlaştığını ifade eden banka sahibi, "Herkes artık ortak bilinçle hareket ediyor. Hazine’nin yüksek faizle borçlanmasının ülke ekonomisine zarar vereceğini ve işlerin durduğunu görüyoruz. Ayrıca hepimizin elinde Hazine k ğıdı var" ifadesinde bulundu. 
     Derviş’in çok ön planda olduğunu belirten banka sahibi, "Dışarıda tanınıyor ve çok kuvvetli bir iletişim ağına sahip" dedi. 
     
Bankacılar fırsatçı değil, akılcı davranıyor’      Siyasi krizlerin doruğa çıktığı dönemlerde yapılan ihalelerin Hazine açısından pek başarılı geçmediğini hatırlattığımız banka sahibi, "Türk bankacıları artık fırsatçı değil akılcı bankacılık yapıyor. Faizlerin yükselmesi reel sektörü olumsuz etkiliyor. Reel sektörde işler durunca tüm ülke etkileniyor. Bankalara da iş gelmiyor" dedi. 
     Bankacıların yaşanan krizlerden büyük dersler çıkardığını ifade eden banka patronu, yaşanan gelişmeleri milli olay olarak değerlendirdiklerini ve bankaların ülke ekonomisinin menfaatini göz önünde tutarak hareket ettiğini söyledi. 
     



 EKONOMİ 
























</TEXT>
</DOC>
