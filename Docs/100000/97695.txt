<DOC>
<DOCNO> 97695 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/24/son/sondun18.html </URL>
<DATE> 2002/07/24/ </DATE>
<TIME>  </TIME>
<AUTHOR>  </AUTHOR>
<HEADLINE>
İngiltere Başbakanı Blair "ABD düşmanlığına son vermeli" 
</HEADLINE>
<TEXT>

     24.07.2002 - İngiltere Başbakanı Tony Blair, Avrupa'nın süper güç haline gelebilmesi için reform yapması ve ABD düşmanlığına son vermesi gerektiğini söyledi. 
     Blair, Prospect dergisinde yayımlanan röportajında, ''Avrupa Birliği, ortak savunma kapasitesinin güçlendirilmesini de içine alacak reformları hayata geçirmesi ve ABD düşmanlığına son vermesi halinde süper güç haline gelecektir'' dedi. 
     AB ile ABD arasında, özellikle Fransa ve Almanya'nın Irak Devlet Başkanı Saddam Hüseyin'in devrilmesi konusunda ABD ile farklı görüşlere sahip olmasından kaynaklanan görüş ayrılıkları bulunduğunu ifade eden Blair, Avrupa'nın, ABD'den şikayetçi olmak yerine, ''yapılması gerekenlerle yüzleşmesi'' gerektiğini söyledi. Blair, bunun, Avrupa'nın savunma kapasitesini geliştirme ve sesini yükseltebileceği bir konuma getirme zorunluluğunu gösterdiğini belirtti. 
     Blair, gereken reformların hayata geçirilmesi halinde, AB'nin, ABD'nin tercih ettiği ve ihtiyaç duyduğu stratejik ortak konumuna geleceğini kaydetti. 
     





</TEXT>
</DOC>
