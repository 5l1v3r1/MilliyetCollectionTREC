<DOC>
<DOCNO> 77761 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/11/son/sondun23.html </URL>
<DATE> 2002/04/11/ </DATE>
<TIME>  </TIME>
<AUTHOR>  </AUTHOR>
<HEADLINE>
İsrail- Filistin çatışmasının çözümüne ilişkin senaryolar... 
</HEADLINE>
<TEXT>

     İsrail'in Filistin topraklarını işgali 14. gününe girerken, barış misyonuyla yola çıkan ABD Dışişleri Bakanı Colin Powell'ın bölgeyi ziyareti çerçevesinde İsrail-Filistin geriliminin nasıl sona erebileceğine ilişkin tartışmalar sürüyor. 
     Amerikan ''The Associated Press'' ajansının haberine göre, Powell'ın gezisinin sonuçları şöyle olabilir 
     BAŞARILI ATEŞKES İsrail ile Filistin arasında ateşkes yapılır, daha sonra Filistin devletinin kurulması için müzakereler başlar. 
     Powell'ın isteği bu şık, ancak bu konuda birçok zorluk var. Bunun için Filistin lideri Yaser Arafat'ın şiddete karşı halkına çağrıda bulunması, İsrail askerlerinin Batı Şeria'dan çekilmesi gerekiyor. Her iki tarafın da diğerine karşı büyük güvensizliğini aşması şartken, bu süreçte intihar bombacısı eylemi her şeyi bozabilir. 
     BAŞARISIZ ATEŞKES İsrail ile Filistin arasında ateşkes yapılır, kısa bir süre sonra ateşkes bozulur. 
     İSRAİL'İN KISMİ VE KOŞULLU ÇEKİLMESİ İsrail, ABD baskısı sonucu Batı Şeria'dan askerlerini kısmen ve koşullu olarak çeker. Powell da Arafat'ın şiddeti kınaması çağrısını yineler ve ateşkes için çalışır. 
     ATEŞKESİN YAPILAMAMASI İsrail ve Filistin arasında intihar bombacıları ya da İsrail'in Batı Şeria'dan çekilmemesi gibi nedenlerle ateşkes yapılamaz. Bu noktada bölgede bir süre kalabileceğini söyleyen Powell'ın çabaları belirsiz olacaktır. 
     KUŞATMANIN KALDIRILMASI İsrail, askerlerini çekmeyi reddeder, ancak ABD'nin baskısıyla Arafat'ın çevresindeki kuşatmayı kaldırır. 
     Ayrıca Arafat'ın daha rahat hareket etmesine ve diğer Filistinlilerle bağlantı kurmasına izin verir. 
     NATİVİTİAS SORUNU ÇÖZÜLÜR İsrail askerlerini çekmeyi reddeder, ancak Beytüllahim'deki Nativitias Kilisesi'nde Filistinlilerle aralarındaki gerginlik sona erer. 
     ARAFAT'IN SÜRGÜNE GÖNDERİLMESİ İsrail, Arafat'ı sürgüne gönderir. 
     İsrailliler arasında çok popüler olan bu düşüncenin pratiğe geçmesi halinde, İşçi Partisi Başbakan Ariel Şaron liderliğindeki koalisyondan ayrılabilir ve ABD'nin müttefiki olan Araplar çok öfkelenir. 
     BÖLGEDE YENİ SAVAŞ Bölgede bir sınır savaşı patlak verir. 
     Hizbullah gerillaları sürekli Lübnan sınırından İsrail'e roketli saldırıda bulunur, İsrail de karşı ateşle yanıt verir. ABD, soğukkanlı olması için İsrail'i, Filistin-İsrail çatışmasına karışmaması için Suriye'yi uyarır. 
     ABD, belki BM belki AB ile, İsrail ve Filistin'i bir ateşkes ve barış anlaşmasına zorlamak için çaba harcar, bunun için yardımı kesme tehdidini de kullanabilir. 
     






</TEXT>
</DOC>
