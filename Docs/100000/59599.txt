<DOC>
<DOCNO> 59599 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/01/yazar/cerrahoglu.html </URL>
<DATE> 2001/01/01/ </DATE>
<TIME>  </TIME>
<AUTHOR> Nilgün CERRAHOĞLU  </AUTHOR>
<HEADLINE>
Milenyuma ikinci kez merhaba 
</HEADLINE>
<TEXT>

     ROMA 

     "Mamafih 21. yüzyıla asıl şimdi giriyoruz " 
     21. yüzyıl kutlamaları biraz "gene mi " havasında yaşandı bu yıl. "Üçüncü binyıl" heyecanı geçen yıl son sınırına dek tüketildiğinden, 365 gün arayla ikinci kez takdim edilen "milenyum kutlamalarını" kimse pek ciddiye almadı. 
     Yeni Zelanda adalarındaki Kiri Ta Kanawa'nın billur sesiyle kucaklanan "milenyum şafağı" konserleri, naklen yayınla milyarların evine giren dünya başkentlerinin görkemli özel "milenyum kutlamaları", köşe bucak, yerkürenin egzotik köşelerine düzenlenen "milenyum turları" belleklerden uzak bir anı gibi kaldı bu yıl. 
     "Milenyum" sözcüğü bile 2000 terminolojisi ile arşivlendi hatta. 21. yüzyılın "gerçek şafağı", basit, sıradan bir yeni yıl gibi karşılandı. İki yüz yıl arasında askıda kalan "2000", 1900'lerden yavaş yavaş uzaklaştırdı bizi 20. yüzyıla yabancılaştırdı ve "üçüncü binyılı" kanıksattı. 
     İtalyanların çoğu yılbaşını evde karşılamayı tercih etti bu yüzden. Yurtdışına gidenler New York, Londra, Paris gibi klasik güzergahlardan vazgeçmedi. "Yakın ve egzotik" turlar arasında İstanbul ve Kapadokya da en gözde tercihler arasındaydı. 
     2001'i İtalya'da karşılamak isteyen "VIP"ler adet olduğu üzere kayak merkezi Cortina D'Ampezzo, Portofino, Amalfi, Capri ya da Sardenya adasının incisi Porto Cervo'yu seçtiler. Cameron Diaz, Keanu Reeves, Eva Herzigova, Leonardo Di Caprio, Meg Ryan, Naomi Campbell, Sharon Stone yeni yılı Çizme'de karşılayanlar arasındaydı. 
     Yılbaşı yemeği için restoranlara akın edenler "özel yeni yıl mönüsü" için adam başı 70 - 1000 dolar arasında değişen rakamlar harcadı. Her türlü et yemeği, "deli dana" korkusu nedeniyle yılbaşı sofralarından uzak tutulmuştu bu yıl. Deniz mahsulleri, havyar, yıllanmış "Barolo" şarapları, şampanya ve zengin, fakir tüm İtalyanların yeni yıl için "para, bereket, uğur" simgesi saydığı geleneksel "mercimek yemeği" ziyafet sofralarından eksik olmadı. 
     İtalyan modacıların yılbaşı gecesi için dayattığı tartışmasız 2001 "trend"leri erkekler için takım elbise içine giyilen yelek ve kol düğmeleri kadınlar için de seksi, yırtmaçlı, küçük siyah elbiseler oldu. "Kırmızı"nın uğurundan vazgeçmeyen kadınlar, her yıl olduğu gibi bu kez de bu özel gecede gene "kırmızı iç çamaşırı" giymeyi yine ihmal etmedi. 
     Gençlerin ezici çoğunluğu yeni yılı büyük kentlerin meydanlarında karşılamayı yeğledi. Katolik Romalılar 2001'i kutlamak için Papa'nın karargahı "San Pietro" meydanını laikler Cumhurbaşkanlığı Sarayı'nın bulunduğu "Quirinale" meydanındaki konseri tercih ettiler. Palermo limanındaki Lucio Dalla konseri ve Venedik'in San Marco meydanı "kolektif kutlamalar" için İtalyanların seçtiği en "favori" buluşma noktaları oldu. 
     
     





Kayıp yıl mı 


Yeni yıl için 


Milenyuma ikinci kez merhaba 


Vergi dışı alışveriş müthişti 


İkinci Bush dönemi ve biz 


Güven buhranı 


Türk düşmanları 


Bilin bakalım, bu yıl ne olacak 


Susurluk'tan kalan... 


2000'in en büyük armağanı Sezer 


Önlemden niye kaçıyoruz 


Ekonominin sırrı insanda gizli 


Saatli Maarif Takvimi 


</TEXT>
</DOC>
