<DOC>
<DOCNO> 76911 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/07/siyaset/siy01.html </URL>
<DATE> 2002/04/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Kürt Hava Yolları 
</HEADLINE>
<TEXT>
İRAN TERÖRE KÖPRÜ KURDU 
Tahran, Irak sınırına teröristlerin de gelmesine ve Avrupa’ya açılmasına olanak sağlayacak bir havalimanı kurdu. İlk sefer bugün Almanya’dan... 
     TOLGA ŞARDAN Ankara 

     Terör örgütü PKK’nın Başkanlık Konseyi lideri Cemil Bayık ile adamlarının iade edilmesi talebine olumlu yanıt vermeyen İran, Kuzey Irak ve kendi topraklarındaki Kürtlerin Avrupa’ya gidiş ve gelişini kolaylaştırmak amacıyla özel hava köprüsü oluşturdu. 
     Türk istihbarat birimlerinin belirlemelerine göre, Tahran yönetimi, İran’ın Irak sınırında faaliyete geçirdiği Wrmee Havalimanı’na Almanya’nın Düsseldorf kentinden "vizesiz" yolcu taşımaya başlayacak. Yetkililer, havalimanının, bölgenin stratejik önemi göz önüne alınarak faaliyete geçirildiğine işaret ettiler. 
     
     Vizesiz yolculuk 
     İran yönetimi, özel uygulama için "Meds Air" adıyla şirket kurdu. Şirket, havayolu seferlerinin tanıtılması amacıyla internet üzerinden reklam kampanyası başlattı. Reklamlarda, turistlerin İran vizesi almadan "Kürdistan’a gidebilecekleri" duyuruldu. Şirket, ilk uçuşunu bugün yerel saatle 15.30’da gerçekleştirecek. Düsseldorf - Wrnee uçuşu için yolcu başına 700 Euro alınacağı bildirildi. Şirketin, bölgedeki yaklaşık 80 bin yolcuyu taşımayı hedeflediği belirlendi. 
     Uygulama çerçevesinde İran’a inecek turistler, isterlerse "transit vize" alarak Irak sınırını geçip Hacı Ümran bölgesi üzerinden KDP denetimindeki Erbil ve Süleymaniye’ye ulaşabilecekler. Turistlerin yolculuk için sadece pasaport ya da Düsseldorf’ta onaylanmış dokümanları yanlarında bulundurmaları yeterli olacak. 
     
     Dışişleri takipte 
     İran’ın yeni hava köprüsü Dışişleri Bakanlığı’nı harekete geçirdi. Gelişmeleri 3 gün önce öğrenen bakanlık, Düsseldorf ve Berlin’deki görevlilerini uyararak organizasyonun izlenmesini istedi. Dışişleri Bakanlığı’nın, İran’ın Meds Air şirketinin seferlerinde kullanacağı hava koridorunu belirlemeye çalıştığı belirtildi. 
     "Şimdi PKK istediği gibi Avrupa - Kuzey Irak hattını kurabilecek. Vizesiz uygulama örgüt için büyük kolaylık olacak" diyen yetkililer, şu noktaya da dikkat çektiler 
     "İran bu uçuşlarla, hem Habur’dan giriş yaparak Türkiye üzerinden Avrupa’ya geçen Kuzey Iraklıların bırakacağı gelire sahip çıkacak, hem de Avrupa’dan Kuzey Irak ve İran bölgesindeki kamplara ulaşmayı hedefleyen PKK’lılara büyük bir kolaylık sağlamış olacak." 
     



 SİYASET 


sitem mektubu .. 












</TEXT>
</DOC>
