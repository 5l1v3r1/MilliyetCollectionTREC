<DOC>
<DOCNO> 69900 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/28/ekonomi/eko02.html </URL>
<DATE> 2002/02/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Japonlar televizyon kuruyor 
</HEADLINE>
<TEXT>

Japonya’nın ve dünyanın dev otomotiv firmalarından Mitsubishi’nin medya şirketi Süper J, Türkiye’de televizyon, radyo ve dergi yayıncılığı yatırımı yapacak. Projenin sonbaharda tamamlanması bekleniyor 
     ŞÜKRÜ ANDAÇ 

     Japon kökenli Mitsubishi’nin medya şirketi Süper J, Türkiye’de medya yatırımına giriyor. Önümüzdeki hafta Japon yetkililerin Türkiye’ye gelmesinin ardından yatırımlar başlayacak. Projenin başına da, daha önce Hürriyet Gazetesi’nin Japonya temsilciliğini yapan Erdal Güven getirildi. 
     Yüzde yüz Japon sermayeli olan Süper J’nin üçlü projesi kapsamında, Türkiye’de bir televizyon kanalı kurulacak. Televizyon için haber merkezi oluşturulacak ve kanal, ağırlıklı olarak haber içerikli olacak. Ayrıca yüksek teknolojiyle ilgili programlar da yayınlanacak. 
     
     Yayıncı şirket kurulacak 
     Türkiye’de Japon kültürünün yayılması üzerine programlar da yapacak olan TV kanalı, Digiturk ve Kablo TV üzerinden yayın yapacak. 
     Aynı hedef kitleye yönelik olarak bir radyo kanalı ve bir dergi yayını da başlatılacak. Henüz resmi açıklaması yapılmayan yatırım konusunda Mitsubishi’nin şirketi Süper J bir şirket kuracak. Bu şirkette Japon tarafın payı yüzde 20 olacak. 
     
     Uydu yayıncılığı da yapıyor 
     Mitsubishi, dünyanın en geniş iş ağına sahip şirketlerden birisi. Grubun toplam 694 alt kuruluşu ve ortaklığı bulunuyor. Yeni ekonomi, bilgi teknolojisi ve elektronik, enerji, metal, makine, otomotiv, kimya, gıda ve tekstil gibi yedi alanda yoğunlaşıyor. Proje yönetimi, yatırım danışmanlığı, hammadde temini, pazarlama kanallarının geliştirilmesi gibi alanlarda da faaliyeti var. Bilgi teknolojileri konusundaki üç faaliyet alanını ise bilgisayar, telekomünikasyon ve uydu yayıncılığı oluşturuyor. Son verilere göre toplam mal varlığının 64 milyar dolar olduğu belirtiliyor. 2001 yılı brüt k rı ise 4 milyar doların üzerinde. 
     
     Türkiye’yi seviyorlar 
     Honda, Toyota, Isuzu da dahil, bütün büyük Japon otomotiv şirketleri gibi Mitsubishi’nin de Türkiye’de otomotiv yatırımları bulunuyor. Toyota ve Honda, ortakları Sabancı ve Anadolu Grubu’nun paylarını da alarak, Türkiye’deki varlıklarını güçlendirdiler. 
     Sabancı’nın Toyota fabrikasındaki hissesinin tamamını devralan Toyota, Türkiye’yi Avrupa’daki en önemli üç üretim merkezinden birisi yapmak için büyük bir yatırım başlattı. Anadolu Grubu’nun hisselerinin yüzde 45’ini devralan Honda da Gebze Şekerpınar’da 50 milyon dolarlık yatırımla Honda’nın Avrupa’daki ikinci büyük fabrikasını kuruyor. 
     Mitsubishi ise Sabancı Grubu ile ortak olarak Temsa otobüslerini ve ticari araçlarını üretiyor. 
     
     Yabancı payı yüzde 20’yi geçemez’ 
     Radyo Televizyon Üst Kurulu RTÜK yetkilileri, yabancı kuruluşların, Türkiye’de karasal verici kullanarak yayın yapamayacaklarını belirtti. Yabancı kuruluşların, ancak uydu ve kablodan yayın yapabileceklerini ifade eden yetkililer, 1995’te müracaatların dondurulduğuna dikkat çekerek, bu tarihten önce müracaatı olan bir şirketin devralınması halinde, karasal verici kullanmanın da olanaklı olduğunu söylediler. 
     Yetkililer, "Bu şirkete yabancılar da ortak olabilir. Ancak uydu ve kablodan yayın için tamamen yeni bir anonim şirket kurulabilir. 3984 sayılı yasanın 25. maddesine göre yabancılar böyle bir şirkette ancak yüzde 20 oranında ortak olabilir. Kablolu yayın yapmak istendiğinde lisansı biz veriyoruz, kablo tahsisini ise Türk Telekom yapıyor" dediler. 
     



 EKONOMİ 
















</TEXT>
</DOC>
