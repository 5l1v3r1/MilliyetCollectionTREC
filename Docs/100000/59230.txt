<DOC>
<DOCNO> 59230 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/27/spor/spo11.html </URL>
<DATE> 2001/12/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber turu 
</HEADLINE>
<TEXT>

     Hakan’ın dili yandı 
     INTER’DE Teknik Direktör Hector Cuper ile yıldızı bir türlü barışmayan Hakan Şükür, iki yıl daha Türkiye’ye dönmeyi düşünmediğini söyledi. Golcü futbolcu, "En büyük hatam 7-8 forvet oyuncusu olan bir kulübe gelmemdi. İtalya ve İngiltere’den bir çok kulüp teklif getirdi. Avrupa’da düzenimi kurdum. Bunları değerlendireceğim" diye konuştu. 
     
     Mesut Yılmaz’ın favorisi Beşiktaş 
     ANAP Genel Başkanı ve Başbakan Yardımcısı Mesut Yılmaz, ligde üç büyüklerin şampiyonluk şansını değerlendirirken, "Benim görüşüm sezon sonunda ipi Beşiktaş göğüsler" ifadesini kullandı. Cumhurbaşkanı Ahmet Necdet Sezer’in Katar emiri onuruna verdiği yemek öncesi konuşan Yılmaz, "Fenerbahçe’nin durumu iyi değil. Galatasaray’ın ise dış saha maçları fazla" dedi. 
     
     En iyisi Romario 
     VASCO da Gama forması altında top koşturan yaşlı kurt Romario, 2001 yılının en iyi Brezilyalı futbolcusu seçildi. Bu sezon 18 maçta attığı 21 golle yeniden yıldızı parlayan ve 29 Ocak’ta 36 yaşına basacak olan Romario, Folha de Sao Paulo gazetesinin yaptırdığı ankette en fazla oyu alarak, en büyük rakibi Sao Paulo’dan Kaka’nın önünde zirveye çıktı. 
     
     Bahislerde Inter önde 
     İNGİLTERE’NİN ünlü müşterek bahis şirketi William Hill, İtalya’da şampiyonluk için en büyük şansı Inter’e verdi. Lejyonerlerimiz Okan, Emre ve Hakan Şükür’ün takımı lider Inter, 8’e 13 verirken, son şampiyon Roma 1’e 2, Juventus ise 3’e 10 veriyor. Lazio ve Milan 1’e 6, flaş ekip Chievo ise 1’e 14 kazandırıyor. 
     
     Koeman rahatsız 
     AJAX’ın yeni hocası Ronald Koeman, Hollandalı taraftarların kötü davranışları nedeniyle ülkesinden ayrılabileceğini söyledi. Daha önce formasını giydiği Barcelona’nın teknik direktör adayları arasında da gösterilen Koeman, Hollanda’da statların büyük bir tehdit unsuru haline geldiğini belirterek, "Bir gün gidersem, en büyük nedeni bu olacak" dedi. 
     



 SPOR 






















</TEXT>
</DOC>
