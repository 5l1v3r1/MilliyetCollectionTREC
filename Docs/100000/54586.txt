<DOC>
<DOCNO> 54586 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/28/son/sontur07.html </URL>
<DATE> 2001/11/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Basın Konseyi Star Gazetesi'nin kınanmasına karar verdi 
</HEADLINE>
<TEXT>

     Basın Konseyi Yüksek Kurulu, İş Bankası avukatlarının başvurusu üzerine Star Gazetesi'nin ''kınanmasına'' karar verdi. 
     Konsey'den yapılan yazılı açıklamada, Yüksek Kurul'un, Star Gazetesi'nin 8 ve 9 Eylül 2001 tarihli nüshalarında yayınlanan ''İş Bankası'nın şaşkın avukatları'' ve ''İşte asıl çete'' başlıklı haberlerle ilgili olarak, Türkiye İş Bankası avukatlarından Ramazan Çakmakçı, Osman Nuri Yavuz ve Serkan Günay'ın başvurusunu değerlendirdiği belirtildi. 
     Şikayet konusu haberde, ''Saçma sapan emri panik içinde uygulamaya çalışan şaşkın avukatlar...Aydın Doğan'ın emriyle hareket eden İş Bankası'nın şaşkın avukatları...Ancak en ufak hukuk prosedürünü bile bilmeyen bu avukatlar...Şaşkın avukatlar, ellerindeki dilekçeyle DGM'nin koridorlarında başka kapı aramaya başladılar. ...İş Bankası'nın avukatları tırıs tırıs geri döndüler. ...Aklına esen her avukatın DGM gibi Türkiye'nin en ciddi kurumlarından birine başvurmayacağını bile bilmeyen bu avukatlar, meslektaşları arasında rezil oldular'' ifadelerinin yer aldığı bildirildi. Açıklamada, şunlar kaydedildi 
     ''Basın Konseyi Yüksek Kurulu, yaptığı incelemede, şikayete konu haberlerde kullanılan ifadelerin doğrudan kişileri hedef alan ve küçük düşürme amacına yönelik olduğu sonucuna vararak, Basın Meslek İlkeleri'nden 'Kişileri ve kuruluşları eleştiri sınırlarının ötesinde küçük düşüren, aşağılayan veya iftira niteliği taşıyan ifadelere yer verilemez' içerikli 4. maddesini ihlal eden Star Gazetesi'nin 'kınanmasına' oyçokluğu ile karar verdi.'' 
     






</TEXT>
</DOC>
