<DOC>
<DOCNO> 81128 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/30/ekonomi/eko03.html </URL>
<DATE> 2002/04/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Bayar’la sürpriz akşam yemeği 
</HEADLINE>
<TEXT>

DTP’nin başına geçmeye hazırlanan Mehmet Ali Bayar, Cem Duna’nın evinde işadamları ile bir araya geliyor. Toplantıya Cem Boyner, Güler Sabancı ve TESEV Başkanı Can Paker gibi bir grup işadamı katılacak 
     EYLEM TÜRK 

     İş dünyasının önde gelen isimleri, ABD’den gelerek Demokrat Türkiye Partisi’nin başına geçmeye hazırlanan Mehmet Ali Bayar’la bu akşam TÜSİAD Yönetim Kurulu Üyesi Cem Duna’nın evinde biraraya gelecek. Aralarında Cem Boyner, Güler Sabancı ve TESEV Başkanı Can Paker gibi isimlerin de bulunduğu yemek bir sohbet toplantısı şeklinde düzenlenecek. 
     Evinde yemekli toplantıyı düzenleyeceği belirtilen Cem Duna, "Ben ve benim gibi işadamları ile birlikte bir toplantı yapacağız" dedi. Bu arada, evinde vereceği yemekle işadamları ile Bayar’ı bir araya getirecek olan Duna’nın siyasete sıcak baktığı, iki ortağının da DTP’li olduğu söyleniyor. 
     Cem Duna’nın evindeki davete katılacak olan Boyner’in yakın çevresi ise, Cem Boyner’in siyasette Mehmet Ali Bayar’a destek vermesini beklediklerini söylüyorlar. Bilindiği gibi Cem Boyner bir dönem Yeni Demokrasi Hareketi’ni YDH kurmuş ve iş dünyasında iyi bir rüzgar yakalamıştı. Kamuoyunun bir diğer lider adayı olarak gördüğü Ekonomi Bakanı Kemal Derviş de YDH içinde yer almıştı. 
     Mehmet Ali Bayar’ın bu yemeğin dışında kısa süre içinde işadamlarıyla birden çok tanışma toplantısına katılacağı belirtilirken, bazı işadamlarının da evlerine konuk olacağı ifade ediliyor. 
     



 EKONOMİ 















</TEXT>
</DOC>
