<DOC>
<DOCNO> 83473 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/11/son/sontur11.html </URL>
<DATE> 2002/05/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Önümüzdeki sezon hakemlere psikolojik terapi uygulanacak... 
</HEADLINE>
<TEXT>

     Futbol hakemlerine, 2002-2003 sezonundan itibaren ruh sağlıklarının korunabilmesi için psikolojik tedavi uygulanacağı ifade edildi. 
     Türkiye Faal Futbol Hakemleri ve Gözlemcileri Derneği Başkanı Metin Tokat, yeni sezondan itibaren, şimdilik sadece A Klasmanı hakemlerini kapsayacak yeni bir uygulama başlatacaklarını söyledi. 
     Tokat, bu programın kulüpler tarafından futbolculara da uygulandığını belirterek, şöyle konuştu 
     ''Önümüzdeki sezondan itibaren, A klasmanı hakemlerimize psikolojik tedavi, bir anlamda da toplu terapi uygulaması başlatacağız. Özellikle büyük ve önemli maçları yöneten hakemlerin, taraftarlar, yöneticiler, futbolcuların maç öncesi ve sonrası yaptıkları açıklamalar, televizyon yorumcularının açıklamaları nedeniyle gayet doğal olarak psikolojileri bozulabilir. Bu nedenle, kulüplerin futbolcularına uyguladığı programın benzerini biz de hakemlere uygulayacağız.'' Tokat, 30 Mayıs'ta Japonya ile Güney Kore'de başlayacak olan 2002 Dünya kupası finallerinde bir Türk hakemin yer almaması konusunda ise, ''Bu kupada yok. Ancak, bundan sonra yapılacak ilk finallerde, mutlaka bir Türk hakem arkadaşımız görev alacaktır'' diye konuştu. 
     





</TEXT>
</DOC>
