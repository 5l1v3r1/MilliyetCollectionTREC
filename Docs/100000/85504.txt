<DOC>
<DOCNO> 85504 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/22/son/sonspo17.html </URL>
<DATE> 2002/05/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Şenol Güneş'ten Tayfun açıklaması... 
</HEADLINE>
<TEXT>

     Dünya Kupası finallerinin hazırlıklarını Hong Kong'da sürdüren A Milli Takım'da, teknik direktör Şenol Güneş, düzenlediği basın toplantısında, 23 kişilik kadroyu belirlerken zorlandığını, ancak tercih yapması gerektiğini söyledi. 
     Tayfun Korkut, Cihan Haspolatlı, Serhat Akın ve kaleci Metin Aktaş'ı elemek zorunda kaldığını kaydeden Şenol Güneş, ''Tayfun'un duygusal davranmasına ve kamptan ayrılmasına saygı gösteriyorum. Tayfun'un oynadığı pozisyonda çok alternatifi vardı ve bir seçenek yapmak zorunda kaldım. Çok zor karar verdim. Tayfun'un, kadroya alamadığım diğer oyunculara göre daha uzun süredir milli takımda olması nedeniyle böyle davrandığını düşünüyorum. Diğer oyuncular ise genç olmaları nedeniyle Tayfun gibi duygusal davranmadıklarını gördük'' diye konuştu. 
     Brezilya Milli Takımı'nın da Portekiz Ligi'nde çok sayıda gol atan Jardel'i kadroya almadığını ifade eden Güneş, şunları söyledi 
     ''Tayfun'un kendisine söyledim. Kapımız her zaman ona açık. Kampta kalmasını söyledim. Hiçbir oyuncuya karşı kötü niyetimiz yoktur. Kampa girilmeden önce böyle şeylerin olabileceğini tüm oyuncularıma söyledim. Biz bir aileyiz ve bunu milli takımda sürdürmek istiyoruz. İhtiyacımız olduğu zaman Tayfun'u yeniden milli takıma çağıracağım. Ben de oyuncu olsam aynı duygusal durumu yaşarım ve aynı tepkiyi gösteririm. Ama onun kalması gerekseydi, ona 'kal' derdim ve o da kampta. Tayfun demoralize olacaksa ve kampta kalamayacaksa saygımız büyüktür. Tayfun'un karar sonrası herhangi bir saygısızlığı ya da tepkisi olmadı. Kamptan ayrılmadan önce, görüştük ve kendisine teşekkür ettim.'' 
     
     ''KADROM SON ANDA BELLİ OLACAK'' 
     Dünya Kupası'nda hangi taktik ve hangi kadroyla oynayacağını son ana kadar açıklamayacağını belirten Güneş, ''Dünya Kupası'nda 23 kişilik bir kadromuz var. Ancak hepsi oynamayabilir. Tayfun sıradan bir oyuncu değil. Ancak Nihat'ı daha olumlu görüyorum. Tayfun, kadroda olup da hiç oynamayabilirdi de. Tayfun, benim dönemimde toplam 450 dakika oynadı. Başka oyuncuyu eksik görseydim onu bırakırdım. Bütün oyuncularımı çağırdım. görüştüm kadroyu açıkladım. diğer 4 oyuncu da oradaydı. Sahaya çıkacağız ama zorlandığımız an değişiklikler yapacağız ve bunu da ben oyuncvularıma sürekli söylüyorum'' dedi. 
     Diğer takımların kadrolarının ve oyun sistemlerinin kamuoyuna açıklanmasının kendisini ilgilendirmediğini kaydeden Güneş, şöyle konuştu 
     ''Kadrom hakkında yorum yapmak istemiyorum. Diğer takımlar açıklarsa beni ilgilendirmez. İdeal 11'i 10-15 gün içinde kararlaştıracağım. Dün oynattığımız oyuncuyu yarın oynatmayabilirim. Her oyuncu hazır olmak zorunda. Brezilya maçında sahaya çıkacak oyuncular ise son anda belirlenir. Bu bir yarıştır. Ama benim kafamdaki düşünceleri kamuoyuyla paylaşmak zorunda değilim.'' 
     
     GÜNEY AFRİKA MAÇINDA HASAN ŞAŞ YOK 
     Hong Kong Karması ile yapılan maçta Hasan Şaş, İlhan Mansız ve Mustafa İzzet'in hafif sakatlıklar yaşadığını belirten Güneş, Güney Afrika maçında Hasan Şaş'ı oynatmayacağını söyledi. 
     Güneş, rakiplerin hazırlık maçlarının da izlendiğini belirterek, şöyle konuştu 
     ''Hasan Şaş'ı riske etmeyeceğiz. Güney Afrika maçına da elbette sahaya kazanmak için çıkacağız. Hong Kong Karması maçında İlhan ve Mustafa İzzet hafif sakatlıklar geçirdi. Çok ciddi birşey yok. Tüm amacımız ve hedefimiz Dünya Kupası finallerinde Brezilya maçından 3 puanla ayrılmak. 1 puan da alırsak memnun oluruz. Rakiplerimizden, Çin, son 2 hazırlık maçını kaybetti. Ama adı üstünde bunlar hazırlık maçı. Sonuçlar bu karşılaşmalarda çok önemli değildir. Önemli olan Dünya Şampiyonası. Çin-Portekiz maçını izleyeceğiz. Ayrıca, Kosta Rika'nin Belçika ile yapacağı maçı da takip edeceğiz.'' 
     





</TEXT>
</DOC>
