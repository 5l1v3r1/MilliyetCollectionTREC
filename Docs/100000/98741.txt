<DOC>
<DOCNO> 98741 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/30/ekonomi/eko02.html </URL>
<DATE> 2002/07/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Baba, banka kartı istiyorum 
</HEADLINE>
<TEXT>

Çocuklar, bankaların en gözde müşterileri oldu. Yapı Kredi ve İş Bankası’nın 12 - 18 yaş çocuklar için başlattığı gençlik bankacılığında’ 185 bin aktif müşteri sayısına ulaşıldı 
     Banka kartı talebi yetişkinlerden daha hızlı artan 12 - 18 yaş grubu çocuklar,s bankaların yeni gözdesi oldu. Bu yaş grubuna yönelik gençlik bankacılığında aktif müşteri sayısı, sadece Yapı Kredi ve İş Bankası’nda toplam 185 bine ulaştı. Çocuklara yönelik hizmetleri bir ürün paketi haline dönüştüren Yapı Kredi Bankası, bu yaş grubundaki müşterilerinin sayısının yıl sonunda 100 binden 250 binin üzerine, İş Bankası da 85 binden 100 bine ulaştırmayı hedefliyor. Yapı Kredi’nin, 12 - 17 yaş grubuna yönelik kartları Genç Telecard ve Genç Webcard ile 12 yaşındakiler de kart sahibi olabiliyor. Genç Telecard’la gençler, mağazalardan hesaplarındaki para kadar alışveriş yapabiliyor veya bu paradan istedikleri kadarını otomatik veznelerden Tele24’ler aracılığıyla çekebiliyor. 
     
     Talep hızlı artıyor 
     Banka yetkilileri, bu yaş grubuna ait kartların şu anda çok yüksek olmamakla birlikte yetişkinlerin kartlarına göre çok daha fazla artış trendi gösterdiğini belirtiyor. 
     İş Bankası’nın Türkiye’de ilk kez gençlere yönelik bir bankacılık hizmeti olarak 1987 yılında piyasaya çıkardığı İlk İmza Hesabı da, günümüz koşullarına uyarlanarak geliştirildi ve bir ürün paketi haline getirildi. 
     
     Tanıtım etkiledi 
     Banka yetkililerinin verdikleri bilgiye göre, İlk İmza Hesabı ürün paketinin tanıtıldığı Kasım 2001’den Temmuz 2002’ye kadar 85 bin hesaba ulaşıldı. İlk İmza Hesabı, 12 - 18 yaş arası öğrenciler ile belli bir işte çalışan küçüklerin, kendi adlarına açtırıp işletebilecekleri bir vadesiz mevduat hesabı olma özelliği taşıyor. İş Bankası yetkilileri, yeni ürün paketi ile birlikte gençlere bankamatik kartı verme yaşının 15’ten 12’ye indirildiğini açıkladı. 
     



 EKONOMİ 
























</TEXT>
</DOC>
