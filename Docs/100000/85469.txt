<DOC>
<DOCNO> 85469 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/22/son/soneko11.html </URL>
<DATE> 2002/05/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Sezer "Türk ekonomisi üzerindeki olumsuz hava dağılıyor" 
</HEADLINE>
<TEXT>

     Cumhurbaşkanı Ahmet Necdet Sezer, ''Son dönemde elde edilen olumlu gelişmeler Türk ekonomisinin üzerindeki olumsuz havanın dağılmaya başladığını göstermekte, ekonominin güçlendirilmesi amacıyla atılan adımların başarısı konusunda bizleri umutlandırmaktadır'' dedi. 
     Cumhurbaşkanı Sezer, Lütfi Kırdar Kongre ve Sergi Sarayı'nda düzenlenen Uluslararası Menkul Kıymetler Komisyonları Örgütü'nün IOSCO 27. Yıllık Konferansı'nın açılış törenine yazılı bir mesaj gönderdi. 
     Sezer, mesajında, günümüzde yaşamın her alanında etkisini gösteren küreselleşme olgusunun ülkeler arasındaki ekonomik ilişkilere farklı boyut kazandırdığını, ülkelerin ekonomi alanındaki başarılarının belirleyici rol oynadığını kaydetti. 
     Türkiye'nin yeni dünya düzeninin koşullarını kavramak, koşullara hızla uyum sağlamak, küresel rekabeti karşılayabilmek için gereksinim duyulan atılımları gerçekleştirmek ve her alanda kendini geliştirmek yolundaki çabalarını sürdürdüğünü vurgulayan Cumhurbaşkanı Sezer, mesajında şu görüşleri dile getirdi 
     ''Türkiye, küreselleşmenin yarattığı olanaklardan yararlanmak, saydam bir ekonomik politikayla dış dünyaya daha çok açılmak, uluslararası ekonomiyle bütünleşmek ve rekabet gücünü artırmak kararlılığındadır. Geçtiğimiz yıllarda yaşanan ekonomik sorunların ardından atılan kararlı adımlar, alınan kapsamlı önlemler Türk ekonomisinin yeniden yapılandırılması için gerekli ortamı da oluşturmuştur. Son dönemde elde edilen olumlu gelişmeler Türk ekonomisinin üzerindeki olumsuz havanın dağılmaya başladığını göstermekte, ekonominin güçlendirilmesi amacıyla atılan adımların başarısı konusunda bizleri umutlandırmaktadır.'' Cumhurbaşkanı Sezer, içinde bulunulan aşamada Türkiye'nin yakın zamanda uluslararası düzeydeki rekabet gücüne yeniden kavuşacağına ve küresel ekonomi içindeki yerini alacağına inandıklarını belirterek, özellikle finans ve bankacılık kesimlerinin yeniden yapılandırılmasında kapsamlı düzenlemeler yapıldığına, özelleştirme konusunda uygulanan programın başarısına büyük önem verildiğine işaret etti. 
     
     ''YABANCI SERMAYE KONUSUNDAKİ ÇABALAR ARTIYOR'' 
     Cumhurbaşkanı Ahmet Necdet Sezer, günümüzde yabancı sermaye yatırımlarının bir ekonominin büyümesi, çeşitlenmesi ve rekabet gücüne kavuşmasına büyük katkıda bulunduğunu vurgulayarak, şunları kaydetti 
     ''Türkiye, yabancı sermaye yatırımlarının girişini özendirecek önlemleri uygulamaya koymakta, yabancı yatırımcıların beklentilerine yanıt oluşturacak ve ülkemizi ilgi odağı durumuna getirecek adımlar konusundaki çabalarını artırarak sürdürmektedir. Tüm bu çalışmalarla daha çağdaş ve esnek bir yapıya kavuşan Türk ekonomisi yabancı yatırımcılar için uygun olanaklar sunmaktadır.'' Sezer, IOSCO Konferansı'nın Avrasya'nın büyük bir sanayi, ticaret ve finans merkezi konumundaki İstanbul'da yapılmasını önemsediğini belirterek, ''Konferansın, ülkemizin tanıtımının yanı sıra Türkiye'nin yabancı yatırımcılar için sunduğu olanakların ve ekonomi başta olmak üzere her alanda yaşadığı dönüşümün daha iyi anlaşılmasına hizmet edeceğine inanıyoruz'' dedi. 
     





</TEXT>
</DOC>
