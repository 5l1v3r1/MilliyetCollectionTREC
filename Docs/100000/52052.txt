<DOC>
<DOCNO> 52052 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/13/son/sondun16.html </URL>
<DATE> 2001/11/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Avrupa Birliği Türkiye'ye yeşil ışık yakmadı 
</HEADLINE>
<TEXT>

     Avrupa Birliği AB Komisyonu, 13 aday ülkeye ilişkin yıllık ilerleme raporlarını ve Genişleme Stratejisi Belgesi'ni basına açıkladı. 
     Türkiye Raporu'nda, tam üyelik müzakerelerinin başlatılmasından önceki son aşama olan Tarama Süreci'ne yeşil ışık yakılmadığı görüldü. 
     Aday ülkelerin, tam üyeliğe hazırlık sürecinde belirlenen hedef ve öncelikler çerçevesinde kaydettikleri aşamaları ele alan AB Komisyonu, Türkiye'nin katılım stratejisinde, ''yeni bir döneme doğru'' gidildiğini belirtti ve son bir yıllık dönemdeki gelişmelerin analizini yaptı. 
     AB Komisyonu, Türkiye için hazırlanan 4. İlerleme Raporu'nda, yapılan reformlara yer verirken, insan hakları alanında atılan adımları yetersiz bulduğu mesajını da verdi. 
     AB Komisyonu'nun Türkiye'ye ilişkin raporunda, Türkiye'de yapılan anayasal reformlardan duyulan memnuniyet yansıtıldı ve bu reformların pratik uygulamasının görülmesi beklentisi dile getirildi. 
     Raporda, Türk hükümetinin ekonomik kriz karşısındaki tavır ve önlemlerinden övgü ile söz edildi ve Gümrük Birliği mekanizmasının iyi çalıştığı, ancak Türkiye'nin, ekonomik kriterleri yerine getirmekten uzak olduğu savunuldu. 
     AB Komisyonu, Kıbrıs sorunundaki çözümsüzlük durumuna değinirken, Türkiye'nin katkılarını istediğini belirtti ve Türkiye-Yunanistan diyaloğundaki olumlu adımlar üzerinde de durdu. 
     İlerleme raporunda, ekonomik, siyasi ve müktesebat uyumuna ilişkin konulardaki gelişmeler ve aksaklıklar ayrıntılı olarak ele alındı. 
     
     Rapordan ayrıntılar 

     Avrupa Birliği AB Komisyonu, 13 aday ülkeye ilişkin yıllık ilerleme raporlarını ve Genişleme Stratejisi Belgesi'ni basına açıkladı ve Türkiye'de, insan hakları konusunda gelişmelerin yetersiz olduğunu savundu. 
     Türkiye İlerleme Raporu'nda ve Genişleme Stratejisi Belgesi'nin Türkiye'ye ilişkin bölümlerinde, TBMM'nin yaptığı anayasal reformların, insan hakları alanında hissedilir gelişmeler getirdiği, idam cezası uygulamasının alanının daraltıldığı, temel hak ve özgürlüklere ilişkin kısıtlamalar konusunda değişiklikler yapıldığı belirtilirken, artık bu önemli reformların uygulamasına dikkat edileceği ifade edildi. 
     Bu bölümde, TBMM'nin yasal reform çalışmalarının devam ettiği, bu şekilde, katılım ortaklığının önceliklerinin yerine getirilmiş olacağı kaydedildi. Raporda, bu gelişmelere rağmen, Türkiye'de temel özgürlüklerin bazı kısıtlamalara hedef olduğu savunuldu. 
     Raporda, Türkiye'de idam cezalarının uygulanmadığını, bu cezanın terörizm ve savaş suçları dışında yasalardan çıkarıldığını belirten Komisyon, ancak terörizm konusunda istisna getirilmesinin, Avrupa İnsan Hakları Sözleşmesi'ne aykırı olduğunu öne sürdü. Savaş suçlarının istisna olabileceğini hatırlatan Komisyon, bu yönde yasa değişikliği önerdi. 
     Ekonomik, sosyal ve kültürel haklar konusundaki reformların ''bazı pozitif unsurlar getirdiğini'' kaydeden Komisyon, bu unsurlara örnek olarak, ''yasa tarafından izin verilmeyen dillerin kullanılmasına yeşil ışık yakılmasını'' gösterdi. 
     Komisyon, etnik kökenleri ne olursa olsun, bütün Türklerin yararlanacağı kültürel haklar alanında gelişme kaydedilmediğini savundu. 
     Hapishanelere ilişkin birkaç önemli reformun onaylandığını, bunların uygulanması gerektiğini, cezaevlerindeki koşulları protestoya yönelik gösterilere çok sert tepki verilmesinin üzücü olduğunu belirten Komisyon, açlık grevlerinden ölümlerin, ilgili şahısların siyasi gerekçeleri ne olursa olsun engellenmesi ve bu konunun tartışmaya açılması gerektiğini savundu. 
     Adli sisteme ilişkin reformların başladığının belirtildiği raporda, yargı gücünün bağımsızlığı, Devlet Güvenlik Mahkemeleri ile askeri mahkemelerin yetkileri ve Avrupa İnsan Hakları Mahkemesi'nin kararlarına saygı konusunda endişeler olduğu kaydedildi. 
     Komisyon, şeffaflığı ön plana çıkaran girişimlere rağmen, Türkiye'de yolsuzluğun ''ciddi bir sorun'' olarak kaldığını, Avrupa Konseyi'nin bu konuya ilişkin bazı sözleşmelerinin Ankara tarafından imzalanmasının olumlu bir gelişme olarak değerlendirildiğini belirtti. 
     Güneydoğu Anadolu'da ekonomik durumun geliştirilmesi, bölgesel farklılıkların azaltılması, vatandaşların tümüne sunulan ekonomik, sosyal ve kültürel olanakların genişletilmesi gereği üzerinde duran Komisyon, Güneydoğudaki 4 bölgede olağanüstü hal durumunun sürdüğüne de dikkat çekti. 
     ''Türkiye'de demokratik sistemin temel unsurları mevcuttur. Ancak, askeri işlerde sivil kontrol gibi bazı temel sorunlar, etkili bir şekilde düzene sokulmalıdır'' diyen Komisyon, tüm adımlara rağmen, Türkiye'de insan hakları alanında daha somut gelişmeler gerektiğini belirtti. 
     






</TEXT>
</DOC>
