<DOC>
<DOCNO> 55493 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/04/son/sondun18.html </URL>
<DATE> 2001/12/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Arafat'ın etrafındaki çember daralıyor 
</HEADLINE>
<TEXT>

     İsrail, dün akşam Gazze'ye saldırıyla başlattığı ''çığ operasyonu''nu bugün de şiddetlendirerek sürdürüyor. 
     Filistin Lideri Yaser Arafat'ın etrafındaki çember giderek daralırken, bu politikaya karşı çıkan İşçi Partisi koalisyondan ayrılma tehdidinde bulundu. 
     İsrail Başbakanı Ariel Şaron'u ''yeni bir savaş'' başlatmakla suçlayan sol çevreler, gelişmeler üzerine barış umudunun tamamen yok olduğu endişesini taşıyorlar. 
     İsrailli yetkililer, hedefin Filistin Lideri Yaser Arafat olmadığını yineleseler de operasyonların amacının, Arafat'ı ''aşağılayarak ve güçten düşürerek devrilmesini sağlamak ya da Filistin topraklarını terke zorlamak'' olduğu giderek netlik kazanıyor. 
     İsrail, dün Gazze'de helikopterlerini ve helikopter pistini vurarak, Arafat'ı Ramallah'a hapsetti. İsrail tankları daha sonra kentin içlerine kadar girerek, Arafat'ın buradaki karargahının yakınlarına kadar geldiler. 
     Bu sabah da Arafat karargahında bulunduğu sırada, 200 metre ötesindeki İçişleri Bakanlığına İsrail helikopterlerince füze saldırısı yapıldı. Arafat'ın özel koruma gücü ve polisinin, Gazze ve Batı Şeria'daki karargahları bombalandı. 
     Tanzim'in Batı Şeria lideri Marwan Bagruti, ''Arafat liderimizdir. 
     Bütün Filistinli fraksiyonları Arafat'ı korumaya çağırıyorum'' açıklamasını yaptı. Ancak İsrail'in saldırılarının Arafat'ın gücünü önemli ölçüde zedelediği belirtiliyor. 
     -KABİNEDE ARAFAT TARTIŞMASI- Dün sabaha kadar süren kabine toplantısında İsrail Başbakanı Ariel Şaron'un ''Arafat'ın devrilmesi'' önerisinin, başta Dışişleri Bakanı Şimon Peres olmak üzere İşçi Partili bakanlar tarafından önlendiği belirtiliyor. 
     İsrail basınında yer alan haberlere göre, İşçi Partili bakanlar, kabine bildirisindeki Filistin Yönetiminin ''terörü destekleyen bir oluşum'' olduğu yolundaki ifadeye karşı çıktılar. 
     Peres ve Şaron arasında şiddetli tartışmalar yaşandı, ancak Şaron bu ifadeyi değiştirmeyince İşçi Partili bakanlar oylamaya katılmayarak toplantıyı terk ettiler. 
     Peres, bu sabah yaptığı açıklamada, kararın Filistin Yönetimini ortadan kaldırma anlamına geldiğini, bunun barış umuduna yer bırakmayan, sadece güce dayalı bir politika olduğunu belirterek, partisinin durumu gözden geçirmek için özel bir toplantı yapacağını bildirdi. 
     İsrail basınında bugün yer alan yorumlarda da Şaron'un Arafat'a karşı bir savaş başlattığı vurgulandı. 
     Yediot Ahronot gazetesi yorumunda, ''Dün kabinede Arafat'ın devrilmesi kararı alınamadı ama gidiş açıkça o yönde... Şaron kendini savunma adı altında Arafat ile kozunu paylaşıyor.. Şaron, Arafat'ın köpeklerin önüne atılması gerektiğine inanıyor'' ifadelerini kullandı. 
     Gazete, ABD'nin de Arafat sonrasına hazırlık yaptığını ve bu amaçla Filistinli yetkililerle gizli temaslar yürüttüğünü yazdı. 
     Gazetede yayınlanan yazılarda, Kudüs Belediye Başkanı Ehud Olmert ''Arafat'ı hemen devirelim'' çağrısında bulunurken, Meretz Lideri Yossi Beilin, ''Şaron'un başlattığı savaş hemen durdurulmalı'' dedi. 
     Eski başbakan İzak Rabin'in danışmanlarından Eitan Haber de ''Savaş başladı ve kanlı olacak... Arafat ve Filistin Yönetimi yok edilerek tarihin tekerleği yıllarca geriye çevrilmeye çalışılıyor. 
     Böyle savaşların nerde biteceği bilinmez. Bu konuda Şaron'un acı anıları var. Tanrı bizi korusun'' ifadelerini kullandı. 
     Jerusalem Post gazetesi, dünkü saldırıları ve Şaron'un politikasını savunurken, eski askeri istihbarat şefi Şolomo Gazit, aynı gazetede yer alan yorumunda, Şaron'un bütün dünyanın terörle mücadelesine destek verdiğini düşünürken, Arafat'ın şimdi öteden beri istediği uluslararası müdahaleyi sağlamak için elinden geleni yapacağı uyarısında bulundu. 
     Maariv ise Arafat'ın ülkeyi terk etmek için Irak, Mısır ve Tunus ile temasa geçtiği yolunda bir habere yer verdi. 
     






</TEXT>
</DOC>
