<DOC>
<DOCNO> 84605 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/17/son/sonspo19.html </URL>
<DATE> 2002/05/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Güney Koreliler'in ikinci takımı Türkiye... 
</HEADLINE>
<TEXT>

     FİFA tarafından 2002 Dünya Kupası Finalleri'nde A Milli Futbol Takımı'nın danışmanlığını yapacak Pasifik Ülkeleri ile Sosyal ve İktisadi Dayanışma Derneği PASİAD , düzenlediği basın toplantısında çalışmaları hakkında bilgi verdi. 
     Güney Kore Futbol Federasyonu'nda Avrupa Danışmanlığı görevinde bulunan ve A Milli Futbol Takımı'nın da danışmanlığını üstlenen Sinan Öztürk, ''1997 yılında Hyundai firmasının bursuyla gittiğim Güney Kore'de yaşama kararı aldım ve 4 ay önce de oradan bir bayanla evlendim. Güney Kore'de insanların Türkiye'ye bakışı çok farklı. Organizasyonda yer alan 15 ülke içerisinde en çok sevilen ülke Türkiye'' dedi. 
     
     TÜRKLERİN YERİ AYRI 
     Öztürk, kendisinin KBS Televizyonu'nda her hafta yaptığı programlarla Türkiye'yi tanıttığını da kaydederek, şöyle konuştu 
     ''Kore savaşı nedeniyle Türkiye'ye ayrı bir muhabbetleri var. Organizasyona 3 bin Türk taraftar bekleniyor ve biz televizyonlardan Türkçe selamlaşma öğretiyoruz. Brezilya ile oynayacağımız ilk maçta iki ülkenin toplam 10 bin seyircisi var. Geri kalan 40 bin kişi ise Güney Koreli. Biz bu insanları Türkiye'yi desteğe çağırdık. Bu maçı izleyecek 10 bin kişiyi bir statta toplayarak Türkçe tezahüratlar öğrettik. Ayrıca üzerinde İngilizce ''We love Turkey'' Seni seviyoruz Türkiye yazılı 10 bin tişört dağıtacağız. Güney Kore'nin ardından ülke olarak Türkiye'yi destekleyeceklerinin sözünü aldık. Milli takımımız yine büyük bir taraftar desteğiyle sahaya çıkacaktır.'' 
     
     ''TÜRKLERİ OTELLERE GÖNDERMEK İSTEMİYORLAR'' 
     Güney Kore halkının ülkelerine gelecek Türkleri otellere göndemek istemediklerini anlatan Sinan Öztürk, şöyle devam etti 
     ''Kore savaşının ardından ilk kez bu kadar kalabalık bir Türk topluluğunu konuk edecekleri için heyecanlandılar. Evlerinde ağırlamak istiyorlar. Evde ağırlama olayını da organize edeceğiz. Ayrıca, Kore'deki bütün Budist tapınakları kalınabilir hale getirildi. Budizmi öğrenmek isteyen kişiler buralarda ücretsiz olarak konaklayabilecekler.'' 
     
     ''HAVALİMANINDAN İTİBAREN KARŞILAYACAĞIZ'' 
     Sinan Öztürk ayrıca, karşılaşmaları izlemek için Güney Kore'ye gelecek taraftarlardan Türk pasaportu taşıyanlara havalimanında Türkçe 40 sayfalık bir tanıtım kitapçığı ile telefon kartı verileceğini anlattı. 
     Çevirisi kendisi tarafından yapılan kitapta, ulaşım, yiyecek, statlar ve bazı konuşma kalıplarıyla birlikte son derece faydalı bilgilere yer verildiğini açıklayan Öztürk, telefon kartının arkasında bu ülkede yaşayan 10 Türk'ün telefonlarının yer aldığını, taraftarların sıkıntı yaşadıkları durumlarda ücretsiz olarak kart yardımıyla bu kişileri arayabileceklerini ifade etti. 
     





</TEXT>
</DOC>
