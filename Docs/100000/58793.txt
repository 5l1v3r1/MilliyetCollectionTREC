<DOC>
<DOCNO> 58793 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/25/dunya/adun.html </URL>
<DATE> 2001/12/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Irak’a 100 bin asker 
</HEADLINE>
<TEXT>

Newsweek dergisi, ABD’nin Irak’ı 100 bin askerle kuzey ve güneyden işgal ederek Bağdat’a girmeyi planladığını öne sürdü 
     DIŞ HABERLER SERVİSİ 

     ABD’nin, Irak’a karşı operasyon yapılması için kesin karara vardığı ve Saddam Hüseyin’i devirmek için 100 bin kişilik bir kuvvetle kuzey ve güney olmak üzere 2 koldan başkent Bağdat’a girme planları üzerinde çalıştığı öne sürüldü. 
     
     Bush’tan okey 
     "Sorunun artık Irak’a müdahale edilip edilmeyeceği değil, operasyonun ne zaman yapılacağı" olduğunu iddia eden dünyaca ünlü Amerikan haber dergisi Newsweek, Beyaz Saray kaynaklarına dayandırdığı haberinde, Türkiye ve öteki bölge ülkelerinin sessiz kalarak operasyona onay verdiğini de iddialarına ekledi. 
     Dergiye göre, şimdiye kadar Irak’ın 11 Eylül saldırılarıyla doğrudan bir bağlantısının olmadığını ve bu yüzden operasyon düşünülmediğini belirten Amerikalı yetkililer son dönemde siyasi baskıların artması üzerine Irak’a askeri müdahale düzenlenmesi konusunda ikna oldu. Başkan George Bush ve ulusal güvenlik yetkilileri operasyona "okey" derken, ABD genelkurmayı Irak’ın güney ve kuzeyden 50’er binlik iki orduyla işgal edilmesini öngören bir planı masaya koydu. Plana göre, aynı anda harekete geçecek iki ordu Bağdat’a girerek Saddam’ı devirecek ve Irak muhalefeti de ayaklanarak Amerikalı askerlere yardımcı olacak. 
     Ancak Ortadoğu’daki ABD askeri gücünün komutanı General Paul Mikolaşek’in Körfez Savaşı’nda Irak’a karşı 169 bin asker kullanıldığını hatırlatarak 100 bin askeri az bulduğu belirtildi. Dergi, Irak’a karşı olası savaş için Amerikan üçüncü ordusunun merkezini Kuveyt’e taşıdığını bildirdi. 
     
     Türkler kokuyu aldı 
     Newsweek, Irak’a operasyonun kaçınılmaz olduğunu gören Türkiye, Ürdün, Kuveyt ve Suudi Arabistan’ın, "sessizce", ABD’ye "işbirliğine hazırız" mesajı verdiğini de iddia etti. Dergi, bir Türk yetkilinin "Washington’da birşeylerin piştiğine dair kokuyu alıyoruz. Ancak tam olarak ne olduğunu bilmiyoruz" sözlerine yer verirken, Başbakan Bülent Ecevit’in Ocak ortasında Washington’ı ziyareti sırasında Irak konusunun gündemde önemli yer tutacağını kaydetti. 
     



 DÜNYA 














</TEXT>
</DOC>
