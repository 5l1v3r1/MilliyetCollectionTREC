<DOC>
<DOCNO> 55375 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/03/son/sonspo22.html </URL>
<DATE> 2001/12/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaş'ın Ronaldosu "Bu maç bize 3 değil 6 puan kazandırdı" 
</HEADLINE>
<TEXT>

     Fenerbahçe maçında attığı 2 golle takımını galibiyete taşıyan Beşiktaş'ın Brezilyalı futbolcusu Guiaro Ronaldo, attığı gollerden çok, kazanmalarına sevindiğini söyledi. 
     Ronaldo, profesyonel bir futbolcu olduğunu ve her maça aynı ciddiyetle çıktığını kaydederek, ''Fenerbahçe maçı benim için ayrı bir anlam taşımıyordu. Ben her zamanki gibi büyük-küçük takımı ayırımı yapmadan, görevimi yapmaya çalıştım. 2 gol atmak, takımın da bu gollerle galip gelmesi mutluluk verici. Ancak asıl önemlisi, 3 puana ihtiyacımız olan bir maçı kazanmak oldu. Ben değil, başka biri de gol atabilirdi'' diye konuştu. 
     Fenerbahçe'nin, Galatasaray gibi şampiyonluktaki rakiplerinden biri olduğunu ifade eden Ronaldo, ''Bu galibiyet bize 3 değil, 6 puan kazandırdı. Bundan sonra daha dikkatli olmak zorundayız. Çünkü şampiyonluk yarışında artık biz de varız'' dedi. 
     Brezilyalı futbolcu, Fenerbahçe maçının artık geride kaldığını, 7 Aralık Cuma günü yapacakları Gençlerbirliği maçına konsantre olmaları gerektiğini vurgulayarak, ''Eğer Gençlerbirliği'ni de yenersek, o zaman Fenerbahçe galibiyetinin bir anlamı olur. Bu nedenle, geçmişi unutup, geleceğe bakmalıyız'' diye konuştu. 
     Ronaldo, attığı ilk golü oğluna, 2. golü ise teknik direktör Chrestoph Daum'a hediye ettiğini ifade ederek, ''Oğlumun geçen hafta doğum günü vardı. O'na hediye alamamıştım. İlk golü de oğluma hediye ettim. 2. gol de Daum'undur'' diye konuştu. 
     
     'Brezilya ve Türkiye çıkar' 
     Dünya Kupası finallerinde Brezilya ile Türkiye'nin aynı gruba düşmesine de değinen Ronaldo, ''Bence grubun favori takımı Brezilya. 
     Brezilya ile birlikte Türkiye'nin gruptan çıkacağını düşünüyorum'' dedi. 
     Kosta Rika ve Çin'in, Brezilya ile Türkiye'ye rakip olamayacağını öne süren Ronaldo, ''Türk Milli Takımı, son dönemlerde büyük bir çıkış içinde. İlk iki için Brezilya ile çekişecek düzeyde bir ekip. Umarım bu iki takım, bir üst tura çıkar'' diye konuştu. 
     






</TEXT>
</DOC>
