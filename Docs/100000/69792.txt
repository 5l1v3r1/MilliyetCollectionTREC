<DOC>
<DOCNO> 69792 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/27/son/sondun15.html </URL>
<DATE> 2002/02/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Müslüman ülkelere göre ABD "kendini beğenmiş"... 
</HEADLINE>
<TEXT>

     Aralarında Türkiye'nin de bulunduğu 9 Müslüman ülkede yapılan bir kamuoyu araştırması, bu ülke halklarının ABD'yi ''acımasız ve kendini beğenmiş'' bulduklarını ortaya koydu. 
     Dünyadaki Müslümanların yaklaşık yarısının bu 9 ülkede yaşadığı bildiriliyor. 
     Gallup kamuoyu kuruluşunca yapılan araştırmaya, Türkiye, İran, Pakistan, Endonezya, Lübnan, Fas, Kuveyt, Ürdün ve Suudi Arabistan'dan 9924 kişi katıldı. 
     
     Türklerin yüzde 40'ı ABD'ye beğeniyor 
     Bu ülkeler içinde Amerika'ya en olumlu bakanlar yüzde 41 ile Lübnanlılar. Aynı zamanda NATO üyesi olan Türkiye'de de halkın yüzde 40'ı Amerika'ya olumlu baktığını belirtti. 
     Amerika'ya olumlu gözle bakan Pakistanlıların oranı ise sadece yüzde 5. Amerika hakkında olumlu görüşleri olanların oranları diğer ülkelerde şöyle Kuveyt yüzde 28, Endonezya yüzde 27, Ürdün ve Fas yüzde 22, Suudi Arabistan yüzde 16 ve İran yüzde 14. 
     Soruları cevaplandıran kişilerin önemli bir bölümü kendilerini ABD'ye yakın bulmadıklarını belirtirken, halkın çoğunluğu Başkan George Bush'tan da hoşlanmadığını ifade etti. 
     ABD hakkında olumlu görüş sahibi olmayan Müslümanların genel oranı yüzde . Amerika'ya ılımlı bakanların oranının ise yüzde 22 olduğu bildirildi. Başkan Bush'u beğenmeyenlerin oranı yüzde 58'i bulurken, beğenenlerin oranı yüzde 11'de kaldı. 
     Müslüman ülke halklarının yüzde 67'si ''11 Eylül saldırılarını manevi açıdan haklı bulmadıklarını'' belirttiler, ancak yüzde 77'si ''Afganistan'a yönelik Amerikan askeri operasyonunun da aynı şekilde haklı gösterilemeyeceğini'' savundular. 
     Sorulara cevap verenlerin yüzde 61'i, ''11 Eylül saldırılarını Arapların yapmış olduğuna inanmadıklarını'' söyledi. 
     Araştırmaya katılanların çoğunluğu ''ABD'nin İslam değerlerine karşı taraflı ve saldırgan bir tutum içinde olduğunu'' söylerken, ''Amerika'nın, özellikle Filistin halkına karşı taraflı davrandığını'' vurguladı. 
     ''Amerikan değerlerini aşırı derecede materyalist'' bulan Müslümanlar, ''bu değerlerin kendi toplumları üzerinde olumsuz etki yaptığını'' da ifade ettiler. 
     






</TEXT>
</DOC>
