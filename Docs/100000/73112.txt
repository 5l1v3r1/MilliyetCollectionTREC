<DOC>
<DOCNO> 73112 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/17/son/soneko06.html </URL>
<DATE> 2002/03/17/ </DATE>
<TIME>  </TIME>
<AUTHOR>  </AUTHOR>
<HEADLINE>
AB'den yurttaşlarına mesaj "Gelecekte daha uzun çalışacaksınız" 
</HEADLINE>
<TEXT>

     Refah Devleti uygulamalarına alışık Avrupalılar için Avrupa Birliği'nin dün sona eren Barselano zirvesi tatsız sonuçlar getirecek. 
     Zirve sonunda yayımlanan ortak bildirinin içeriği, AB üyesi ülke yurttaşları için ''daha uzun süre ve daha sıkı çalışmak'' anlamına geliyor. 
     Ortak bildiride, AB'deki emeklilik yaşının 2010 yılına dek 58'den 65'e çıkarılması hedefi yer alıyor. 
     Avrupa ülkelerinde yaş ortalamasının ve emeklilerin toplam nüfus içindeki oranının yükselmesinin, şu andaki cömert ve rahat emeklilik sistemlerini sürdürülemez hale getireceğini savunan uzmanlar, Avrupalıların gelecekte şimdiki kadar rahat olamayacağını vurguluyor. 
     AB, şu anda bir ''saatli bombaya'' dönüşen emeklilik sorununu çözmek için aynı anda hem emeklilik yaşını yükseltmeyi hem de toplam istihdamı artırmayı hedefliyor. 
     Daha fazla insanın daha uzun yıllar çalışması şeklinde özetlenebilecek formüle göre, nüfus artış hızı sıfıra yaklaşan Birlik içinde işgücünün artırılabilmesi için daha fazla kadının çalışma hayatına katılmasının teşvik edilmesi öngörülüyor. 
     






</TEXT>
</DOC>
