<DOC>
<DOCNO> 82908 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/09/ekonomi/eko08.html </URL>
<DATE> 2002/05/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Uyuyan borsaya üretim dopingi 
</HEADLINE>
<TEXT>

Satış baskısında ve hacimsiz günler yaşayan borsaya, büyüme rakamları can verdi. Endeks yüzde 3.96 artarak 12.117 puana yükseldi 
     EKONOMİ SERVİSİ 

     Sanayi üretimi geçen yılın mart ayına göre yüzde 18.7 artması ve bu rakamın beklenenin oldukça altında gelmesi, uyuyan borsayı uyandırdı. Sabah saatlerinde satış baskısıyla 11.571 puana kadar gerileyen endeks, sanayi üretim rakamlarının açıklanmasından sonra hızla yükselmeye başladı. 
     Banka ve holding hisselerinde başlayan alımların sanayi şirketlerine yansıması, endeksin 12.000 direnç seviyesinin geçilmesinde etkili oldu. İMKB - 100 Endeksi dün 461 puanlık artışla 12.117’ye yükseldi. Hisse senetlerinin değer artışı da yüzde 3.96 olarak gerçekleşti. 
     100 günlük ortalamanın 12.180 puan seviyelerinde olduğunu belirten uzmanlar, direncin kırılması için artan işlem hacminin devam etmesi gerektiğini savundular. 
     Uzmanlar, büyüme rakamlarının tahminlerin de üstünde geldiğini kaydederek, sanayideki canlanmanın orta vadede piyasaları olumlu etkileyeceğini belirttiler. 
     
     İşlem hacmi arttı 
     Son bir haftadır 152 - 305 trilyon lira arasında seyreden işlem hacmi dün özellikle ikinci seansta gelen alımlarla 482.7 trilyon liraya ulaştı. Uçak satışı haberiyle THY yüzde 8.33 ile günün en çok değer kazanan hisselerinden biri oldu. 
     
     Dolar durgun 
     1 milyon 300 bin liranın altına indikten sonra geçtiğimiz haftalarda hızla yükselen dolar, dün sakin bir seyir izledi. Dolar bankalarası piyasada 1 milyon 370 - ile 1 milyon 380 bin lira arasında dar bir bantta hareket etti. Dolar serbest piyasada 1 milyon 379 bin liradan kapandı. Bonoda ise işlem hacmi arttı ve faiz oranları düştü. En çok işlem gören 9 Nisan 2003 vadeli bonunun faizi de 1 puanlık düşüşle 53.75’e indi. 
     



 EKONOMİ 





















</TEXT>
</DOC>
