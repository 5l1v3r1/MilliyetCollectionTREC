<DOC>
<DOCNO> 89465 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/12/son/sonspo09.html </URL>
<DATE> 2002/06/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Arjantin de elendi... Peki Ortega ve Almeyda ne yaptı ... 
</HEADLINE>
<TEXT>

     Dünya Kupası F Grubu maçında karşı karşıya gelen İsveç ve Arjantin 1 - 1 berabere kaldı. Bu sonuçla Fransa'dan sonra en büyük favorilerden Arjantin de kupaya ilk turda veda etti. 
     Tur atlamak için 3 puana ihtiyacı olan Arjantin, bütün maç boyunca baskılı bir oyun sergiledi. Karşılaşmanın büyük bölümü İsveç ceza sahasında geçmesine rağmen güçlü ve iri İsveçli savunmacılar büyük bir direnç göstererek pozisyonların gol olmasına imkan vermedi. 
     Herkes Arjantin'den gol beklerken İsveç'in frikikten bulduğu mükemmel gol Arjantinli oyuncular üzerinde şok etkisi yarattı. Penaltı pozisyonuyla golü bulduklarında ise dakika 88'i gösteriyordu ve artık çok geçti... 
     
     Ortega ve Almeyda... 

     Arjantin Milli Takımı'nın ilk 11'inde, Fenerbahçe'nin renklerine bağladığı Ortega ve peşinde koştuğu Almeyda da yer aldı. 
     Ortega maç boyunca çok mücadele etti. Gelişen atakların büyük bir bölümünde onun imzası vardı. Ancak bu ataklar ceza sahası içine girildiğinde İsveçli oyuncular tarafından eritildi. Ve aynı Ortega maçın son dakikalarında yarattığı penaltıyla takımına umut veren isim oldu. 
     Çok teknik bir oyuncu olmasına rağmen mücadele azmi ile dikat çeken Ortega'nın tek zaafı ya da avantajı kendini çok fazla yere atması. Ancak O, hakemleri faul olduğuna dair ikna etmeyi başarıyor. 
     Oyundan 2. yarının ortalarında çıkan Almeyda ise defansta top dağıtan, mücadeleci futboluyla göz doldurdu. Zaman zaman sürpriz çıkışları yaparak şut atan ve kritik paslar atan Almeyda Fenerbahçe'nin aradığı futbolcu olabilir. 
     
     Maçın künyesi 

     Stat Miyagi Hakemler Ali Muhammed Bujsaim Birleşik Arap Emirlikleri , Heiner Mueller Almanya , Michael Ragoonath Trinidad-Tobago 
     İsveç Hedman, Mellberg, Mjallby, Jakobsson, Luciç, Alexandersson, Linderoth, Svensson Dk. 68 Jonsson , Svensson, Allback Dk. 46 Andersson , Larsson Dk. 88 İbrahimoviç 
     Arjantin Cavallero, Pochettino, Chamot, Samuel, Zanetti, Almeyda Dk. 63 Veron , Sorin Dk. 63 Gonzalez , Aimar, Ortega, Batistuta Dk. 58 Crespo , Lopez Goller Dk. 59 Svensson, Dk. 88 Crespo Sarı Kartlar Dk. 65 Svensson, Dk. 78 Larsson İsveç , Dk. 55 Chamot, Dk. 58 Almeyda, Dk. 75 Gonzalez Kırmızı Kart Dk. 45 Cannigia Arjantin yedek oyuncu 
     

     
</TEXT>
</DOC>
