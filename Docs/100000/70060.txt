<DOC>
<DOCNO> 70060 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/28/son/sontur07.html </URL>
<DATE> 2002/02/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Konya'da bin ton altın rüyası... 
</HEADLINE>
<TEXT>

     Konya'nın Karatay İlçesi'nde bulunan Karacehennem Mağarası'nda bin ton altın olduğunu iddia eden 3 sanayici ve işadamı, 6 ay önce başlattıkları define kazısından birkaç gün içinde sonuç alacaklarını iddia ettiler. 
     Plastik imalatı yaptığını belirten ve güvenlik nedeniyle ismini gizli tutan defineci, 1967 yılında Karacehennem Mağarası'nda hazine olduğu yolunda aldığı duyumlar üzerine 35 yıldan beri bölgede çalışma yaptığını anlattı. 
     Defineci, 12 tünelin bulunduğu labirent şeklindeki mağaraya 1992 yılında indiğini, gizem dolu tüneller arasından hazinelerin bulunduğu odalara ulaştığını belirterek şunları söyledi 
     
     Definece Emin 

     ''Karacehennem Mağarası'nda, temin ettiğim son sistem dedektörler sayesinde, 20-25 kiloluk külçeler halindeki altınlarla karşılaştım. 
     Define, 22 ve 24 ayar bin ton altını bünyesinde barındırıyor. 
     Bürokratik zorluklar nedeniyle bölgede 6 ay öncesine kadar çalışma yapamadım. Ama herkes bilmeli ki, bu bir rüya değil, gerçek. Çünkü altınları gözlerimle gördüm. Bu büyük servetin yer altında kalmaması için bir tane dahi örneğini günışığına çıkaramadım. Çünkü bu işin yasal olmadığını ve parça parça çıkarılacak definenin birgün yakalanacağımı biliyordum.'' Defineci, 6 ay önce Konya Valisi Ahmet Kayhan'ın da desteğini alarak jandarma nezaretinde define kazısına başladığını anlatarak, şunları söyledi 
     ''17 Ağustos depremi sonrası çökmeler nedeniyle tünellerin büyük bölümü hasar gördüğü için işimiz güçleşti. Ancak 29.5 metre derinliğe indik. Altınlar yerin 30 metre altında. Yani birkaç güne kadar mutlu sona ulaşacağız. Bugüne kadar diğer 2 arkadaşımla birlikte 200 milyar lira harcama yaptık. Çalışmalarımız çok kapsamlı devam ediyor. Bizi hayalperest olarak tanımlayan, zaman zaman alay eden kişiler, kısa süre sonra ne kadar yanıldıklarını anlayacaklar.'' 
     
     Kültür Müdürlüğü şüpheli 

     Defineci, yeraltında gizli kalan hazinenin hangi döneme ait olduğu konusunda şimdiye kadar net bilgi sahibi olamadıklarını da belirtti. 
     İl Kültür Müdürü Necip Mutlu ise bu bölgede bu miktarda altın bulunma olasılığının çok zayıf olduğunu ifade ederek, ''Arkeolojik bulgular, definecilerin tezini çürütüyor. Keşke altın olsa, fakat biz bunun bir hayal olduğunu düşünüyoruz'' dedi. 
     






</TEXT>
</DOC>
