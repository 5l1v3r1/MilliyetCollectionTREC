<DOC>
<DOCNO> 50009 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/01/son/soneko11.html </URL>
<DATE> 2001/11/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Borsa'da disket emirleri sistemine itiraz... 
</HEADLINE>
<TEXT>

     Borsa Yatırımcıları Derneği BORYAD Başkanı Ali Bahçuvan, disket emirleri sisteminin sadece belli grupların hizmetinde olduğunu öne sürerek, bu sistemin kaldırılmasını istedi. 
     Bahçuvan, İMKB tarafından uzaktan erişime geçiş için öngörülen, ancak ''spekülatör ve manipülatörlere destek sağlama görevinden başka hiç bir amaca hizmet etmediğini'' öne sürdüğü disket emirlerinin, zaten adil olmayan güç dengesini gerçek yatırımcı aleyhine tamamen bozduğunu savundu. 
     Piyasalar açılmadan önce piyasa beklentisine göre 5 ile 10 program disketi hazırlayan spekülatör ve manipülatörlerin, disket seansı içinde yeni emirler verebilmesine karşın, yatırımcının emir veremediğini ifade eden Bahçuvan, ''Alış ve satış için açılıştaki fırsatları kaybeden yatırımcılar, daha yüksek maliyete alım yaparken, satışlarını daha ucuz fiyatlarda yapmaktadırlar'' dedi. 
     Bazı aracı kurumların disket seansında aktif işlem yapma olanağı sağlayan programlar yazdırdığı bilgilerinin derneğe ulaştığını bildiren Ali Bahçuvan, Derneğin Piyasa İzleme Komitesi'nin bu aracı kurumlar hakkında araştırmalarını sürdürdüğünü duyurdu. BORYAD Başkanı Ali Bahçuvan, şu görüşleri dile getirdi 
     ''Kimi aracı kurumların sadece büyük emirleri disket emiri olarak kabul etmesi, Anadolu'daki yatırımcının bu işlemleri neredeyse hiç gerçekleştirmemesine yol açmaktadır. Bu nedenle sadece belli grupların hizmetinde olan bu sistemin kaldırılması, uzaktan erişimin ise daha somut projelerle ve internet hukukundaki sermaye piyasası hükümlerinin sağlam bir zemine dayandırılmadan işleme konulmaması Borsa'da yeni mağdurların ortaya çıkmasını önleyecektir.'' 
     






</TEXT>
</DOC>
