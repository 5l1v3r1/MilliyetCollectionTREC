<DOC>
<DOCNO> 61512 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/10/siyaset/siy05.html </URL>
<DATE> 2002/01/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Yücelen duyarlılığı 
</HEADLINE>
<TEXT>

İçişleri Bakanı, Kılıçbalığı operasyonunda polisi nazik bir tutum sergilemesi konusunda uyarmış 
     TOLGA ŞARDAN Ankara 

     Emlakbank eski bürokratlarının aralarında bulunduğu birçok ismin gözaltına alındıktan kısa süre sonra serbest bırakıldığı Kılıçbalığı Operasyonu’yla ilgili eleştirileri değerlendiren İçişleri Bakanı Rüştü Kazım Yücelen, "Polisin medeni bir hareket tarzı olmasını çok önemsiyorum. Söz konusu operasyonda da bu talimatım uygulandı" dedi. 
     Kabinede bir süre İnsan Haklarından Sorumlu Devlet Bakanlığı görevini üstlenen, polisin çağdaş görüntüler vermesi için sık sık genelge yayımlayan Yücelen, Milliyet'e yaptığı açıklamada şunları söyledi 
     "Benim talimatım şudur evlere resmi polis gitmeyecek, uygunsuz saatlerde ve uygunsuz hareketlerle insanlar ite kaka kelepçelenip getirilmeyecek. Nazikçe davet edilecek, gerekli hallerde eşlik edilecek. Bu operasyonda da talimatıma uyuldu." Yücelen'in, savcının ifadesini almak istediği iki eski genel müdürü de bizzat uyardığı ve "Siz genel müdür düzeyinde görev yaptınız, polisin kapınıza gelmesi hoş olmaz, lütfen savcılığa gidin" dediği öğrenildi. 
     
Talimat savcıdan      35 kişinin evlerinden alınmasıyla başlayan eleştirilere son noktayı soruşturma savcısının yazısı koydu. Savcı Altan Günaydın'ın Mali Şube’ye gönderdiği 21 Kasım 2001 tarihli yazıda, 2001 52658 hazırlık sayılı dosyada adı geçenlerin yakalanmasını istediği ve "Ayrıntılı ifadelerinin sanık sıfatıyla alınması ve evrakıyla birlikte 'mevcutlu' olarak getirilmesini" istediği anlaşıldı. Ancak bu yazının üzerinden 47 gün geçtikten sonra operasyonun düğmesine basıldı. 
     



 SİYASET 














</TEXT>
</DOC>
