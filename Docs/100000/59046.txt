<DOC>
<DOCNO> 59046 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/26/yasam/yas03.html </URL>
<DATE> 2001/12/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Liseye Şıllık’ baskını 
</HEADLINE>
<TEXT>

Sevgilisinin adının okulun Şıllıklar listesi’nde olduğunu öğrenen öfkeli genç, bıçakla okul basıp kendine bağıran bir öğrenciyi yaraladı 
     HAKAN KARABAY - FATMA HATUN ALAGÖZ Bursa DHA 

     Bursa’da sevgilisi Z.K.’nin adının lisenin "Şıllıklar Listesi" diye kantinde masaya yazılmasına sinirlenen 17 yaşındaki F.D. bıçakla okul bastı. 
     Ulubatlı Hasan Anadolu Lisesi Müdür Yardımcısı Zeki Yeşil’i tekmeleyip öğrenci İlter Gürler’i bıçaklayan Cumhuriyet Lisesi öğrencisi F.D., doktor olan babası tarafından polise teslim edildi. 
     Lise 2. sınıf öğrencisi olan F.D., kız arkadaşının adının okul kantininde masaya yazılan Şıllıklar Listesi’nde olduğunu öğrendi. Çılgına dönen F.D., dün öğle saatlerinde daha önce sınıfta kaldığı için kaydını aldırdığı kız arkadaşının okuluna gitti. Kantinde, "Bu yazıyı kim yazdı. Kız arkadaşımın adını nasıl buraya yazarsınız. Bunun hesabını soracağım" diye bağıran F.D., karşısına çıkan Müdür Yardımcısı Zeki Yeşil’e tekme attı. 
     
Polise babası teslim etti      F.D., bu sırada "Neden bağırıyorsun Sen mafya mısın " diye kendisine çıkışan öğrenci İlter Gürler’i göğsünden bıçaklayarak ağır yaraladı. Lise son sınıfa giden İlter Gürler, derhal kaldırıldığı Yüksek İhtisas Hastanesi’nde ameliyata alındı. 
     F.D. ise olayın ardından kayıplara karıştı. Ancak Bursa’da Diyaliz Merkezi sahibi olan babası Opr. Dr. Uğur D., durumu öğrenince oğlunu cep telefonundan arayıp muayenehanesine çağırdı. Ardından emniyeti arayan baba oğlunu polislere kendi elleriyle teslim etti. 
     



 YAŞAM 




















</TEXT>
</DOC>
