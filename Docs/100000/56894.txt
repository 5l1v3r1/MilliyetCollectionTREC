<DOC>
<DOCNO> 56894 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/13/dunya/dun01.html </URL>
<DATE> 2001/12/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Atina AB’yi felç ettİ 
</HEADLINE>
<TEXT>

Yunanistan, Kıbrıs ve Ege vetosunu çekmezse, Avrupa Acil Müdahale Gücü özürlü doğacak 
     GÜVEN ÖZALP Brüksel 

     Avrupa Güvenlik ve Savunma Politikası’nın AGSP işlevsel hale gelmesine yeşil ışık yakılması beklenen Laeken Zirvesi’ne bir gün kala Yunanistan’ı ikna çabaları sürüyor. Henüz bir uzlaşma sinyali gelmemesi nedeniyle kara kara düşünen AB Dönem Başkanı Belçika, şartlar ne olursa olsun işlevsellik konusunda ısrarlı. Belçika tarafından hazırlanan ve Laeken’de AB liderlerine sunulacak olan rapor da bu yaklaşımı yansıtıyor. 
     Yunanistan’ın, Türkiye ve AB arasında varılan uzlaşma uyarınca Kıbrıs ve Ege’nin kurulması öngörülen Acil Müdahale Gücü’nün kapsama alanı dışında bırakılmasına itirazını kaldırmaması, NATO imkanlarından yararlanmayı hedefleyen AB’nin İttifak’la bu konuda anlaşma umutlarını bir başka bahara erteleyecek. Bir başka deyişle NATO imkanlarını vazgeçilmez olarak gören Birlik açısından AGSP "özürlü" doğacak. Raporda, AB üyelerinin Acil Müdahale Gücü için yapmayı taahhüt ettikleri katkının beklenenin ötesine geçtiği ve Birliğin kriz yönetimi operasyonları gerçekleştirme yeteneğine ulaştığını vurgulayan ifadeler işlevselliği neredeyse kesin kılan bir unsur olarak algılanıyor. Rapor, 2003 yılı itibarıyla bu gücün tam anlamıyla ayakları üzerinde duracağının kanıtlandığını belirtiyor. Rapor Ocak 2002’de dönem başkanlığını devralacak olan İspanya’ya NATO’yla görüşmelerin sürdürülmesi görevini veriyor. 
     



 DÜNYA 












</TEXT>
</DOC>
