<DOC>
<DOCNO> 59848 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/31/son/sondun14.html </URL>
<DATE> 2001/12/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Japonya'da yılbaşı 
</HEADLINE>
<TEXT>

     Yeni yıl kutlamaları her ülkede olduğu gibi Japonya'da da oldukça renkli görüntülere sahne oluyor. 
     ''Shogatsu'' adı verilen, tüm aile bireylerinin biraraya geldiği kutlamalarda, ''sechi ryori'' adı verilen çeşitli türden yemekler yeniyor. 
     ''Sechi ryori'' olarak adlandırılan yeni yıl yemekleri, Heian döneminde 794-1185 yılları arasında imparatorluk sarayında hazırlanmaya başlandı. O dönemde 10 farklı yiyeceği kapsayan ''sechi ryori''nin servisi vernikli kaplarda yapılıyordu. Bu saray geleneği, daha sonra anonim hale geldi. 
     Her yılın son günlerinde olduğu gibi, bu yılın son günlerinde de Japonlar ''Shogatsu'' yemekleri hazırlamak üzere büyük alışveriş merkezlerini doldurdu. 
     Öte yandan, yeni yıla temiz evlerde girmek isteyen Japonlar, evlerinin yer döşemesinde kullandıkları ''tatami''leri de değiştirdi. 
     Ancak, ''Shogatsu'', sadece evin temizlenmesi ve ''sechi ryori'' denilen özel yiyeceklerin yenmesi anlamına gelmiyor. Kutlama yapılacak evin girişinin her iki yanına, arınma anlamı taşıyan, yeşil çam dalları serpiştirilirken, kapının önüne beyaz renkteki kağıt şeritlerle birlikte asılan samandan yapılan kutsal halat da, yeni yıl tanrısı ''Toshigami''nin geçici ikametini simgeliyor. 
     Ev temizlenip, süslerle donatıldıktan ve üç günlük yemek hazırlandıktan sonra biraraya gelen aile bireyleri, saatler gece yarısını vurduğunda, ''toshikoshi soba'' adı verilen uzun, spagettiye benzer geleneksel yemekten yiyor. Bu upuzun yiyecekten yiyenlerin ''kısmetlerinin de uzun olacağına'' inanılıyor. 
     Yine gece yarısından kısa bir süre önce, tapınakların çanları çalmaya başlar. 108 kez çalan bu çanları duyanların dileklerinin gerçekleşeceğine inanılır. Yeni yılı karşılayan aile bireyleri birbirlerini tebrik ettikten sonra ise ''zoni'' adı verilen bir çeşit çorbayla ''toso'' adı verilen baharatlı sake ikram edilir. Ardından da tapınaklar ziyaret edilir. 
     Yeni yılın ilk saatlerinde milyonlarca kişi tapınakları doldurur. 
     Bu ziyaretler, yılın ilk üç gününde de devam eder. Japonya'daki yeni yıl kutlamaları sırasında, tıpkı Türkiye'de dini bayramlarda olduğu gibi, büyükler çocuklara harçlık verir. 
     






</TEXT>
</DOC>
