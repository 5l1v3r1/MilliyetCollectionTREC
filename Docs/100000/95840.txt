<DOC>
<DOCNO> 95840 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/15/son/soneko23.html </URL>
<DATE> 2002/07/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Euro Dolar'ı geçti... 
</HEADLINE>
<TEXT>

     AB ülkelerinin ortak para birimi olarak 1 Ocak 2002 tarihinden itibaren tedavüle giren Euro, gün içinde ABD Doları'nı geçti. Euro Şubat 2000'den bu yana ilk kez 1 dolar'ın üzerine çıktı. Euro Dolar paritesi 1.0035 düzeyine kadar yükseldi. 
     Güne 10 bin liralık satış farkıyla başlayan dolar ve Euro, öğleden sonra Kapalıçarşı'da alış ve satışta aynı rakama ulaştı. Daha sonra çıkışını sürdüren Euro'nun Türk Lirası satış fiyatı saat 15.30 dolayında 1 milyon 692 bin liraya ulaşırken, ABD Doları'nın Türk Lirası karşılığı 1 milyon 691 bin lira oldu. 
     Ayaklı Borsa'da ise dolar ve Euro, 1 milyon 683-684 bin liradan el değiştiriyor. 
     Uzmanlar, Euro'nun Dolar'ı geçmesinde, Avrupa piyasalarındaki gelişmelerin etkili olduğunu belirtiyorlar. Öte yandan ABD'de ortaya çıkan şirket yolsuzluklarının da Dolar'ın güç kaybetmesine katkıda bulunduğuna dikkat çekiliyor. 
     1 Ocak 1999 tarihi itibariyle Euro'un hayata geçirilmesiyle 1.1740 Euro Dolar paritesinden işlem görmeye başlayan Euro, ilk 1.5 yıl boyunca sürekli düşüş eğiliminde olmuş ve yüzde 20'nin üzerinde değer kaybına uğramıştı. 
     Euro, 2 Aralık 1999 tarihinde, başlangıcından beri ilk defa 1 doların altına düşerek, 99.95 centten işlem görmüştü. 
     

     
</TEXT>
</DOC>
