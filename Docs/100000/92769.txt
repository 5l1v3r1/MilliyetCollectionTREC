<DOC>
<DOCNO> 92769 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/29/spor/spo02.html </URL>
<DATE> 2002/06/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Kesin rota Silva 
</HEADLINE>
<TEXT>

Fenerbahçe, Almeyda’nın maliyetinin beklenen rakama çekilememesi nedeniyle Arjantinli yıldızdan vazgeçme noktasına geldi. Brezilyalı futbolcunun transfer edilmesi bekleniyor 
     YUSUF KOBAL 

     Zorunlu tercih 
     SARI - Lacivertli yöneticiler, Almeyda - Gilberto Silva arasındaki tercihlerini Dünya Kupası’nda başarılı futboluyla göz dolduran Brezilyalı oyuncudan yana kullanmak durumunda kaldı. Yaklaşık 22 milyon doları bulan astronomik maliyeti ve Arjantinli oyuncunun, Ortega’nın aracılık yapmasına rağmen İstanbul’a gelme konusunda tereddütlerinin sürmesi sabırları taşırdı. Yöneticiler, Silva’nın transferini bitirmeye çalıştıklarını ifade ettiler. 
     
     Maliyeti yüksek 
     ALMEYDA’NIN maliyetinin, Brezilya’nın Atletico Minero kulübünde forma giyen ve 11 milyon dolara malolması beklenen Gilberto Silva’yı ikiye katlaması da Fenerbahçe’nin bu kararında önemli rol oynadı. Teknik Direktör Werner Lorant’ın transferine onay verdiği Sambacı, kupadaki başarılı futboluyla da taraftarın gözdesi olmuştu. Sarı - Lacivertli taraftarlar, Silva’nın daha yararlı olacağı görüşünü savundular. 
     
Washington’a ultimatom      FENERBAHÇE’NİN yeni transferi Washington yöneticileri kızdırdı. Almanya kampına katılmayan Brezilyalı futbolcu, "Bana verilen program çerçevesinde hazırlıklarımı yapıyorum. İstanbul’a giderim" diye mesaj yollayınca, kafile başkanı Mahmut Uslu, Sambacı’ya derhal kampa katılmasını söyledi. Sarı - Lacivertliler, Brezilya’dan gelecek olan oyuncunun bir an önce Almanya’ya ulaşması için yoğun çaba harcarken, menajerini de uyararak oyuncuyu kamp süresi kısalmadan Münih’e ulaştırmasını istedi. 
     
İlk fire Rapajc      ALMANYA’DA yeni sezon için kondisyon depolayan Fenerbahçe dün yağmur altında çalıştı. Sabah 1.5 saatlik kros çalışması yapan takımda sağ dizinden sakatlanan Rapajc, idmanı yarıda bıraktı ve tedavi altına alındı. Öte yandan Rapajc’in kamp yerine yanlışlıkla Avusturya’ya gitmesinde rol oynayan ve espri konusu olan istatistikçi İsmet Badak da bisikletten, düşerek yaralandı. Lorant’ın kampın üçüncü gününde futbolcuları çıplak ayakla ve çorapla koşturması dikkati çekti. 
     
Lorant’tan kıyak      MÜNİH’TEKİ Grassau kasabasında yeni sezona hazırlanan Sarı - Lacivertliler, ilk hazırlık maçını bugün Werner Lorant’ın köyünün takımı TSV - Dorfen ile yapacak. Karşılaşma TSİ 19.30’da başlayacak. Dorfen, Almanya’da 8. kümede mücadele veriyor. 
     
Ogün’den gözdağı      TECRÜBELİ futbolcu, kampta hırsı ve çalışkanlığıyla dikkati çekiyor. Fenerbahçe kaptanı Ogün, yapılan flaş transferin forma giymesini etkilemeyeceğini savunup, "Takıma faydası olan oynar. Bence ben değil, yeni gelen oyuncular bu takıma nasıl gireceğini düşünmeli" dedi. 
     
Ağlatan sürpriz      FENERBAHÇE’NİN Alman hocası Lorant, vatandaşları tarafından hediyelere boğuluyor. Alice adlı minik bir hayranının, eski bıyıklı bir fotoğrafını hediye etmesi tecrübeli teknik adamın gözlerinin dolmasına yol açtı. Lorant, bir süre küçük kızla sohbet etti. 
     



 SPOR 


































</TEXT>
</DOC>
