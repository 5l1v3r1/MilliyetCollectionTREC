<DOC>
<DOCNO> 62957 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/18/son/soneko11.html </URL>
<DATE> 2002/01/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Profilo Holding Başkanı "Dünyanın yükselen yıldızı Türkiye.." 
</HEADLINE>
<TEXT>

     Profilo Holding Yönetim Kurulu Başkanı Jak V. Kamhi, dünyanın yükselen yıldızının Türkiye olduğunu bildirdi. 
     Jak V. Kamhi, 2001 yılının değerlendirmesini yaparken, 11 Eylül olaylarının ardından başlayan yeni düzen içinde Türkiye'nin yıldızı parlayan önemli bir ülke olduğunu vurguladı. Kamhi, şu görüşleri dile getirdi 
     ''ABD'de yaşadığımız olay, görüntü itibariyle hoş olmasa da, aslında pek çok güzelliklerin başlangıcı oldu. Yıllarca terörle mücadele eden Türkiye'nin hiçbir zaman yanında yer almayan Batılı ülkeler, böylesine bir olayda Türkiye'yi yanlarında görünce şaşırdılar. 
     Türkiye bu hareketiyle yüzünü Avrupa'ya dönerek, İslam dünyasında gerçek demokrasiyle yönetilen ve Batı'nın her zaman dostu olduğunu bir kez daha göstermiştir. Bundan böyle Türkiye sadece AB değil, dünyanın süper gücü diye tanımlanan ülkelerin arasına sekizinci aday olarak girmeyi hedeflemelidir.'' Geçtiğimiz günlerde yurtdışında katıldığı bir toplantıda, yabancı bir diplomatın konuşmasında Atatürk'ün söylemlerine yer verdiğini belirten Kamhi, dünyanın artık Türkiye gerçeğini kabul ettiğini ve Cumhuriyetimizin kurucusunun 80 yıl önceki söylemlerini geçmiş dönemde kulak ardı edenlerin, bugün bu gerçeği kabul edip bir yönetim modeli olarak uyguladıklarını kaydetti. 
     






</TEXT>
</DOC>
