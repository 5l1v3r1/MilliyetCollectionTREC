<DOC>
<DOCNO> 87120 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/31/spor/ysenay.html </URL>
<DATE> 2002/05/31/ </DATE>
<TIME>  </TIME>
<AUTHOR> ERDOĞAN ŞENAY  </AUTHOR>
<HEADLINE>
Kırmızı alarm 
</HEADLINE>
<TEXT>

     Cumartesi günü biz de Türkiye’nin Uzakdoğu’daki grup maçları için Güney Kore yollarına düşeceğiz MİLLİYET’imiz adına. 
     Bütün Türkiye millilerimizin Brezilya maçında neler yapıp, neler yapamayacağı üstüne sohbet kuruyor futbol bilen dostlarıyla... Gerçekten Brezilya önünde ortaya koyacağımız oyun kaliteleri ve sonucu etkileyecek pozisyon yeterliliği konusundaki ustalıklar, futbolumuzun Dünya ölçeklerinde hangi çıtalara yükseldiğini çok net olarak gösterecek bizlere... Yok, eğer çok bozuk bir tertip ve oyun formatıyla devrilirsek Brezilya’ya, o zaman kimse kalkıp da futbolda şöyle ilerledik, böyle patlama yaptık gibi çürük iddialara soyunmasın bizce... Çin ve Kosta Rika’ya gelince, bizce Milli Takım bu iki ekibe karşı ciddi bir oyun sürati ile sonuca asılır ve yüksek temposunu 90 dakikalara yayabilirse, iki takımı da farklı yenebilir ve Brezilya ile Japonya’daki 16 takım çarpışmalarına katılabilir. 
     
     Benim büyük korkum Brezilya ile oynayacağımız ilk maçtaki stratejileri nasıl yönlendireceğimizdir... Brezilya, en çok Dünya Şampiyonu olmuş, Uzakdoğu oyunlarının sonunda da final oynaması en muhtemel takımdır... İlk maça fırtına gibi girmesi ve yüksek moral yakalayıp, o rüzgarla devam etmek istemesi çok doğal kabul edilmelidir... Yani Brezilya ile keşke ilk maçı değil de, son oyunu oynama fikstürü yakalayabilseydik... İşte o zaman şimdiden gruptaki ikinciliğimizin müjdesini verebilirdim sizlere... Ama Brezilya önünde erken gol yer ve bozuk bir moralle çıkarsak sahadan, işte o havayı kısa zamanda dağıtıp, takımı toparlamak ve iki maçın galibiyetine şartlandırmak çok zor olacaktır bizce... 
     
     Brezilya önünde muhakkak ki kalabalık bir orta alan ve savunma ciddiyeti kurmalıyız maç başlar başlamaz... Üstün fizik gücü ve teknik kapasitelere sahip Brezilya’nın bizi göbekten ve kanatlardan kuşatmaya çalışacağı açıktır... İşte burada Rüştü başta olmak üzere savunma ve orta alandaki isimlerin çok dikkatli ve çabuk olmaları gerekir... Top bizdeyken çok sakin ve hatasız pas zinciri kurmalıyız... Tek top ve risksiz adama pas yapmamız bize hem zaman kazandıracak, hem de her geçen saniye ve dakikalar Brezilya’nın strese girmesini sağlayacaktır... Yani ilerdeki yalnız adama kör toplar çıkarmak yerine orta bölgelerde sağlam paslarla kuracağımız örgütlü bir hücum timi anlayışı bizi alınabilecek bir "puan zaferi" ne götürebilir... Yoksa savruk, anlamsız ve şişirme toplarla Brezilya’ya yüklenmeye başlarsak, işte bu korkulu takım, kaptığı toplarla bizi bir anda haşat edebilir. 
     Tabii bütün bu gerçekler Şenol hocamız tarafından kimbilir kaç kez millilerimize aktarılmış ve beyin yıkama operasyonuna hala devam edilmektedir... Bir de hakemlerle itişip, kakışmak, kendilerini incitecek en küçük bir el - kol hareketleri bize çok pahalıya patlayabilir bu hayati ve tarihi oyunlarda... Yani hepsi ayrı ayrı birer kıymet olan oyuncularımız en ufak bir sinirlilik hareketi yapma lüksüne sahip değildirler... Sukünetin yanında futbolun bütün bilinen inceliklerini çok çabuk düşünerek, aynı şekilde eksiksiz yerine getirmek bize Japonya’ya uçuş yollarını açacaktır... İşte bu uğurda Brezilya oyunu tam bir "kırmızı alarm" 90 dakikasıdır ve de bizim tanıdığımız Türkiye bu dikkatle Almanya ve Hollanda’ları resmi oyunlarda deviren bir takım olduğuna göre, rakibi önünde de niçin devleşip, milletçe arzu ettiğimiz zafere ulaşmasın. 
     



 SPOR 






























</TEXT>
</DOC>
