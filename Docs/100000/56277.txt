<DOC>
<DOCNO> 56277 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/09/spor/ytan.html </URL>
<DATE> 2001/12/09/ </DATE>
<TIME>  </TIME>
<AUTHOR> MEHMET TAN  </AUTHOR>
<HEADLINE>
Zafer ve Trabzon 
</HEADLINE>
<TEXT>

     Temposu yüksek, mücadelesi üst düzeyde ve de her iki taraf için de pozisyonu çok bir ilk yarı izledik Avni Aker'de. İki taraf da, bedeli ne olursa olsun, oyun içindeki tüm riskleri aldı ve sonuna kadar kullandı. Trabzonspor iki golü böyle buldu. Bir başka deyişle Fenerbahçe, gol ararken, Trabzon kalesini abluka altına aldığı dakikalarda kalesinde gol gördü. 
     Fenerbahçe, dafansif ağırlıklı oyuncularla sahaya yayıldı. Gücü ve sahanın her yerindeki presi ile Trabzonspor'u oyundan düşürmek istedi. Buna karşılık Trabzonspor, teknik kapasitesi yüksek oyuncuları ile pas yaparak, paniğe kapılmadan Fenerbahçe'nin baskısını kırmaya çalıştı ve bunu da başardı. 
     Bordo - Mavililer, defansta Serhat ve Andersson'a adam markajı uyguladı. Çok top kullanan, oyunu istediği gibi yönlendiren Fenerbahçe'nin "playmaker"ı Abdullah'ı bile alan savunmasıyla etkisiz hale getirmeye çalıştı. Trabzonspor ayrıca tek forvetle oynadı, Hami'yi serbest adam olarak kullandı. Derin top uygulaması ile Zafer'i sürpriz golcü olarak sahaya sürdü. 
     Trabzonspor'da tüm oyuncular görevlerini eksiksiz yaptılar. İş bilgisi ve iş yeterliliği bakımından kazanmaya daha yakın taraftılar. 
     Fenerbahçe'de görev karmaşası vardı. Trabzonspor'un ilk golünde defans yerleşim hatası yaptı. İkinci golde ise tam uyudular. 
     Top kullanabilen, pas yüzdesi yüksek oyuncu ihtiyacını hissetmiş olacak ki Mustafa Denizli ikinci yarıya Ali Akdeniz'in yerine Yusuf'u oyuna alarak başladı. Kısa bir süre sonra da Ceyhun'u. Abdullah'ı orta beşlinin soluna çeken Denizli, Johnson'u da maça dahil ederek, oyundaki etkinliğini ve Trabzon kalesindeki baskısını arttırdı. 
     Trabzonsporlu Zafer sahanın yıldızıydı. İki gol attığı için değil, beş kişilik koştuğu ve beş kişilik oynadığı için. Trabzon'un "Zafer"i Bordo - Mavililer'e ilaç gibi geldi. 
     



 SPOR 


























</TEXT>
</DOC>
