<DOC>
<DOCNO> 80727 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/27/son/soneko01.html </URL>
<DATE> 2002/04/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Açlık sınırı 324 milyon liraya yükseldi 
</HEADLINE>
<TEXT>

     Türk-İş Araştırma Merkezi'nin araştırmasına göre, "açlık sınırı" olarak da tanımlanan 4 kişilik bir ailenin yeterli, dengeli ve sağlıklı beslenebilmesi için yapması gereken asgari gıda harcaması, Nisan ayında 324 milyon 683 bin liraya yükseldi. 
     Türk-İş'ten yapılan açıklamaya göre, 4 kişilik bir ailenin zorunlu ve asgari düzeydeki gıda harcamasının yanı sıra kira, ulaşım, yakacak, giyim, eğitim, kültür gibi temel gereksinimleri için yapılması gereken harcamaları da dikkate alan ve "yoksulluk sınırı" olarak da belirtilen tutar ise Nisan ayı itibariyle 987 milyon lira olarak hesaplandı. 
     Açıklamaya göre, bir yıl önceki verilere göre yoksulluk sınırı 359 milyon, açlık sınırı ise 118 milyon lira arttı. 
     Ankara'da yaşayan 4 kişilik bir ailenin gıda için yapması gereken harcama tutarı bir önceki aya göre yüzde 2 arttı. Böylece, Nisan ayında son 7 yılın en düşük fiyat artışının gerçekleştiği kaydedildi. 
     





</TEXT>
</DOC>
