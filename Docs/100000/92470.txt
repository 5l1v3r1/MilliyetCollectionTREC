<DOC>
<DOCNO> 92470 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/27/son/sonspo16.html </URL>
<DATE> 2002/06/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaş idmanına Romanya'ya giden Radu katılmadı 
</HEADLINE>
<TEXT>

     Sezona ''Şampiyonluk'' parolasıyla girecek Beşiktaş, yeni sezon hazırlıklarını bu sabah yaptığı antrenmanla sürdürdü. 
     Ümraniye'deki BJK Nevzat Demir Tesisleri'nde gerçekleştirilen ve teknik direktör Mircea Lucescu yönetiminde yapılan antrenmanda futbolcular, kondisyon ağırlıklı bir çalışma yaptı. 
     Lucescu, kondisyon çalışması sırasında futbolcuların adeta pestilini çıkarırken, oyuncularından en ufak sakatlıklarını bile söylemelerini istedi. 
     Siyah-beyazlı futbolcular, antrenmanı top tekniği çalışmasıyla tamamladı. 
     Beşiktaş'ın bugünkü antrenmanına A Milli Takım'da yer alan oyuncularla izinli Zago katılmadı. 
     Sakatlığı henüz geçmeyen Sergen ise takımdan ayrı top çalışması yaptı. 
     Bu arada henüz siyah-beyazlı kulüple anlaşmayan, ancak antrenmanlara çıkan Rumen Radu Niculescu da teknik heyetten izin alarak ülkesine gitti. 
     Niculescu'nun ailevi sorunlarını çözmek için ülkesine gittiği öğrenildi. 
     Öte yandan Beşiktaş'ta bugün de Ronaldo ve Kaan Dobra Özel Acıbadem Hastanesi'nde sağlık kontrolünden geçti. 
     Siyah-beyazlılar, yeni sezon hazırlıklarını bu akşam yapacağı antrenmanla sürdürecek. 
     





</TEXT>
</DOC>
