<DOC>
<DOCNO> 59449 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/28/son/sondun13.html </URL>
<DATE> 2001/12/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Yunan basını "Türkiye gerginliği artırıyor" 
</HEADLINE>
<TEXT>

     Yunan basını, Türkiye'nin Yunanistan ile gerginliği kademeli olarak artırdığını öne sürdü. 
     Ankara'nın Yunan savaş uçaklarının Türk hava sahasını ihlal ettiğine ilişkin açıklamasının ''gerçek dışı'' olduğunu iddia eden gazeteler, dün bu açıklamanın yapıldığı saatlerde Türk savaş uçaklarının Kıbrıs Rum kesimi hava sahasını ihlal ettiğini ileri sürdü. 
     Atina'da yayımlanan Katimerini gazetesi, ''Ankara'nın iddialarının asılsız olduğunu ve asıl toplu halde hava sahası ihlallerine girişen tarafın dün Kıbrıs Rum kesiminde görüldüğü gibi Türkiye olduğunu'' iddia etti. 
     To Vima gazetesi ise Ege'deki gerginliğin Atina'yı kaygılandırdığını yazdı. Adı belirtilmeyen bir Yunan Hava Kuvvetleri yetkilisinin, Türk hava sahasının ihlal edildiğine dair açıklamaları ''gülünç, küstah ve asılsız'' olarak nitelediği belirtilen haberde, ''Türkiye, NATO'nun ilgisizliğinden cesaret alarak ve Yunanistan'ın strateji yoksunluğundan yararlanarak tahriklerini sürdürüyor'' denildi. 
     Atina'nın Türkiye ile yakınlaşma politikasını sürdürmekte zorlandığını yazan Apoyevmatini gazetesinin haberinde de Ankara'nın, Başbakan Bülent Ecevit'in ABD'ye yapacağı ziyaret öncesi Türkiye lehine bir ortam oluşturmak amacıyla Atina ile gerginlik yarattığı iddia edildi. 
     ''Ankara, ihlal ediyor, ardından parasının üstünü de istiyor'' başlığını kullanan Elefteros Tipos gazetesi ise Ankara'nın ihlallere ilişkin açıklamasını, ''ilk kez görülen türden bir küstahlık'' olarak niteledi. 
     Ankara'nın Türk-Yunan ilişkilerinde gerginlik yaratma peşinde olduğunu savunan Ta Nea gazetesi, KKTC Cumhurbaşkanı Rauf Denktaş ile Kıbrıs Rum yönetimi Lideri Glafkos Klerides'in görüşmesi yaklaşırken, Ege'deki ''Türk ihlallerinin'' sayısında büyük artış kaydedildiğini ileri sürdü. 
     Elefterotipiya gazetesi de Yunanistan Savunma Bakanlığı'nın, Ankara'nın ihlallere ilişkin açıklamasını kesin dille yalanladığını yazdı. 
     






</TEXT>
</DOC>
