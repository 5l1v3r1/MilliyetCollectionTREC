<DOC>
<DOCNO> 81300 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/30/son/sontur06.html </URL>
<DATE> 2002/04/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Ankara'da 1 Mayıs kutlamaları Tandoğan Meydanı'nda... 
</HEADLINE>
<TEXT>

     Türk-İş, Hak-İş, DİSK, KESK, Memur-Sen ve TMMOB tarafından ortaklaşa düzenlenen, Emek Platformu'nca da desteklenen Ankara'daki 1 Mayıs kutlamaları Tandoğan Meydanında yapılacak. 
     Kutlamalara, ANAP, DYP, SP, AK Parti, CHP, ÖDP, iP, EMEP ile HADEP'in de katılacağı bildirildi. 
     1 Mayıs Kutlamaları Tertip Komitesi Başkanı ve Hak-İş Genel Başkan 
     Yardımcısı Hüseyin Tanrıverdi'nin verdiği bilgiye göre, yarın saat 10.00'dan itibaren, Hak-İş, KESK, ÖDP, DYP, AK Parti, TTB, Tüm İşçi 
     Emeklileri Derneği, TMMOB ve Halkevleri Maltepe Nokta durağından, Türk-İş, Memur-Sen, Türkiye İşçi Emeklileri Derneği, Türk Diş Hekimleri Birliği, TÜRMOB, ANAP, İP ve SP Celal Bayar Bulvarı-Toros Sokak'tan, DİSK, Türk Eczacıları Birliği, CHP, EMEP, HADEP, Hak-Par ile diğer demokratik kitle örgütleri Hipodrom'dan kutlamaların yapılacağı Tandoğan meydanına yürüyecekler. 
     Katılımcıların meydanda yerini almasının ardından başlayacak kutlamalarda, Türk-İş Genel Başkanı Bayram Meral, Hak-İş Genel Başkanı Salim Uslu, Memur-Sen Genel Başkanı Fatih Uğurlu, TMMOB Başkanı Kaya Güvenç ile DİSK Genel Başkan Vekili Enver Öktem'in birer konuşma yapması bekleniyor. 1 Mayıs'a ilişkin hazırlanan bildiri Tertip Komitesi Başkanı Hüseyin Tanrıverdi tarafından okunacak. 
     Bu arada, SP Genel Başkanı Recai Kutan'ın partili milletvekilleri ile yine DYP Genel Başkan Yardımcısı Nevfel Şahin'in de partili milletvekilleri ile kutlamalara katılacağı bildirildi. 
     





</TEXT>
</DOC>
