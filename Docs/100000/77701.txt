<DOC>
<DOCNO> 77701 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/11/spor/spo01.html </URL>
<DATE> 2002/04/11/ </DATE>
<TIME>  </TIME>
<AUTHOR>  </AUTHOR>
<HEADLINE>
"İşimiz çok kolay" 
</HEADLINE>
<TEXT>

Beşiktaş Kaptanı Tayfur, açık oynayan takımlara karşı başarılı olduklarını belirtti. Tecrübeli futbolcu, "Galibiyet için zorlanmayacağız" diye konuştu 
     BİLAL MEŞE 

     Bu kez sıkıntı yok’ 
     FENERBAHÇE derbisi öncesinde Beşiktaş kaptanı Tayfur, "İnönü Stadı’nda hep sıkıntı çektik, çok puan kaybettik. Özellikle kapanan takımlar karşısında zorlandık. Bu nedenle Fenerbahçe derbisinde işimiz daha kolay olacak. Çünkü rakibimiz ofans ağırlıklı oynayan bir ekip. Galibiyet için zorlanmayacağız" diye konuştu. 
     
     Defansları ağır’ 
     FENERBAHÇE savunmasının ağır olduğuna da dikkat çeken kaptan Tayfur, "Rakip savunmanın bu özelliği bizim için büyük avantaj. Çok koşan bir ekibiz. Artı ligin en iyi futbolunu oynayan biziz. Bu özelliklerimizi sahaya yansıttığımız taktirde derbiden zaferle çıkarız. İlhan Mansız ve Ahmet Dursun, çabuk oyuncular. Her ikisi de bu derbi de çok pozisyon bulurlar" ifadesini kullandı. 
     
     Seyirci desteklesin’ 
     İNÖNÜ Stadı’nda bir çok maçta baskı altında oynadıklarını da vurgulayan Tayfur, şöyle konuştu "Fenerbahçe’yi asla küçümsemiyoruz ve ciddiye alıyoruz. Bu zorlu maçta seyirci desteğine daha fazla ihtiyacımız var. Onlardan hem destek hem de biraz sabır istiyoruz. Baskıdan uzak kaldığımız taktirde işimiz daha kolaylaşacak. Önümüzdeki hedef büyük, takım olarak bunun bilincindeyiz." 
     
Prime zam      Beşiktaş’ta Fenerbahçe derbisi için geri sayım başlarken, yönetim kesenin ağzını açtı. Başkan Serdar Bilgili ve yönetimi, daha önce derbi için belirlenen 15’er milyar liralık galibiyet primine zam yaptı ve 20’şer milyara çıkardı. 
     
Daum, göz açtırmayacak      ALMANYA’DAN moralli dönen Christoph Daum, dün öğleden sonra yapılan çalışmaya çıkarak futbolcuların beynini yıkamaya başladı. Maç gününe kadar futbolcularla sürekli iç içe olacak olan Daum, "Ne kadar sorununuz varsa, hepsini rafa kaldırın, bu maça konsantre olun. Önümüzde büyük bir hedef var. Bu hedefi yakalamak galibiyetten geçer. Sadece ve sadece maça motive olun" diyerek futbolcuları uyardı. 
     
Ronaldo’dan iyi haber      MALATYASPOR maçında sağ dizine darbe alan ve bağlarda zedelenme olduğu tespit edilen Ronaldo’nun derbide forma giyeceği belirtildi. Doktor gözetiminde çalışmalarını sürdüren Ronaldo, yarın takımla birlikte çalışacak. Kulüp doktoru Ayhan Obtur, Brezilyalı futbolcunun ağrılarının sürdüğünü belirtti ve, "Maça kadar hazır olur. Gerekirse iğne ile oynatırız" diye konuştu. 
     
Gizli golcüler      BEŞİKTAŞ Teknik Direktörü Christoph Daum, Fenerbahçe’yi orta alanda durdurup, sürpriz adamlarla vurmayı hedefliyor. Lig başından bu yana forvetin arkasında oyun kurucu olarak görev yapan Baya ve Tümer, derbide gizli golcü olarak görev yapacak. Her iki oyuncu hem orta alanı yönlendirecek, hem de golcülüğe soyunacak. 
     
Favori Boşat plase Ersoy      BEŞİKTAŞ ile Fenerbahçe arasında hafta sonunda oynanacak olan derbi maçı yönetecek hakemin Muhittin Boşat olması bekleniyor. Merkez Hakem Kurulu’nun deneyimli hakeme görev vermemesi halinde ise müsabakayı İzmir Bölgesi’nden Erol Ersoy’un idare edeceği belirtiliyor. 
     
Kapalı gişe      BEŞİKTAŞ-Fenerbahçe arasındaki yılın son derbisinin biletleri tükendi. Dün öğleden sonra gişelere gelenlere bilet kalmadığı bildirildi. Öte yandan Valilik’te Vali Yardımcısı Hüseyin Ece yönetiminde yapılan güvenlik toplantısına iki kulüp temsilcileri katıldı. Güvenlik nedeniyle Fenerbahçe’ye sadece 1600 bilet dağıtılacak. 
     



 SPOR 


























</TEXT>
</DOC>
