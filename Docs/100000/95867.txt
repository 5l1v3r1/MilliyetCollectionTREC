<DOC>
<DOCNO> 95867 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/15/son/sontur10.html </URL>
<DATE> 2002/07/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Saadet Partisine göre hükümet düşüyor... 
</HEADLINE>
<TEXT>

     ANAP'ın Başkanlık Divanı'nda çıkacak karar ve DSP'den sürecek istifalarla bu hafta içinde hükümetin düşeceğini bekleyen SP, Meclis Grubunu olağanüstü toplantıya çağırdı. 
     SP Genel Başkanı Recai Kutan, haftasonunda parti yöneticileriyle değerlendirmeler yaptı. Parti yöneticilerince Kutan'a, Meclis'in toplanmasına ilişkin yaptıkları görüşmelerde ANAP'lıların, "Başkanlık Divanı'nın çok önemli olduğu, burada seçim ve Meclis'in toplanması tarihi konularının yanısıra hükümete devam edilip edilmeyeceği konusunda ANAP'ın eğiliminin büyük oranda netleşeceği" bilgisi verildiği iletildi. 
     Değerlendirmede, ANAP Bakanlık Divanı'nda çıkacak kararla birlikte, ekonomiden sorumlu Devlet Bakanı Kemal Derviş'in Cumhurbaşkanı Ahmet Necdet Sezer ile yapacağı görüşme ve liderler zirvesinin de izlenmesi gerektiği belirtildi. SP'de hükümetin devam etmesinin artık çok zor olduğu, DSP'deki istifaların hükümetin düşmesi sonucuna doğru gittiği, bu hafta sonunda hükümetin kaderinin netleşeceği görüşü benimsendi. 
     Bu görüş doğrultusunda SP'de bugünkü Başkanlık Divanı toplantısı iptal edilirken, SP'nin seçim ve yeni hükümet formülleri konusunda görüşünün belirlenmesi için Meclis Grubu 18 Temmuz Perşembe günü olağanüstü toplantıya çağrıldı. Milletvekillerine, "Bu hafta çok önemli, tatilinizi kesin dönün" talimatı verildi. 
     





</TEXT>
</DOC>
