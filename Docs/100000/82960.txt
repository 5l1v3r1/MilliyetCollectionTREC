<DOC>
<DOCNO> 82960 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/09/spor/spo05.html </URL>
<DATE> 2002/05/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Bizi UEFA eledi 
</HEADLINE>
<TEXT>

     Ben bir ara en tehlikeli rakip olarak Beşiktaş’ı görüyordum. Ama hem kupa, hem ligde iki maç üst üste maç yapınca beyin olarak tükendiler. Beşiktaş bu sene çok ofansif bir takım kurdu. Sürekli ofansif oynadıkları için sezon sonuna doğru büyük bir enerji kaybına uğradılar. Oysa bu ligde demir gibi bir defansın olması gerekir. Ayrıca da taktik olarak hatasız olman şart. Atak oynadığın zaman ligin üçte birinde iyi oynarsın. Ama enerji kaybı yüzünden bitebilirsin. Çünkü bu sistem için çok çalışmak lazım. Ama Beşiktaş’ın iyi bir defansı olsa, daha az çalışarak, gücünü ekonomik kullanarak daha iyi sonuç alabilirdi. Burada en önemli olan final sonucudur. Başlangıç değil. 
     Fenerbahçe ise kendi işine hiç bakmadı. Maç kaybedince bizimle uğraştılar. kendilerini düşünmediler. Önlerindeki maçı nasıl kazanacaklarını planlamadılar. Oysa bu şekilde davranarak, futbolcuların da konsantrasyonunu bozdular. Şu anda hemen aklıma Fenerbahçe’nin oynadığı Gençlerbirliği maçı geldi. 90. dakikada, televizyonun başından maç bitti diye kalktım. Arabaya binip bir yere gidiyordum. Telefon geldi maçın berabere bittiğini söylediler. Tabii inanmadım. Şaka yapıyorlar sandım. Ama doğruymuş. Ligde şartlar eşit. Herkes aynı şekilde sahaya çıkıyor. Onlar hep başkalarına baktılar. Özellikle de bize baktılar. Oysa futbolcuları tek tek aldığınız zaman bizden daha iyiler. Bizden daha şanslı bir şekilde başladılar. Hem ikinci yılları. Bizden daha iyi olmaları gerekirdi. Futbolcularının değerleri daha fazla. Onlar kendi değerlerine biz ise yeni bir takım kurduğumuz için takım olarak kendimize güvendik. Onlarda bir Revivo, Rüştü ya da Ogün eksik olduğu zaman çok sıkıntı yaşıyorlardı. Ama bizde dört kişi olmasa bile hiçbir eksiklik hissetmiyorduk. Biz bir takımdık. Onlarla aynı şartlarda başlamadık. Onlar daha iyi bir takımla başladılar. Biz mütevazı bir kadroyduk. Stadları güzel, seyircileri çok iyi, ama bir şeyleri eksik. Neleri eksik bilmiyorum. Para olarak hiçbir sıkıntıları yok. Futbolcuları parasını alacak diye rahat oynuyor. Fenerbahçe’de en çok bunu kıskandım. Böyle bir sıkıntıyı asla yaşamadılar. Bu durumda hoca iki üç katı daha rahat eder. Futbolcu motive etmek için parasızlık büyük sorun oluyor. 
     Benim hayatım futbolla geçiyor. Bu yüzden özel hayatım bile yine futbolla dolu. Geçenlerde takım izinliydi. Ben de bu izin gününde Florya’da Mondragon ve Kerem ile top oynadım. Bana en büyük dinlenmeyi yine futbol veriyor. Ama bir de tarihi merak var. Müzeleri, camileri gezmeyi çok severim. Şimdi ise İstanbul’un tarihini inceliyorum. Türk televizyonlarını izlemem. Sadece spor programlarına bakarım. Genelde daha iyi anladığım için İtalyan televizyonlarına bakarım. Televizyondaki eski hakem hocaları ile ilgilenmiyorum. Gerek yok. Çünkü hakem kararını vermiştir ve bu karar asla değişmeyecektir. Ne kadar konuşursan konuş. Ben de bazen saha içinde hakem kararına isyan ediyorum. Ama sonra hatalı olduğumu anlıyorum. 
     Bir de en çok maça konsantre olduğun zaman televizyona yakalanan görüntülere kızıyorum. Örneğin tam yere tükürüyorum kamera beni yakalıyor. Gördüğüm zaman çok utanıyorum. Türk sanatçısı fazla tanımıyorum. Türkiye’de yaşamaya kolay uyum sağladım. Buradaki Rumenler çok yardımcı oldu. Ama ikinci sene kimse kalmadı. 
     Türkiye kültür olarak kendisini koruyor. Ekonomik, sosyal ve sağlık olarak yükselme içindeler. Ben kardeşimi tedavi için buraya getirdim. Türkiye inanılmaz güvenli bu konuda. Din açısından töleranslı. Bu konuda çok modern. Herkes serbest. Ben bir ortadoksum. Ama bana karşı hiçbir şey hissetmedim. Herhangi bir tepki görmedim. Futbolcularıma bu konuda çok anlayış gösterdim. Benim bayramlarıma da onlar saygı gösterdi ve hep beni kutladılar. 
     Ben İstanbul’da hiçbir yere çıkmam. Florya, Yeşilköy arasında gelir giderim. Zaman zaman eşim, beni Nişantaşı’na götürür. Bazen de tarihi yerleri gezerim. O yüzden trafiği fazla yaşamadım. Burası öyle bir şehir ki, burada biraz kalırsan, öylesine seversin ve bütün hayatın boyunca kalabilirsin. 
     Ben sinirli bir insan değilim. Bir kere Ümit Karan’a Roma maçında kızdım. Birisine vurmaya çalıştı, yanlışlıkla bana vurdu. Ama sinirlendiğim zaman idmandan futbolcuyu atabilirim. Ayrıca da futbolcu protestosuna, hele haksızsa çok kızarım. Jardel benim kızgın olduğumu söylemiş. Ama olayı yanlış hatırlıyor. Real Madrid maçının ilk yarısından sonra soyunma odasında Jardel formasını çıkarıyordu. Onunla Portekizce konuştum. Ona kızdığımı sandı. Ona yeniden giyinmesini ve çıkıp oynamasını istedim. Ben orada Hagi’ye kızmıştım. Çünkü yerini kaybediyordu. Odada Cüneyt Tanman vardı. Onu odadan çıkarttım ve oyuncularla konuştum. Hagi’ye bağırdım. Yerinde oyna diye. Jardel’i de tekrar giydirip sahaya çıkardım. Ona gol atacaksın dedim. Sonra çıktı gollerini attı ve maçı kazandık. 
     Herhalde bu sezonun en önemli olayı Roma maçı sonrası çıkan olaylardı. Bu bizi her şekilde etkiledi. Çok büyük üzüntü verdi. Futbolcularımı saha içinde tutmaya çalıştım. Ama engelleyemedim. Roma kendini Avrupa Şampiyonu olarak gördüğü ve bu sonucu aldığı için, tahrik olmasına en ufak bir kıvılcım yetiyordu. Bu olaylardan çok etkilendik. Barcelona maçında hakem bu yüzden bize katı davrandı. Liverpool maçında da aynı şekilde Roma’ya böyle davrandılar. UEFA işini biliyor. Aslında çok gizli bir şekilde cezayı verdi. İki takım da elendi. Olaylar olmasaydı, biz burada turu geçerdik. Olaylar olmasaydı Trabzonspor maçını oynardık. Sonuç önemli değil, ama oynardık. Ben oynamak istedim. Ertelenmesini istemedim. O maçı oynamadık. Barcelona maçına kadar hergün bu olay konuşuldu. Avukatlar, kasetler geliyordu. Herkes ne olacak diye konuşuyordu. Bu takımın konsantresini bozdu. Barcelona maçına üç saat vardı, ben avukatlarla toplantı yapıyordum. Trabzonspor maçını oynamak istememe rağmen sabah orada 04’e kadar kaldık, araya bakanlar girdi. Öyle bir olay oldu ki, devletler araya girdi. Bu sportif bir karar olmadı, politik bir karar oldu. 
     Şu anda Galatasaray’ın çok iyi bir kadrosu var. Ama bir kaç sene içinde yeni futbolcular bularak bir denge bulması gerekir. Yeni sezon takviyeler yapması gerekiyor. Maddi sorunu çok önemli. Bunu halletmesi gerekiyor. Ben bu sorunu futbolcularla başardım. Başka hoca bunu yapabilir mi bilmiyorum Bunu başardım, ama seneye ne olur bilemiyorum. Bir - iki çok iyi transfer gerekiyor. Geçen sene bunu yapamadılar. Bizde de bir şeyler eksik. İkinci grup maçlarında Roma, Barcelona ve Liverpool önünde hep öne geçtik, ama koruyamadık. Rakiplerimiz bu fırsatları yakalasa maçları vermezdi. Tecrübe eksiğinden maçları verdik. Bu eksiklikleri görmek gerekiyor. 
     Galatasaray’da bugün Hasan Şaş, Avrupa’da oynayabilir. Normal şartlarda Hasan’ı bırakmaları gerekir. Bu yıl son senesi. Onun için son fırsat para kazanmak için. Bir daha imza atacağını sanmıyorum. Geçen yıl Hakan Ünsal’da yaşananlar sorunlar yaşanmaması için Hasan’a izin vermek gerekir. Onun gitmesi iyi olmaz, ama gitmesi gerekiyor. Onun katkısı çok büyük. 
     Eğer bu futbolcular olmasaydı, ben hiçbir şeydim. Onların davranışları olmasa ben hiçbir şey yapamazdım. Şampiyonluğun önündeki adamlar onlar. Herşey hakları. Yönetim ise tamamen görevini yapmaya çalıştı. Onlara her zaman müteşekkirim. Bir diğer güç seyirci. Fatih Terim’den sonra onların kalbine girmek çok zordu. Aramızda bu yüzden soğukluk oldu. Bende fazla çaba harcamadım. Biraz uzak durdum. Uzun bir zaman böyle gitti. Bir ara beni protesto ettiler. Bunu asla unutmadım. O yüzden seyircisiz çalıştım. Ama son zamanlarda beraber olduk. Sonra da bana büyük sevgi gösterdiler. Beni kabul etmeleri zor oldu. En büyük üzüntüm yine söylüyorum bu sevinci bir hafta yaşayamadım. 
     
Dürüst lig      Ligde şaibe konusuna fazla girmek istemiyorum. Bu iş bitti. Yeniden polemik yaratılmasın. Herkes konuşuyor. İki senedir burada çok dürüst bir lig gördüm. Beni kimse aldatamaz. Ben görüyorum. Burada, son maça kadar temiz oynanıyor. Ligin böyle temiz gitmesinde medyanın da büyük payı var. Zaman zaman hata oluyor. Buna da her yerde rastlanır. 
     
Dört kilo aldım      Balkan yemekleri ve Türk yemekleri arasında belli bir fark yok. Ama buradaki yemekler insanı çok şişmanlatıyor. Ben şu anda normal halimden dört kilo fazla almış durumdayım. Özellikle sebze yemeklerine bayılıyorum. 
     
Ağlatan müzik      Türk müziği genelde insanları ağlatma üzerine kurulmuş. Bu belki de insanların karakterini gösteriyor. Eskiden Osmanlı çok agresifti. Belki de bu müzikle bunu kapatmaya çalıştılar. 
     
Örnek bir ülke      Aslında Türkiye her bakımdan harika bir ülke. Çok modern ülke. Bütün müslüman ülkeler, Türkiye politikasını takip etseler, uygulasalar Dünya daha güzel olurdu. Örnek bir ülke. Diğer müslüman ülkelere kesinlikle örnek olmalıdır. 
     
Ramazan’ı anladım      İlk yılında Ramazan’ın önemini iyi anlayamamıştım. Geçen sene birkaç sorun oldu. Çünkü bilmiyordum. Ama bu sene iyi öğrendim. İdman programlarını buna göre yaptım. Futbolcularımla sürekli bu konuda konuştuk. 7 - 8 oyuncum vardı oruç tutan. Her şeyi onlara göre düzenledim. Geçen sene de bana kimse bu olayı izah etmedi. Ama bu sene bu hataya düşmedim. 
     
     - B İ T T İ - 



 SPOR 




























</TEXT>
</DOC>
