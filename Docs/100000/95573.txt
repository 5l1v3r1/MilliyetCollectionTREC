<DOC>
<DOCNO> 95573 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/14/ekonomi/aeko.html </URL>
<DATE> 2002/07/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Fener’in halka arzında Global de devrede 
</HEADLINE>
<TEXT>

Galatasaray’ı halka açan Global Menkul Değerler, Yapı Kredi Yatırım ile anlaşan Fenerbahçe’nin halka arzı için de kulüp yönetimiyle görüşmelere başladı 
     SONGÜL HATISARU LONDRA 

     Global Menkul Değerler, Fenerbahçe’nin halka arzı için devreye girdi. 
     Fenerbahçe yönetimi kulubün sonbaharda gerçekleştirilmesi planlanan halka arzı için geçtiğimiz günlerde Yapı Kredi Yatırım’la anlaşmıştı. Ancak, Pamukbank’a el konulması ve Yapı Kredi’ye de iki yönetim kurulu üyesi atanmasıyla birlikte başlayan süreçte Global de Fenerbahçe’nin halka arzı için devreye girdi. Görüşmeler olumlu sonuçlanırsa Fenerbahçe’nin halka arzı için iki kurumun birlikte görev alması bekleniyor. 
     Gelişmiş ülkelerde büyümenin sermaye piyasalarından sağlanan kaynakla finanse edildiğini söyleyen Global Menkul Değerler Yurtdışı İşlemleri Direktörü İmre Gencer, şu ana kadar 1 milyar doları aşkın bir kaynağın Türkiye’ye gelmesine aracılık ettiklerini belirtti. 
     Sadece yurtiçinde değil Türk şirketlerinin bölgesel operasyonlarında da finansman sağladıklarını kaydeden Gencer, finans piyasasında bölgesel bir güç oluşturduklarını ifade etti. 
     Global Menkul’un sermayesini yüzde 100 artışla 20 trilyondan 40 trilyona yükseltme kararı aldıklarını söyleyen Yönetim Kurulu Üyesi Mehmet Sağıroğlu ise Global’in Templeton ortaklığıyla başlayan süreçte Avrupa çapında bir yatırım bankası olmayı hedeflediğini kaydetti. 
     
Pamukbank’a da talip olabiliriz’      Pamukbank’ın da satış sürecini izlediklerini kaydeden İmre Gencer, bankaya talip olabileceklerini söyledi. 
     Sermaye piyayasına en çok yatırım yapan kurum olduklarına dikkat çeken Gencer, "İlla bu bizim kendi adımıza değil temsil ettiğimiz yabancı gruplar adına veya onlarla birlikte olabilir" dedi. 
     Bir banka sahibi olmak istediği bilinen Mehmet Kutman’ın şirketi Global geçtiğimiz günlerde de, TMSF bünyesindeki Toprakbank’a Mark Mobius yönetimindeki Templeton Fund’unda yer aldığı konsorsiyumla ikinci kez teklif vermişti. 
     Toprakbank’a ilgili satış sürecinin devam ettiğini hatırlatan Gencer, bankayı aldıkları taktirde dağıtım ağını daha da genişleteceklerini söyledi. 
     
     Yunan ortak vazgeçmedi 
     Finans yatırımlarında Global’le stratejik işbirliği kararı alan Yunan Bankası Piraeus’nın ikinci kez teklif veren konsorsiyumda bulunmamasına karşın Toprakbank’a süren ilgisinin devam ettiği biliniyor. 
     Sermaye piyasasının bir değişimden geçtiğini belirten Sağıroğlu, sektörde bir konsolidasyon başladığını söyledi. Son dönemde aldıkları aracı kurumlarla bunun öncülüğünü yaptıklarını söyleyen Sağıroğlu, "Lokal ölçekte kalan kurumların yaşama şansı çok az" dedi. 
     
Euromoney’den Global’e ödül      İngiltere’nin ünlü Euromoney Dergisi Global Menkul Değerler’i üçüncü kez gelişmekte olan piyasaların en iyi aracı kurumu seçti. Dünyanın ünlü bankaları ve finans kuruluşlarının temsilcilerinin katılımıyla Londra’daki ünlü Natural History Museum’da düzenlenen Euromoney Dergisi’nin "2002 Yılının En iyileri" ödül töreninde Türkiye’yi temsil eden Global’e aynı zamanda Kurumsal Yönetim Uygulaması alanında en iyi aracı kurum ödülü verildi. 
     Euromoney tarafından verilen ödüller, uluslararası finans çevrelerinde başarının onayı ve önemli bir prestij göstergesi olarak niteleniyor. Sermaye piyasalarını yönlendiren 500 lider kuruluş ve dünyanın en iyi 40 bankasının temsil edildiği törende ödülü alan Global Menkul Yönetim Kurulu üyesi Mehmet Sağıroğlu, Templeton ortaklığıyla birlikte gelişmekte olan ülkelerde yabancı yatırımcıların çok önemsedikleri kurumsal yönetimi güçlendirdiklerini söyledi. 
     Sağıroğlu, "Azınlık hakları, yönetimde şeffalık, uluslararası muhabese esaslarının uygulamasına yönelik olarak verilen kurumsal yönetim ödülünü almak uluslararası finans camiasının bizi yakından takip ettiğini gösterdi" dedi. Ödül töreninde Templeton’dan Trevor Trefgarne, Yunan Bankası Piraeus’dan Vassiliki Campbell de hazır bulundu. 
     



 EKONOMİ 





















</TEXT>
</DOC>
