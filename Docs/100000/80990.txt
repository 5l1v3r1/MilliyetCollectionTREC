<DOC>
<DOCNO> 80990 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/29/spor/ygokce.html </URL>
<DATE> 2002/04/29/ </DATE>
<TIME>  </TIME>
<AUTHOR> ATTİLA GÖKÇE  </AUTHOR>
<HEADLINE>
Düğün kokteyli 
</HEADLINE>
<TEXT>

     Galatasaray’ı kutlamak hepimizin borcu...Şaibe - maibe, hepsi hikaye O hikayeleri uyduranlar zaten inanmıyordu. Şimdi inanmadıkları hikayenin mazlumları olarak kendilerini avutabilirler. Ama daha sağlıklısı öz eleştirilerini yapmak, nerede yanlış yaptıklarını bulmak ve Galatasaray’ın doğrularını tartmak olmalıdır. 
     Bu şampiyonun bileği kendi sahasında bükülmedi. Dışarıda da idare etti, dökülmedi...Üstelik Avrupa’da uzatmalı Şampiyonlar Ligi savaşını da onuru ile sürdürdü. Lucescu’yu korkaklıkla, kurnaz bezirganlıkla suçlayanlar şimdi yarısından çoğu Avrupa gurbetlerine gitmiş bu takımın yenilenmiş başarısına saygı duymalıdırlar. Hocasını aşağılamak değil, kutlamak durumundadırlar. 
     Unutmayalım, Galatasaray kongreyi de büyük başkanın gövde gösterisi olarak değil, kendi büyüklüğünün gövde gösterisi olarak en temiz ve en onurlu biçimde gerçekleştirdi. Şaiadan söz edenlerin bunu da dikkate alması gerekir. 
     
     Türkiye Kupası’nın galibi ile Lig şampiyonunun buluşması heyecanlı, coşkulu ve keyifli bir gösteri olmalıydı...Ne yazık ki, sahanın kenarındaki tribünler bu güzel günün keyfini çıkaramadı. Gergin, öfkeli ve anlayışsızdılar. Üç ambulans dolusu seyirci -hangi kulüpten olduğu önemli değil maçtan hastaneye gidiyorsa bu gerginlikten, bu yanlışlardan hep birlikte utanmalıyız. Futbol ve gol keyfini kaygısız paylaşıp her iki takımın oyuncularını alkışlamak yerine yakası açılmadık küfürlerle, kinle öfke kusanlar dün yine spordan yana olanları bastırdılar. Polis de maşallah onlara yeterince anlayışlı davrandı. 
     
     Galatasaray’da defansta Vedat ve Emre ile orta sahada Ayhan, Batista ve Ergün galibiyetin arkasındaki önemli sacayağını oluşturdular. Oyuna kötü başlayan Arif bile sonradan kalitesini geliştirdi, Ayhan’la birlikte muhteşem bir pres gösterisi yaparak Hasan Şaş’ın golünde asistci oldu. 
     Kocaelispor Yordanov, Ayman ve Serdar ile rakip kaleyi ilk yoklayan taraf olurken sonradan Ayman’ın hatasıyla yenen golün altında kaldı, ezildi. Kaleci Ahmet Şahin maçın şovmeniydi...İlk devre üç inanılmaz kurtarış...İkinci yarıda Radu’ya yaptığı penaltı, sonra Arif’in penaltısındaki kurtarıcılığı şov değil de neydi ki Ben kendi adıma bu genç kalecinin seyir ve heyecan bordrosuna eklediklerini keyifle izledim. Kocaelispor Galatasaray’a bir beraberlik süprizine hazırlanırken, Galatasaray tribünleri de uydurdukları naylon Bursa haberleriyle ortalığı dumana boğup neşe gösterdiler. Radu’nun tam uzatma dakikalarında attığı gol sezonun kapanış müziği idi. 
     Küçük bir anektot... Başkan Özhan Canaydın maçtan önce futbolculara sormuş, "Kazanacak mısınız Oraya geleyim mi ". Emektar Suat başkana , "Darıca’da bekleyin" demiş. Dün galiba futbolcularına çok inanıyordu ki, başkan şeref tribününde maçtan önce çoktan yerini almıştı. Galiba bu şampiyonluk onun Galatasaray’a adanmış ömrüne verilen ilk ödül oldu. 
     Gözünaydın Canaydın 
     
     



 SPOR 





























</TEXT>
</DOC>
