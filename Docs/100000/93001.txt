<DOC>
<DOCNO> 93001 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/30/son/sonspo10.html </URL>
<DATE> 2002/06/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Alman basını "Candan tebrikler Türkiye.." 
</HEADLINE>
<TEXT>

     Alman gazeteleri, Türkiye'nin 17. Dünya Kupası'nda elde ettiği üçüncülükle ilgili haberlere geniş yer verdi. 
     Tagesspiegel am Sonntag Gazetesi, ilk sayfasında Türkçe ve Almanca olarak, ''Tebrik Ediyoruz-Glückwunsch Türkei'' başlığıyla verdiği haberde, A Milli Takım'ın Dünya Kupası'ndaki güçlü performansını dünya üçüncülüğüyle noktaladığını bildirdi. 
     Haberde, Güney Kore'nin 1-0 yenik duruma düştükten sonra pes etmediği, ancak İlhan Mansız'ın golleri karşısında çaresiz kaldığı ifade edildi. 
     Gazetenin 2. sayfasında da, Almanca ve Türkçe olarak ''Was für ein Fest-Ne bayram'' başlığıyla verilen haberde, milli takım futbolcularının sevincini ve Güney Koreli futbolcularla samimi fotoğraflarına yer verildi. 
     Gazetenin diğer bir haberinde de, ''Pazar günü herkes Alman'' başlığıyla verilen haberde, özellikle Berlin'de yaşayan Türklerin büyük çoğunluğunun final karşılaşmasında Almanya'yı destekledikleri yazıldı. 
     Berliner Kurier Gazetesi de haberi birinci sayfada Türkçe ve Almanca olarak ''Candan Tebrikler Türkiye Herzlichen Glückwunsch, Türkiye '', spor sayfasında da ''11 saniye sonra Şükür, Dünya Kupası'nda yeni bir rekor kırdı'' başlığıyla verdi. 
     Gazetenin ''Dünya Kupası bizi canlandırıyor'' başlığıyla verdiği haberde, Berlin'deki Türklerin sevinç gösterilerine yer verildi. B.Z. Gazetesi, Türkiye'nin dünya üçüncülüğünü, spor sayfasındaki haberinde ''3-2, Üçüncü Türkler Şükür'ü öpüyor'' başlığıyla verdi. Gazetenin diğer bir haberinde de ''Dün kırmızı hilal-Bugün siyah, kırmızı, altın'' başlığıyla verdiği haberde, Berlin'de büyük sevinç gösterilerinde bulunan Türklerin finalde de Almanya'yı destekledikleri kaydedildi. 
     Almanya'nın bugün Brezilya'ya karşı yapacağı final karşılaşmasına geniş yer veren Bild am Sonntag Gazetesi de, spor sayfasında da Türkiye-Güney Kore karşılaşmasını ''Hakan Şükür, sıfırdan gole dek 11 saniye'' başlığıyla verdi. 
     Dünya kupalarında en hızlı atılan goller listesinin başına Hakan Şükür'ün adı konulan haberde, teknik direktörler Hiddink ile Güneş'in futbolcular tarafından havaya atılıp tutulan fotoğraflarına yer verildi. 
     Welt am Sonntag Gazetesi, ''Türkiye, üçüncülüğünü kutluyor'' başlığıyla verdiği haberde, ''Boğaziçi boğası'' lakabıyla tanınan Hakan Şükür'ün iyi bir oyun çıkartarak, takımının galibiyetinde büyük pay sahibi olduğunu yazdı. 
     Berliner Morgenpost Gazetesi de spor sayfasında, ''Bir rekor ve bol bol gözyaşı'' başlığıyla verdiği haberde, yerde diz çökmüş üzülen bir Güney Koreli futbolcu ile arka planda sevinen Hakan Şükür ve İlhan Mansız'ın bir fotoğrafına yer verdi. 
     ''Türkiye 3-2 yendi-Küçük finalden sonra büyük sevinç'' başlığıyla verilen diğer bir haberde de, Berlinli Türklerin özellikle Kreuzberg semtinde ve Berlin'in anacaddelerinden biri olan Kurfürstendamm'da doyasıya eğlendiklerine işaret edildi. 
     





</TEXT>
</DOC>
