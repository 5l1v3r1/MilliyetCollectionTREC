<DOC>
<DOCNO> 96552 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/18/son/sondun33.html </URL>
<DATE> 2002/07/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Chirac, Putin ile karadeniz kıyısında buluşacak. 
</HEADLINE>
<TEXT>

     Fransa Cumhurbaşkanı Jacques Chirac, yarın Rusya Devlet Başkanı Vladimir Putin ile Rusya'nın Karadeniz kıyısındaki Soçi kentinde biraraya gelecek. 
     İki lider, Chirac'ın 2 günlük çalışma ziyareti sırasında baş başa görüşmede bulunacak. 
     Putin, Ocak ayında Paris'e yaptığı ziyaret sırasında Chirac'a, resmi olmayan ve sakin bir ortamda baş başa görüşme önerisinde bulunmuştu. 
     Çeçenistan politikası yüzünden Rusya'ya Fransa'dan gelen sert eleştiriler nedeniyle gerginleşen iki ülke ilişkilerinde son dönemde yeniden yumuşama başlamıştı. 
     İki ülkenin, ABD'ye karşı Ortadoğu ve Irak konusunda aynı görüşleri paylaşması, Paris ve Moskova arasında dış politikada önemli bir yakınlaşmaya yol açmıştı. 
     Fransa ve Rusya dışişleri bakanları, son olarak Paris'te iki hafta önce yaptıkları açıklamalarda, ABD'nin tersine Filistin lideri Yaser Arafat'a destek verdiklerini açıklarken, Washington yönetiminin Irak'a yönelik olası bir operasyonuna sıcak bakmadıkları mesajı vermişlerdi. 
     Chirac ve Putin arasında yapılacak görüşmelerde, Ortadoğu krizi, terörizmle mücadele ve Rusya-AB ilişkileri öncelikle ele alınacak. 
     





</TEXT>
</DOC>
