<DOC>
<DOCNO> 99625 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/02/son/soneko11.html </URL>
<DATE> 2002/08/02/ </DATE>
<TIME>  </TIME>
<AUTHOR>  </AUTHOR>
<HEADLINE>
ÇBS borçlarını yeniden yapılandırmak istiyor 
</HEADLINE>
<TEXT>

     ÇBS Grubu şirketleri, ''İstanbul Yaklaşımı'' çerçevesinde banka borçlarını yeniden yapılandırmak için girişimde bulundu. 
     ÇBS Printaş Baskı Mürekkepleri ve Gereçleri Sanayi A.Ş. ile ÇBS Boya Kimya Sanayii ve Ticareti A.Ş.'den Borsa'ya ayrı ayrı gönderilen açıklamalarda, İstanbul Yaklaşımı uyarınca bankalara, borçlarının yeniden yapılandırılması ve Finansal Yeniden Yapılandırma Sözleşmesi yapılması için müracaatta bulunulması kararı alındığı bildirildi. 
     Açıklamalarda, gerekli başvurunun dün lider banka T. Halk Bankası A.Ş.'ye yapıldığı kaydedildi. 
     Söz konusu şirketlerden ÇBS Printaş, Borsa Başkanlığı tarafından Sermaye Piyasası Kurulu'nun Özel Durumların Kamuya Açıklanmasına İlişkin Tebliği'nin ''Olağandışı Fiyat ve Miktar Hareketleri'' başlıklı 4. maddesine istinaden istediği açıklamaya cevaben gönderdiği 31.07.2002 tarihli yazısında, kamuya açıklanmamış özel bir durumun olmadığını bildirmişti. 
     





</TEXT>
</DOC>
