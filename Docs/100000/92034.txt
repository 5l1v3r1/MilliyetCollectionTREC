<DOC>
<DOCNO> 92034 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/25/son/sonspo24.html </URL>
<DATE> 2002/06/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Alman basını ''Dünya Kupası tüm Türklere açık'' 
</HEADLINE>
<TEXT>

     Alman Bild Gazetesi, Türkiye tarihsel günler yaşarken, Avrupa'nın çeşitli kentlerinde de Türk vatandaşlarının büyük sevinç gösterileri yaptığını yazdı. 
     Gazetenin spor sayfasında, ''Dünya Kupası tüm Türklere açık'' başlığıyla verilen haberde, Berlin'in yanı sıra, Paris, Amsterdam ve Viyana gibi Avrupa'nın diğer büyük kentlerinin de, Türklerin sevinç gösterilerine sahne olduğu belirtildi. 
     ''Sınırsız bir oyun Türkiye ilk kez yarı finalde - Avrupa da, Türklerin neşesinin eline düştü'' biçiminde ifadeye yer verilen haberde, Başbakan Bülent Ecevit'in yarı final karşılaşması için de yarın Türkiye'de yarım gün tatil ilan ettiği hatırlatıldı. 
     Almanya'nın birçok kentinde de ''Türk partileri'' kutlandığına dikkat çekilen haberde, Hamburg, Berlin ve Münih'te binlerce Türk'ün Brezilya-Türkiye karşılaşmasını büyük meydanlarda birlikte izleyecekleri kaydedildi. 
     Gazetede, ''Bizim için her gün futbol oynanabilir'' başlığıyla verilen diğer bir haberde de, Berlin'de yoğun biçimde Türklerin yaşadığı Kreuzberg semtindeki Türklerin görüşlerine yer verildi. 
     Türklerin, ''En büyük Türkiye'' sloganları atarak sokaklarda bayraklarla dolaştıklarına işaret edilen haberde, Türklerin Brezilya'yı da yenerek, finalde Almanya ile karşılaşmak istedikleri ifade edildi. 
     Kreuzberg semtinde Alman ve Türklerin biraraya gelerek, 2 bayraklı ve 2 dilde ''Hayal ettiğimiz tek bir final var'' yazılı panolar hazırladıkları ve bunları çeşitli lokallere astıkları belirtildi. 
     Pano, siyah, kırmızı ve sarı renkli Alman bayrağının üzerindeki kırmızı şeridin sol tarafına bir ay yıldızın konulmasıyla iç içe girmiş 2 bayrak görüntüsü veriyor. 
     B.Z. Gazetesi'nde de, ''Şimdi Şükür'e ne olacak '' başlığıyla verilen haberde, Hakan Şükür'ün, milli takımın Senegal'e karşı oynadığı maçta 67. dakikada İlhan Mansız ile değiştirildiği hatırlatılarak, ''Türk taraftarlar bu değişikliğe çok sevinmişti. 
     Şükür bir süper yıldız, ancak artık kredilerini kullanmış gibi görünüyor'' denildi. 
     Şenol Güneş'in yarın Hakan Şükür'ü yine oynatacağı biçimindeki görüşlerin ağırlık kazandığı ifade edilen haberde, bir Türk televizyon spikerinin, ''Güneş, Hakan'da ısrar etmezse finale ulaşırız'' biçimindeki yorumuna yer verildi. 
     





</TEXT>
</DOC>
