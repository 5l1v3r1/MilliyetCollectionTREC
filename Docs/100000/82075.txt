<DOC>
<DOCNO> 82075 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/04/son/soneko06.html </URL>
<DATE> 2002/05/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Rifat Hisarcıklıoğlu TOBB Başkanlığı'na adaylığını açıkladı 
</HEADLINE>
<TEXT>

     Türkiye Odalar ve Borsalar Birliği TOBB Başkanı Rifat Hisarcıklıoğlu, genel kurulda Yönetim Kurulu Başkanlığı'na adaylığını resmen açıkladı. 
     Hisarcıklıoğlu, ''Size hükmetmek için değil, size hizmet etmek için adayım'' dedi. 
     TOBB Yönetim Kurul Başkanı Hisarcıklıoğlu, Büyük Anadolu Oteli'nde yapılan genel kurulda yaptığı konuşmada, Türkiye'deki ekonomik göstergelere ilişkin bazı rakamlar verdi. 
     Konuşmasında Türkiye'de yaşanmakta olan bu krizler dizisinin artık sona ermesi gerektiğini ifade eden Hisarcıklıoğlu, bunu sağlamanın yolunun ''kamuyu müsrif yapan, yolsuzlukları doğuran iktisadi, idari ve siyası yapının kesin olarak ve radikal biçimde değiştirilmesi'' olduğunu bildirdi. 
     Türkiye'nin nasıl kriz noktasına geldiğine ve son yaşadığı krize ilişkin tespitlerde bulunan Hisarcıklıoğlu, kriz öncesinde üretime yönelik olmayan, verimliliği esas almayan sanal bir iktisadi düzenin oluştuğunu, ancak bu düzenin temellerinin sağlıksız olduğunu bildirdi. 
     Hisarcıklıoğlu, ''temel taşlardan biri oynadığında, pembe tablo bir anda kan kırmızı oldu. Rüyadan sarsılarak uyandık'' dedi. 
     
     ''ENFLASYONLA BÜYÜME DÖNEMİ BİTMELİ'' 
     Hisarcıklıoğlu, Türkiye'de artık enflasyonla büyüme döneminin bitmesi gerektiğini belirtirken, enflasyonla mücadeleden asla vazgeçilmemesi gerektiğini, çünkü tüm ekonomik yozlaşma ve çarpıklıkların hem nedeninin hem de sonucunun enflasyon olduğunu ifade etti. 
     Türkiye'nin enflasyon ve büyüme diye iki farklı yolu bulunmadığını, tek tercihi olduğunu anlatan Hisarcıklıoğlu, bunu da ''enflasyonu düşürmek ve büyümeyi sağlamak'' şeklinde açıkladı. 
     Türkiye'nin artık ''ben yaptım oldu'' anlayışıyla yönetilemeyeceğini, bütçe açıklarını kapatmak için vergiden vergi alınmaya devam edilemeyeceğini belirten Hisarcıklıoğlu, krizlerin verdikleri açının yanında rasyonel toplumlara altın fırsatlar sunduğuna da dikkati çekti. 
     Hisarcıklıoğlu, ''Şayet doğru bir kriz okumanız varsa, sorunlar ve çözümler üzerinde köklü ve yaygın bir toplumsal uzlaşma fırsatı yakalarsınız. O takdirde kriz kahredici bir çöküşün başlangıcı olmaktan çıkar, dönüşümü ateşleyen bir dinamik halini alır'' dedi. 
     
     ''KRİZDEN HEPİMİZ SORUMLUYUZ'' 
     Sözlerine ''Krizden hepimiz sorumluyuz. Ülkeyi yöneten Başbakan'dan sokaktaki vatandaşa kadar hepimiz... Meselenin bu tarafını görmeden siyasi sorumluluğu paylaştırmaya kalkışmak, krizden ders almamaktır'' şeklinde sürdüren Hisarcıklıoğlu, ancak burada siyasilerin sorumluluğunu gözardı etmediklerini bildirdi. 
     Siyasilerin hem yaptıkları hataların sorumluluğunu hem de gerekeni yapmama veya yapamamanın sorumluluğunu taşıdıklarını vurgulayan Hisarcıklıoğlu, krizi artık Türkiye'de bazı şeylerin hayata geçirilmesi noktasında ülke için son bir fırsat şeklinde de değerlendirdi. Hisarcıklıoğlu, bu fırsatın kaçırılmaması gerektiğini anlattı. 
     Güçlü ekonomiye geçiş programının hedeflerinin yerine getirilmediğini de ifade eden Hisarcıkloğlu, kamudaki israfın bedelinin, özel sektöre yüklenmemesi gerektiğini belirtti. 
     Konuşmasında, ''yüksek vergi oranlarının mutlaka düşürülmesi, verginin tabana yayılması kapsamlı bir vergi reformuyla beraber, stok affı, sicil affı ve mali milat konusunda tatmin edici bir düzenlemenin son kez olmak kaydıyla yapılmasını'' da isteyen Hisarcıklıoğlu, bu konularda atılacak adımların, en yetkili ağızlardan kendilerine açıklanması gerektiğini vurguladı. 
     
     ''BİZİM DESTEKLEDİĞİMİZ, ÜRETİM SİYASETİ'' 
     Siyasete bakış açıları konusunda da görüşlerini açıklayan Hisarcıklıoğlu, şunları kaydetti 
     ''Bizim desteklediğimiz, siyaset parti siyaseti değil, üretim siyaseti, yatırım siyaseti ve istihdam siyasetidir. Türkiye'nin önünü açacak üretimin önündeki engelleri kaldıracak politikaların destekçiyiz. Köhne yapıların tasfiyesi çağdaş sistemlerin oluşturulması siyasetinin takipçisiyiz... Değişim ve dönüşüm sürecinde esas zor olan zihniyet devrimidir. En önemli zihniyet devrimi ise Türkiye'de büyümenin liderliğini artık özel sektörün üstlenmesi gerçeğinin kabul edilmesidir. Özel sektör artık devlet destekleriyle değil, üretkenlik ve verimlikle büyümelidir.'' Konuşmasının son bölümünde, kendi içlerinde sorunları sonuna kadar tartışmaları ve müzakere ederek bir uzlaşmaya varmaları gerektiğini anlatan Hisarcıklıoğlu, bugüne kadar oldugu gibi bugünden sonra da görevlerinin birleştirici ve bütünleştirici olması gerektiği söyledi. 
     
     ALKIŞLAR VE TOBB MARŞI 
     TOBB Yönetim Kurulu Başkanlığı için adaylığını resmen açıklayan Hisarcıklıoğlu, ''size hükmetmek için değil, size hizmet etmek için adayım. Size hizmet ülkeye hizmettir. Hep beraber Türkiyeyi sırtlayacağız. Buna güvenim tamdır'' dedi. 
     Tobb başkanı Hisarcıklıoğlu, yönetim kurulu başkanlığını açıklaması üzerine, salonda bulunan delegelerin bir kısmının alkışlar ve ''bravo'' sesleriyle Hisarcıklıoğlu'nun destekledikleri, bir kısmının ise ayakta alkışlayarak ''büyük başkan'', ''Türkiye seninle gurur duyuyor'' sloganları attıkları görüldü. 
     Hisarcıklıoğlu'nun konuşmasının, zaman zaman alkış ve ''brovo'' sesleriyle kesildiği de dikkati çekti. 
     Hisarcıklıoğlu, konuşmasının ardından, Tobb Kobi Dairesi'nde çalışan Ahmet Karapınar tarafından yazılan ''Tobb Marşı'' eşliğinde, delegelerin tempolu alkışları arasında kürsüden indi. 
     Öte yandan Hisarcıklıoğlu'nun konuşması devam ederken, Devlet Bakanı Kemal Derviş ile Dışişleri Bakanı İsmail Cem genel kurul salonuna geldiler. 
     





</TEXT>
</DOC>
