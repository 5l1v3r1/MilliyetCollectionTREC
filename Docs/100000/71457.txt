<DOC>
<DOCNO> 71457 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/08/son/sondun01.html </URL>
<DATE> 2002/03/08/ </DATE>
<TIME>  </TIME>
<AUTHOR>  </AUTHOR>
<HEADLINE>
İsrail Filistin hedeflerine saldırdı 19 ölü... 
</HEADLINE>
<TEXT>

     Ortadoğu'da Filistinlilerle İsrail askerleri arasındaki çatışmalar, dün gece Gazze Şeridi'ndeki bir Yahudi yerleşim birimine düzenlenen ve 5 kişinin öldüğü saldırının ardından tüm şiddetiyle sürdü. 
     İsrail, Gazze ve Batı Şeria'daki Filistin hedeflerini vurdu, saldırılarda 19 Filistinli hayatını kaybetti. Çatışmalarda, son 24 saatte ölenlerin sayısı 40'a yaklaştı. 
     İsrail ordusunun Gazze Şeridi'ne düzenlediği operasyonda üst düzey bir Filistinli güvenlik yetkilisiyle bir polis öldürüldü. 
     Hastane kaynakları, Gazze Şeridi'nin güneyinde kamu güvenliğinden sorumlu yetkili General Ahmed Mufrij'in 62 Han Yunus yakınlarındaki Huzaa'da aracında vurularak öldürüldüğünü duyurdu. 
     Mufrij'in öldürüldüğü sırada yanında bulunan Arif Helzala 48 
     adlı güvenlik görevlisi de saldırıda hayatını kaybetti. 
     Mufrij, Filistin ayaklanmasının başladığı 2000 yılının Eylül ayından beri öldürülen en üst düzey Filistinli yetkili oldu. 
     Bu arada, İsrail tanklarının Han Yunus'a girmeleri sırasında burada çıkan çatışmada da 6 Filistinli'nin öldüğü bildirildi. 
     15 kadar İsrail tankı ve buldozerinin girdiği Han Yunus'ta ordunun 
     iki kilometre ilerlediği ve çevreye ağır makinalı tüfek ateşi açtığı belirtildi. Görgü tanıklarına göre, Han Yunus'taki camiden, hoparlörlerle ''İsrail ordusunun bölgeyi işgal ettiği'' uyarısında bulunuldu. Han Yunus yakınlarındaki Abassan bölgesinde de İsrail askerleri ile Filistinliler arasında çıkan çatışmalarda biri güvenlik gücü üyesi 5 Filistinli öldürüldü. Çatışmalarda, 30 kişi de yaralandı. 
     
     Gazze şeridindeki karakolda 4 ölü 

     İsrail donanmasına ait gemilerle helikopterlerin, Gazze Şeridi'nin kuzeyindeki Filistin Özerk Yönetimi'ne ait bir karakola düzenledikleri füze saldırısında da 4 Filistinli öldü. 
     Filistin güvenlik kaynakları, gemilerin Gazze Şeridi'nin kuzey sahiline füzeler fırlattıklarını ve makinalı tüfek ateşi açtıklarını belirtti. 
     Filistinli hastane yetkilileri de saldırıda, bir kurtarma görevlisi ile iki polisin öldüğünü açıkladı. Ölen dördüncü Filistinlinin kimliği henüz tespit edilemedi. Saldırıda, 2'si ağır 7 Filistinli polis de yaralandı. 
     İsrail ordusundan yapılan açıklamada, ''Bölgedeki terörist hedefler vuruldu'' denildi. 
     
     İsrail tankları Beytühhalim'de 

     İsrail tankları ve askerlerinin helikopter ateşi desteğinde Batı Şeria'daki Beytüllahim ve yakınındaki Beyt Cala kentlerine de girdikleri bildirildi. 
     Görgü tanıkları, 2 İsrail tankının Beyt Cala'ya girmesinin ardından 3 İsrail tankının da batıdaki Doha bölgesinden Beytüllahim kentine girdiklerini belirtti. 
     Askerlerin Beytüllahim'e girerken bölgedeki Filistin mülteci kampları Deheyşe ve Ayda'ya ateş açtıkları, açılan ateş sonucu Deheyşe ve Ayda mülteci kamplarında toplam 2 Filistinlinin öldüğü kaydedildi. 
     
     Filistin saldırısı Hamas'ın işi 

     Öte yandan, aşırı dinci Hamas örgütünün silahlı kanadı İzzeddin El Kassam Tugayları, dün Gazze Şeridi'ndeki bir Yahudi yerleşim biriminde düzenlenen ve 4 İsrailli'nin öldüğü saldırının sorumluluğunu üstlendi. 
     Atsmona yerleşim birimine düzenlenen saldırıda, saldırıyı düzenleyen Filistinli ölmüş, çok sayıda kişi de yaralanmıştı. 
     






</TEXT>
</DOC>
