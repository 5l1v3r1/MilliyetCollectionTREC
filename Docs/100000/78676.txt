<DOC>
<DOCNO> 78676 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/16/son/soneko08.html </URL>
<DATE> 2002/04/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Yılın ilk çeyreğinde bütçe 12.6 katrilyon lira açık verdi 
</HEADLINE>
<TEXT>

     Konsolide bütçeden Ocak-Mart döneminde 27 katrilyon 663.2 trilyon lira harcama yapıldı, 15 katrilyon 27.6 trilyon lira gelir elde edildi. Böylece 2002 yılı bütçesi, ilk 3 ayda 12 katrilyon 635.6 trilyon lira açık verdi. 
     Maliye Bakanlığı verilerine göre, yılın ilk çeyreğinde bütçe harcamalarının 5 katrilyon 220.6 trilyon lirasını personel, 469.7 trilyon lirasını da diğer cari harcamalar oluşturdu. 280.8 trilyon liralık yatırım yapılabilen bu dönemde, transfer harcamaları yine bütçeden aslan payını aldı. 
     Söz konusu dönemde 21 katrilyon 692 trilyon liranın kullanıldığı transferler içinde, faiz ödemelerinin payı 16 katrilyon 540 trilyon lira oldu. Bunun 15 katrilyon 488.2 trilyon lirası da, iç borç ödemeleri için gitti. 
     Böylece bütçedeki faiz dışı fazla, 3 katrilyon 904.4 trilyon lira olarak hesaplandı Üç aylık dönemde sosyal güvenlik kuruluşlarına da 2 katrilyon 860 trilyon 985 milyar lira kaynak tahsisi yapılırken, KİT'lere ise 483.4 trilyon lira aktarıldı. Bu dönemdeki vergi iadesi ödemesi de 697.5 trilyon lira olarak gerçekleşti. 
     500 trilyon lirası doğrudan gelir desteği olmak üzere, tarımsal destekleme için bütçeden çıkan para da 545 trilyon lira şeklinde belirlendi. Devlet bütçesinden KKTC'ye de 55.7 trilyon lira yardım sağlandı. 
     
     Bütçe gelirleri 

     Ocak-Mart döneminde 15 katrilyon 27.6 trilyon liralık bütçe gelirinin 11 katrilyon 695.9 trilyon liralık bölümü vergiden geldi. 
     Devlet, yılın 3 ayında 2 katrilyon 684.6 trilyon lira gelir, 845.6 trilyon lira kurumlar vergisi tahsil ederken, dahilde alınan KDV'den 2 katrilyon 394 trilyon lira, ithalde alınan KDV'den 1 katrilyon 673.4 trilyon lira hasılat sağlandı. 
     Bu dönemdeki akaryakıt tüketim vergisi gelirleri, 2 katrilyon 143.6 trilyon lira oldu. 
     Taşıt alım vergisinden 45.3 trilyon lira gelir elde edilen ilk çeyrekte, motorlu taşıt vergisinden 302.3 trilyon lira sağlandı. Devletin ceza geliri ise 385.9 trilyon lira olarak gerçekleşti. 
     





</TEXT>
</DOC>
