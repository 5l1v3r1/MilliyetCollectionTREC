<DOC>
<DOCNO> 97519 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/23/son/soneko27.html </URL>
<DATE> 2002/07/23/ </DATE>
<TIME>  </TIME>
<AUTHOR>  </AUTHOR>
<HEADLINE>
İSO Başkanı Tanıl Küçük ''2001, 1999'u arattı'' 
</HEADLINE>
<TEXT>

     İstanbul Sanayi Odası İSO Yönetim Kurulu Başkanı Tanıl Küçük, Türkiye'nin 500 büyük sanayi kuruluşu araştırması sonuçlarının, sanayi işletmeleri açısından 2001 yılının şimdiye kadar yaşanan en olumsuz dönem olduğunu ortaya koyduğunu söyledi. 
     Küçük, İSO tarafından hazırlanan ''Türkiye'nin 500 Büyük Sanayi Kuruluşu 2001 Sonuçları''nı açıkladığı toplantıda yaptığı konuşmada, 1900'lı yılların başından itibaren ciddi ekonomik darboğazlarla karşı karşıya kalan Türkiye'nin 2001 yılında Cumhuriyet tarihinin en ağır kriziyle sarsıldığını söyledi. Küçük, ard arda yaşanan bu krizlerde esas etkenin Türkiye'nin makro ekonomik ve siyasi yapısındaki bozukluklar olduğunu savundu. 2001 yılında ekonominin yüzde 9.4 küçüldüğünü anımsatan Küçük, yaşanan ekonomik krizin, üretim ve verim artışı yerine, borçlanmaya ağırlık veren ekonomi politikalarının artık sürdürülemeyeceğini bir kez daha gözler önüne serdiğini vurguladı. 
     
     2001, 1999 YILINI ARATIR NİTELİKTE 

     Geçen yıl ekonomide yaşanan olumsuz gelişmelerin, sanayiyi çok ciddi şekilde etkilediğini, hızla yükselen döviz kurları ve faiz kıskacının, sanayi kuruluşlarını çok ağır bedellerle karşı karşıya bıraktığını bildiren Tanıl Küçük, bu süreçte kuruluşların öz kaynaklarının büyük bir kısmını yitirdiğini, borçlarının çok yüksek düzeylere çıktığını, fabrikaların üretime ara verdiğini ve çalışanların önemli bir bölümünün de işsiz kaldığını anlattı. Çalışan sayısının yüzde 5.7 azalış gösterdiğini kaydeden Küçük, şu görüşleri dile getirdi 
     ''Sonuç olarak, 1990'lı yıllarda ve 2001 yılında devam eden ekonomik darboğazın etkilerini, 500 büyük sanayi kuruluşu sonuçlarında da görmek mümkün. 2001 yılı 500 büyük sanayi kuruluşu, büyük sorunların yaşandığı 1999 yılını aratır niteliktedir.'' Araştırma sonuçlarını tablolar halinde değerlendiren Küçük, geçen yıl iç pazarın daralmasıyla birlikte firmaların ihracata yönelmesi sonucu 500 büyük kuruluşun ihracatının dolar bazında yüzde 23.8 gibi önemli oranda arttığını söyledi. 
     500 büyük sanayi kuruluşunun 2001'de yarattığı brüt katma değerin 
     reel olarak yüzde 14.2 oranında gerilerken, net katma değer katkılarındaki azalmanın yüzde 48.6 olduğunu açıklayan Küçük, brüt katma değer ile net katma değer arasındaki farkın nedeninin, brüt katma değer içerisinde yer alan dolaylı vergilerdeki artış olduğunu söyledi. Küçük, 2001 yılında ödenen dolaylı vergilerdeki artışın yüzde 219.1 olduğuna dikkat çekti. Özel sanayi kuruluşlarının yarattığı net katma değerin 1997 yılı verileri baz alındığında reel olarak 2001'de yüzde 49'a gerilemesinin, özel sanayi kuruluşlarının ülke ekonomisine katkılarının giderek azaldığını gösterdiğini anlattı. 
     
     ''ÖZEL KURULUŞLAR FAİZ YÜKÜ ALTINDA EZİLDİ'' 

     Varlık finansmanına bakıldığında özel sektörde 1995'de kuruluşların varlıklarının yüzde .5'inin borçla finanse edildiği görülürken, bu oranın 2001'de yüzde 66.5'e yükseldiğini belirten Küçük, şöyle dedi 
     ''Toplam varlıkların finansmanında borçların ağırlığının artmasının temel nedeni, faaliyetlerin zararla sonuçlanması, yani öz varlıklarının erimesidir. Kamu kuruluşları da, geçen yıl toplam varlıklarının yüzde 74.5'ini borçla finanse etmek zorunda kaldı.'' Küçük, ekonomik karlılık olarak ifade edilen, varlık verimliliğinin özel sektör kuruluşlarında son 10 yılda küçüldüğünü, 1992 yılında yüzde 31.6 iken 2001 yılında yüzde 10.7'ye gerilediğine dikkat çekti. 
     2001 yılında özel sektör kuruluşlarında ödenen faizlerin payının 
     bir önceki yıla göre yüzde 33.4'den yüzde 93.5'e çıktığını belirten tanıl Küçük, bunun en büyük nedeni olarak kriz sonrasında ödenen faizlerin yüzde 201.7 oranında artması olarak gösterdi. Küçük, ''Görüldüğü gibi özel kuruluşlar faiz yükü altında ezilmişlerdir'' dedi. Net faktör gelirleri içinde maaş ve ücretler ile ödenen faizlerin payının yüzde 178.8 çıkması sonucu, yaratılan net katma değerden üreticinin aldığı payın eksi yüzde 81.4 olduğunu kaydeden Küçük, ''Yani milli gelir anlamında kar veya bir başka deyişle üretim faaliyet karı negatif olmuştur'' diye konuştu. Tanıl Küçük, son üç yıldır özel kuruluşlarda üretim faaliyet karının zararla sonuçlandığını, kuruluşların, faaliyet dışı gelirleriyle ayakta kalmaya çalıştıklarını vurguladı. 
     
     KARLAR ERİYOR 

     İSO Yönetim Kurulu Başkanı Küçük, 2000 yılına göre de reel olarak karda yüzde 71.95 oranında azalma olduğunu söyledi. 
     Özel büyük sanayi kuruluşlarının satış karlılığının da 2001'de en düşük seviyeye indiğini ifade eden Küçük, ''Özel sektör sanayi kuruluşlarında satış karlılığı 2001 yılında yüzde 1.3 olurken, bu oran kamuda eksi yüzde 6.1 olarak gerçekleşti. Bu karlılık oranı ile üretim ve yatırım nasıl devam ettirilebilir '' diye konuştu. 
     Küçük, özel büyük kuruluşların faaliyet dışı gelirleri ve faiz giderlerinin satış içindeki yeri incelendiğinde, ödenen toplam faizlerin satış tutarı içindeki payının 2001'de yüzde 8.1'e yükseldiğini kaydetti. 
     
     SATIŞLAR, WAL-MART'IN SATIŞLARININ ÇEYREĞİ EDİYOR 

     İSO 500 araştırmasının sonuçlarını ABD Fortune 500 kuruluşla karşılaştıran Küçük'ün verdiği bilgiye göre, İSO 500'de toplam satışlarda ilk sıradaki TÜPRAŞ, Fortune 500'de 334.'üncü sıraya girebiliyor. 
     Toplam satışlara göre 2. sıradaki Petrol Ofisi 456, TEAŞ ise 525. 
     sırada yer alabiliyor. 
     500 büyük işletmenin toplam satışları, ABD 500'ün ilk sırasındaki 
     Wal-Mart Stores'un satışlarının yüzde 26.6'sı kadar. TÜPRAŞ'ın, Wal-Mart Stores'un satışları içindeki payı ise yüzde 2.39 nisbetinde. 
     
     YÜKSEK FAİZLER, DOLAYLI VERGİLER VE KUR FARKLARI 

     Tanıl Küçük, araştırma sonuçlarının, 2001'de en önemli sorunun, içi talepteki daralma ve üretimdeki küçülmenin yanı sıra ödenen yüksek faizler, diğer finansman giderleri ve kur farkları olduğunu gösterdiğini söyledi. 
     Küçük, şunları kaydetti 
     ''Sanayi işletmeleri 2001'de dolaylı vergiler, kredi faizleri ve kur farklarını ödeyebilmek için varlıklarını satarak var olma mücadelesi vermişlerdir. 
     Üretmeden, tasarruf edip yatırıma yönelmeden, kaynak yaratmadan ülkemizin yıllardır içinde bocaladığı kriz ortamlarından kurtulması mümkün değildir. 
     Mali disiplinin sağlanmasının yanında devletin ekonomiden çekilmesi ve kamunun borçlanma ihtiyacını azaltması esastır. Devlet, ekonomide aktör olarak değil, kural ve standart koyucu, denetleyici olarak rol almalıdır.'' Türkiye'nin üretim ve yatırımlarını canlandırmak zorunda olduğunu vurgulayan Küçük, ekonomide bozulan dengeler ile siyasetteki belirsizliğin birbirini körüklediği ortamdan hızla çıkmanın yollarının bulunması gerektiğini kaydetti. 
     Yasal altyapısı oluşturulan yapısal değişimin, uygulamaya geçirilmesini isteyen Küçük, ''Artık, toplumumuzun ve sanayimizin yeni hataların maliyetini ödeyecek gücü kalmamıştır'' dedi. 
     Bir toplumda, ekonomik ve sosyal istikrarın sağlanmasında en önemli unsurun insanların geleceğe duyduğu güven olduğunu vurgulayan Küçük, ülkenin yaşadığı belirsizliğin, uygulanan ekonomik programın bozulmasına ilişkin endişeleri arttırdığını kaydetti. 
     Kriz sözcüğünün ''tehlike ve fırsat'' olarak ifade edildiğini dile getiren Küçük, ''Türkiye, artık problemlerini çözmeye başladığı bir sistemi işletebildiğini dünyaya gösterebilmeli, krizleri fırsata dönüştürebilmelidir'' dedi. 
     
     SANAYİDE CİDDİ YARALAR AÇILDI 

     Daha sonra soruları da yanıtlayan Küçük, bir gazetecinin, 2003 yılını nasıl görüp görmediğini sorması üzerine, ''Şu anda, yarını görebiliyor muyuz ki, 2003'e ilişkin ne düşünebildiğimizi söyleyelim'' diyerek, sözlerini şöyle sürdürdü 
     ''2001 araştırmasına bakınca, 2000'in de ne kadar karanlık olduğunu görebiliyoruz. 2001 yılı hakikaten, 1999 krizini de aratacak şekilde çok derin bir kriz dönemi. 2001'in başında yaşanan olumlu hava vardı, bunu hep beraber kalıcı kılma gayreti içindeydik. Ama, son zamanlarda yaşanan siyasi kaos diye tabir edilen belirsizlik ortamının, uygulanan ekonomik programda da sapmalara yol açacağı endişemizi de ifade edersek, 2002'in devamı ve 2003 yılına bakış açımızı görebilirsiniz. 
     2001 yılını elimizdeki verilerle değerlendirirsek, sanayide çok 
     ciddi yaraların açıldığını ve bu yaraların kolay kolay kapanmayacağını çok net bir şekilde görüyoruz. Özellikle, 2001 yılındaki verilere bakınca sanayide çok ciddi şekilde kan kaybediliyor. Sanayi, karlılık yaratamıyor. Sanayinin rakamları, faizlere ve ücretlere gidiyor.'' 
     
     10 SENE ÖNCEKİ KAMU SEKTÖRÜ BENZETMESİ 

     Sanayide yüzde 81.3 faaliyet zararı gözüktüğünü belirten Küçük, ''Size göstermedik. Ama, bu tablolar üzerinde de çalıştık. Maalesef, özel sektörün 10 seneki önceki kamu sektörüne benzetmek durumuyla karşı karşıya kalıyoruz. 10 yıl öncede kamu firmaları karlılık yaratamıyor, üretim faaliyetlerinde zarar ediyordu. Maalesef, özel sektörde şu anda aynı durumda. Özel sektörün, sanayinin akibeti konusunda çok ciddi kuşkular taşıyoruz'' dedi. 
     Sanayinin içinde bulunduğu durumdan çıkış yollarının sorulması üzerine Küçük, toplum ve sanayici olarak herkesin bu kaostan çıkma arayışı içinde olduğunu ifade ederek, siyasetteki yeni oluşumunun da bunun bir göstergesi olduğunu söyledi. 
     ''Öncelikle, sanayi bu kaos ortamında nasıl yaşar, biz, bunun arayışındayız. Ama, maalesef o çözümü bulamıyoruz'' diyen Küçük, siyasi istikrarsızlığın ekonomiyi etkilediğine dikkat çekerek, ''Bu anlamda, siyasi istikrar bizim için çok önemli. Siyasi istikrarsızlığın, bir an önce ortadan kalkması sadece temenni olarak kalmayıp, bu konuda herkesin gayret göstermesi gerekiyor'' dedi. 
     
     ARJANTİN BENZERİ OLUR MU 

     Erken seçime ilişkin bir soru üzerine de İSO Başkanı Küçük, ''Biz sadece, siyasi istikrar istiyoruz. Siyasetteki istikrarsızlık, kaos, ekonomiyi de doğrudan etkiliyor. Ne olursa olsun, ne şekilde olursu olsun bizim talebimiz, siyasi istikrar'' dedi. 
     Bir gazetecinin, iç borçların döndürülmesindeki zorluk ve kurlardaki yükselişi dikkat çekerek, ''Bu görüntü itibariyle, yeni bir kriz, Arjantin benzeri bir durum olur mu '' diye sorması üzerine Küçük, şöyle dedi 
     ''500 büyük araştırmasında, sanayinin çöktüğünü, çok ciddi kan kaybettiğini görüyoruz. Veriler, sanayi açısından ürkütücü boyutta. 
     Araştırma, bizi derin düşündürdü. Ama araştırmadan, Arjantin durumunu çıkartamıyoruz'' Küçük, yarınki İSO Meclis Toplantısı'na, TOBB Başkanı Rifat Hisarcıklıoğlu, TİM Başkanı Oğuz Satıcı, İstanbul'daki oda ve borsa başkanlarının davetli olduğunu, İSO 500 araştırmasını detaylı olarak değerlendirileceğini söyledi. 
     
     ''MORALİMİZİ KALICI BOZMUYOR'' 

     Başka bir soru üzerine, İSO'nun kültüründe ''siyaset yapmanın, siyasete ağırlık koymanın'' bulunmadığını belirten Küçük, ama son zamanlarda siyasetin ekonomi üzerindeki ağırlığı göz önüne alındığında, siyasi istikrarın tesisi için, Türkiye'de her kurum ve kuruluşa görevler düştüğünü, İSO'nun da bu bilinç içerisinde olduğunu söyledi. 
     Bir siyasi kriz yaşanmasına rağmen, bunun kısa vadede ekonomik krize dönüşmediğini belirten Küçük, sözlerini şöyle sürdürdü 
     ''Neden Çünkü, toplum siyasi istikrarın kalıcı olarak tesis edileceği yönünde ciddi beklenti içinde. O beklentinin boş çıkması halinde, ekonomik kriz tehlikesini, riskini yaşayabiliriz. O anlamda bakınca da, siyasetin çözümü kendi içinde. Siyaset, çözümü mutlaka kendi içinde bulmak zorundadır'' Başka bir soru üzerine İSO Başkanı Küçük, sanayicinin en büyük özelliğinin her zaman moralli olması olduğunu ifade ederek, ''Araştırma tabloları, bizi kara kara düşündürüyor. Ama, en azından kalıcı şekilde moralimizi bozmuyor. Sanayici, o en büyük özelliği, şevki her zaman içinde yaşatabiliyor'' dedi. 
     





</TEXT>
</DOC>
