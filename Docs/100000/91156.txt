<DOC>
<DOCNO> 91156 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/21/yazar/altan.html </URL>
<DATE> 2002/06/21/ </DATE>
<TIME>  </TIME>
<AUTHOR> Çetin ALTAN  </AUTHOR>
<HEADLINE>
Coşkuyla gerçeğin hazin valsi 
</HEADLINE>
<TEXT>

     Şimdiden tüm Türkiye, yarınki Senegal maçına kilitlenmiş durumda. Dünya Futbol Şampiyonası'nda Japonya'yı da yenerek çeyrek finale yükselme zaferinin apartman pencereleriyle balkonlarından sallandırılan ay yıldızlı bayrakları, henüz geri çekilmedi. Onlar da, sallandıkları yüksek yerlerde, yeni bir zafer daha bekliyorlar Senegal'e karşı. 
     Şu sırada bir ay içinde akaryakıta yapılan ikinci zam da, vız geliyor millete TÜSİAD Başkanı Tuncay Özilhan'ın, alarm çanları çalan şu acı uyarısı da 
     - Felakete doğru gidiyoruz. 
     
     Oldum bittim tekin bir yer değildir Türkiye. 
     Padişah olarak yatıp, ertesi gün hançerlenmiş olarak dünyadan ayrılmış olanlar da vardır tarihte başbakan olarak nutuk söylemek için kürsülere çıkarken, sonunda idam sehpasına çıkarak dünyadan ayrılmış olanlar da... 
     Onun için de, eski kuşakların sık sık tekrarladıkları bir atasözü pek yaygındı vaktiyle 
     - Ne oldum deme, ne olacağım de 
     
     Artık ABD basınında da boy göstermeye başladığına göre Başkan Bush, Türkiye'nin AB üyesi olmaktan çok, kendisine bağlı bir İslam ülkesi olarak İslam alemine modellik etmesini istiyor. 
     Ve İslam ülkelerinin militerlerine demek istiyor ki 
     - Türkiye'ye bir bakın benden yana olmak mı daha karlı, yoksa kendi diktatörlerinizden yana olmak mı 
     
     Türkiye'deki yaşam kalitesi ve global sermayenin bir türlü artmayan yatırımları, umurunun teki bile değildir Başkan Bush'un... 
     Başkan Bush, önündeki 3 yıllık iktidarının başarısını düşünür ve - Mehmet Altan'ın da dediği gibi - bunun için, çok kolay yakabilir Türkiye'nin önündeki 30 yılı. 
     Yusuf Ziya, Menderes'ten yardım alamadığı için kendisine kızdığı günlerde şöyle derdi 
     - Öylesine bencil bir adamdır ki, yere düşürdüğü 5 kuruşunu, senin 50 liranı yakıp ışığında arar... 
     Başkan Bush içinse, kendi iktidarını şenlendirmek için, bir ülkenin 30 yılını yakmak nedir ki .. Hele bir de, iyi bir silah alımcısıysa orası... 
     
     Şu sırada, yüzyıllık hipnozları sonucu, hamasi naralar atma özlemleri içindeki genç yığınları, ne ülkenin ekonomisi ilgilendiriyor, ne de geleceği... 
     Tek sorun yarınki Senegal maçı... 
     Bir de Senegal'i yenersek bakalım nasıl bağıracağız 
     - Avrupa, Avrupa duy sesimizi, diye mi 
     Yoksa 
     - Afrika, Afrika duy sesimizi, diye mi 
     
     Neyse ki kimse pek farkında değil, buraların nasıl tekin yerler olmadığının. 
     2 bini aşkın belediye başkanı arasında, hayatında bir kez olsun tiyatroya gitmemiş olanların, ne yüksek oranı kimsenin aklını çimdikliyor ne 40 milyon insanın eline bir kitap bile almadığı... 
     Kimi 
     - Gemisini kurtaran kaptan, deyip gidiyor. 
     Kimi 
     - Komşuda pişer bana da düşer, diye... 
     Kimi de 
     - Üzümünü ye, bağını sorma, diye... 
     
     Bu arada şeriatçı suçlamasıyla kapatılan Refah Partisi yöneticilerinin, Avrupa Konseyi İnsan Hakları Mahkemesi'nde açtıkları davayı mahkemenin bir üst kurulunda, eski Adalet Bakanı Şevket Kazan savunmuş. Partilerinin şeriatçı değil, laik ve demokratik bir parti olduğunu iddia etmiş... 
     O Şevket Kazan ki, Adalet Bakanı'yken benim "Bir Avuç Gökyüzü"nü toplatmıştı. Ve ne hazindir ki, "Bir Avuç Gökyüzü" ne yayımlandığı Romanya'da, ne Fransa'da, ne Arjantin'de, ne İsveç'te toplatılmıştı sadece kendi ülkemde toplatılmıştı. Hem de yazı çalışmalarıma her türlü kapının kapatılmış olduğu bir dönemde. 
     Kazan, şimdi demokrasiden yana olduklarını savunuyor İnsan Hakları Mahkemesi'nin üst kurulunda... 
     
     Ne demişler 
     - Alma mazlumun ahını, çıkar aheste aheste... 
     Mazlumun canı, çokçası daha önce çıksa bile... 
     Konuyu dağıtmayalım, bakalım yarınki maçın sonucu ne olacak 
     Zafer, bir de bizim olursa, Allah Allah... 
     Kim bilir kaç gün çınlayıp duracak tüm ülke 
     - En büyük Türkiye, başka büyük yok... 
     
     







Çiller ve Ecevit 


Coşkuyla gerçeğin hazin valsi 


İran’dan not... 


Ecevit İdam sonbahara kaldı 


Türkiye’ye küçük oyunla büyük fırsat kaçırtmak 


Ulusal kimlik aşısı 


Bankalar gerçekten turp gibi mi 


Onurlu, ama zor misyon... 


Büyüme küçüğüm, üzülürsün 


Türkiye’den Afganistan’a İslam için savaşa nasıl gidilir 


Adın ne Mualla Oh ne ala 


Denizli adalet istiyor 


Yapı Kredi şimdiden ağız sulandırıyor 


Sol niçin AB’yi istemeli 


IMF Türkiye’yi buduyor’ 


Pazarlıkla buraya kadar yürüyebildi 


</TEXT>
</DOC>
