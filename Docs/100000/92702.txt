<DOC>
<DOCNO> 92702 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/28/son/sontur15.html </URL>
<DATE> 2002/06/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Cem "AB sadece idam konusunda siyah - beyaz" 
</HEADLINE>
<TEXT>

     Dışişleri Bakanı İsmail Cem, Türkiye'de AB konusunun, hem lehindekiler hem de aleyhindekiler tarafından yanlış anlatıldığını belirterek, ''AB'yi hep siyah-beyaz gibi algıladık. AB sadece idam konusunda siyah-beyaz'' dedi. 
     Cem, Türkiye Ekonomik ve Sosyal Etüdler Vakfı TESEV tarafından hazırlanan ''Türk Halkının AB Üyeliğine Bakışı'' kamuoyu araştırma sonuçlarını değerlendirdi. 
     Türkiye'de AB konusunda ''yanlış algılanma ve yanlış aktarılmadan dolayı'' birtakım sıkıntılar yaşandığını ifade eden Cem, ''Ondan sonra da AB konusunda halkımızın neden kuşkusu var diye kendimize soruyoruz'' dedi. 
     Anadilde eğitim ve yayın konularının sadece AB için katlanılmak zorunda olunan unsurlar gibi algılanıldığını kaydeden Cem, şöyle devam etti 
     ''Öğrenim hakkının genişlemesi, yani demokrasinin genişlemesi, yayın hakkının genişlemesi, yani özgürlüklerin genişlemesi, bütün bunlar sanki kendimiz için değil AB'ye katılmak uğruna katlanacağımız yanlış ve kötü işler gibi algılanıyor. Sadece ABye karşı olanlar değil, AB'nin en büyük savunucusu olan bizler de dahil bu yanlış izlenimi vermekteyiz.'' AB'de ''siyah-beyaz'' olan tek konunun idam cezasının kaldırılması olduğuna işaret eden Cem, ''Onun dışındaki konular, ister öğrenim, ister yayın konuları olsun, bunlar siyah-beyaz konular değildir. Biz toplumumuza öyle bir fotoğraf verdikki her konunun en aşırı örneğini kendi kafamızda yarattık'' diye konuştu. 
     Cem, anadilde eğitim ve yayın konularının, her ülkenin kendi gerçeği ışığında şekillendireceği konular olduğunu belirterek, ''Herkesin kendi metodu vardır bu konularda ama o da bir şartla o da özgürlük ilkesini çiğnememek koşuluyla'' dedi. 
     AB meselesinin bir kavga meselesi değil, aksine bir uzlaşı konusu olduğunu kaydeden Cem, konuşmasını şöyle sürdürdü 
     ''AB, Türkiye'nin bir uzlaşma meselesi olmak zorunda. Kavga yoluyla, birbirimize baskı uygulayarak hiçbir yere varamayız. Sadece TBMM'deki partiler veya koalisyon ortaklarıyla değil, toplumun tüm kesimleriyle uzlaşılması gereken bir konudur. AB konusunda ne aleyhte olanlar ne de lehte olanlar kendilerine pay çıkartmaya çalışmamalıdırlar. Bu herkesin ortak meselesidir.'' Cem, Türkiye'nin mutlaka AB üyesi olacağını, çünkü üyelik konusunda tarafların karşılıklı menfaatlerinin olduğunu vurguladı. 
     





</TEXT>
</DOC>
