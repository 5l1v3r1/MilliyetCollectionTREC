<DOC>
<DOCNO> 91726 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/24/son/sondun08.html </URL>
<DATE> 2002/06/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Bush'un bugün Ortadoğu planını açıklaması bekleniyor 
</HEADLINE>
<TEXT>

     ABD Başkanı George Bush, İsrail'deki bombalı saldırılar yüzünden açıklayamadığı Ortadoğu barış planını bugün açıklamaya hazırlanıyor. 
     Bush, geçici bir Filistin devletinin kurulmasını da içeren planını duyurmaya hazırlanırken, ABD Kongresi'nin üyeleri ve Filistinli liderler, bu plana şüpheyle yaklaştılarını belirten açıklamalarda bulundular. 
     Amerikan basınına göre Bush ve danışmanları, hafta sonu boyunca planın ayrıntıları üzerinde konuşurken, açıklama yapma konusundaki son kararın yine Başkan Bush'a ait olacağı ve yeni bir intihar saldırısının bunu geciktirebileceği belirtildi. 
     Beyaz Saray yetkilileri, Bush'un planında, demokratik reformlarla uyumlu bir Filistin devletinin ''adım adım'' kuruluşuna ilişkin detaylar bulunduğunu kaydettiler. Buna göre, bu yılın sonu veya gelecek yıl başında geçici bir Filistin devleti oluşturulması, Filistin yönetiminin reformdan geçirilmesi ve terörizmin önlenmesi koşullarına bağlanacak. Tartışmalı konular olan kesin sınırlar, Kudüs'ün kontrolü ve mültecilerin yerlerine geri döndürülmesi gibi konular, İsrail ve geçici Filistin devleti arasındaki müzakerelere bırakılacak. 
     Bush, geçen hafta Ortadoğu planını açıklamak üzereyken, Kudüs'te 26 kişinin ölümüne yol açan iki bombalı saldırı bu planı ertelemişti. 
     Filistin Kabine Bakanı Nebil Şaat, Amerikan Fox News televizyonuna açıklamasında, Bush'un devlet önerisine olumlu yaklaştıklarını, ancak ''geçici devlet'' kavramının ne anlama geldiğinin açık olmadığını ve buna şüpheyle yaklaştıklarını söyledi. Şaat, yine de, ''Burada önemli olan ABD'nin uluslararası toplum ile birlikte bu meseleye el atması. 
     Çünkü İsrail ile kendi başımıza başa çıkamayız. Üçüncü bir tarafa ihtiyacımız var ve bunun için Amerikalılardan daha iyisi yok'' diye konuştu. 
     Demokrat Parti Connecticut Senatörü Joe Lieberman da CBS televizyonuna, ''Geçici devlet ne anlama geliyor bilmiyorum. Ya devletsinizdir, ya da değilsinizdir. Halbuki ihtiyaç duyulan, kalıcı bir Filistin devleti'' dedi. 
     Cumhuriyetçi Parti Alabama Senatörü Richard Shelby de ABC televizyonuna konuşmasında, ''Bu öneri kumar oynamaya benziyor. Şu anda bu ölçüde şiddet, terörist saldırılar hüküm sürerken, Filistin devletini kurmaya nasıl kalkışılacağını bilemiyorum'' yorumunu yaptı. 
     Demokrat Parti Massachussetts Senatörü John Kerry de NBC televizyonunda katıldığı bir programda, Bush yönetiminin Ortadoğu krizini ele alış şeklini ''facia'' olarak niteledi ve ''Bush'un Ortadoğu politikası ne süreklilik arz ediyor, ne de ortada temel bir plan var. Herkese karışık sinyaller gönderiyorlar. Sonunda da hem kendilerinin, hem de Ortadoğu'nun ikilemlerine katkıda bulunuyorlar'' dedi. 
     İsrail de Başkan Bush'un önerisinin, bütün terörist faaliyetler durduğu zaman memnuniyetle karşılanacağını belirtiyor. 
     





</TEXT>
</DOC>
