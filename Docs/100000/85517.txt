<DOC>
<DOCNO> 85517 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/22/son/sonspo30.html </URL>
<DATE> 2002/05/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Mondragon resmen Beşiktaş'ta 
</HEADLINE>
<TEXT>

     Dış transfer çalışmalarını sürdüren Beşiktaş, geçtiğimiz sezon Galatasaray'da forma giyen Kolombiyalı kaleci Aly Faryd Camilo Mondragon'u renklerine kattı. 
     Fransa'da bulunan siyah-beyazlı yöneticilerin Mondragon'un kulübü Fransız Metz ile anlaşma imzaladıkları bildirildi. 
     Beşiktaş Kulübü Yönetim Kurulu Üyesi İbrahim Altınsay, Metz Kulübü ile her konuda anlaştıklarını ve Mondragon'un borservisini aldıklarını açıkladı. 
     Altınsay ayrıca, 1 yıldır takip ettikleri ve Metz takımında forma giyen takım kaptanı Frederic Meyrieu'yu da 1 yıllığına kiraladıklarını söyledi. 
     34 yaşında ve 1.72 metre boyundaki Fransız futbolcu orta sahada 
     görev yapıyor. Fransa Birinci Ligi'nde toplam 330 maçta forma giyen Meyrieu toplam 40 gole imza attı. Sol ayağını çok iyi kullanan Fransız futbolcunun özellikle frikiklerde etkili olduğu bildirildi. 
     Terim Şartlar ne olursa olsun herşeye hazırız 
     Galatasaray Teknik Direktörü Fatih Terim, Mondragon'un Beşiktaş'a transferiyle ilgili yaptığı açıklamada, bu konuyla ilgili kendisine ulaşan resmi bir bilginin bulunmadığını belirterek, ''Galatasaray, şartlar ne olursa olsun herşeye hazırdır'' dedi. 
     Florya Metin Oktay Tesisleri'nden ayrılırken gazetecilerin, Mondragon'un Beşiktaş'a transfer olduğu yönündeki haberi üzerine konuşan Terim, ''Ben böyle bir bilgi almadım. Kulüp başkanımız Özhan Canaydın, ikinci başkanımız Ali Dürüst ve yöneticilerimiz oradalar. 
     Benim için onlardan gelecek haber önemli. Bu haberi bekliyorum'' diye konuştu. 
     Bu konuda bir bilgisi olmadan yorum yapmayı doğru bulmadığını kaydeden Terim, gazetecilerin ''Alternatifiniz var mı '' sorusuna da ''Galatasaray, şartlar ne olursa olsun herşeye hazırdır. 
     Galatasaraylılar merak etmesin'' diye yanıt verdi. 
     





</TEXT>
</DOC>
