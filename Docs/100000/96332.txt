<DOC>
<DOCNO> 96332 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/17/son/soneko16.html </URL>
<DATE> 2002/07/17/ </DATE>
<TIME>  </TIME>
<AUTHOR>  </AUTHOR>
<HEADLINE>
İzmir Ticaret Odası "Erken seçim kararı ekonomiyi bozmaz" 
</HEADLINE>
<TEXT>

     İzmir Ticaret Odası İZTO Başkanı Ekrem Demirtaş, ''Ekonomik dengelerin, alınan erken seçim kararı nedeniyle bozulmayacağını düşünüyoruz'' dedi. 
     Demirtaş, gazetecilere koalisyon ortaklarının aldığı erken seçim kararını değerlendirdi. 
     Alınan karar ile seçimin 3 Kasım'da yapılmasının netleştiğini belirten Demirtaş, özellikle Başbakan'ın rahatsızlanmasından itibaren, Türkiye'de yeni hükümet arayışına yönlenildiğini söyledi. Bu arayışın erken seçim olgusuna dönüştüğünü, demokrasideki sıkıntılı dönemlerde tek çözümün ''sandık'' olduğunu ileri süren Demirtaş, şunları kaydetti 
     ''Başbakan rahatsızlanınca, meclisteki dağılım da değişti. Sağ ve sol partilerde etkin bölünmeler oldu, seçime ihtiyaç doğdu. Kasım'da ne olur bilemiyorum ama ekonomik dengeler seçim ortamında bozulmuyor. 
     Borsa on binin üzerinde, dolar 1.7 milyon liraya çıktı ama geriliyor. 
     Yüzde 75'lere çıkan faizler, düşüşe geçti. Ekonomik dengelerin alınan erken seçim kararı nedeniyle bozulmayacağını düşünüyoruz. Gelişmeleri izliyoruz ama müdahale edemiyoruz.'' Seçime, ''siyasi partiler ve seçim yasası çıkarılmış, AB ile ilgili takvim alınmış olarak gidilmesini'' arzu ettiklerini ancak ülkenin erken seçime ''sürüklendiğini'' bildiren Demirtaş, seçimden önce AB'ye uyum yasalarının çıkarılacağına dair işaretlerin olduğunu sözlerine ekledi. 
     





</TEXT>
</DOC>
