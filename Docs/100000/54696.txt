<DOC>
<DOCNO> 54696 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/29/son/sondun08.html </URL>
<DATE> 2001/11/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Uluslararası Af Örgütü, Cenk Kalesi ölümlerini araştıracak 
</HEADLINE>
<TEXT>

     Afganistan'da Kuzey İttifakı'nın kuzeydeki Mezar-ı Şerif kenti yakınlarındaki Cenk Kalesi'nde meydana gelen ölümlerle ilgili olarak Uluslararası Af Örgütü'nün AI 
     araştırmasına izin vereceği bildirildi. 
     Kuzey İttifakı yetkilisi Muhammed Habil, ''Bu konuda bir sorunumuz yok. Onların AI araştırma yapmaları için ortada bir engel yok'' dedi. 
     Habil, İttifak güçlerinin, Cenk Kalesi'nin Taliban yanlısı mahkumlar tarafından ele geçirilmesi girişimi sırasında çatışmalara girmek zorunda kaldığını belirterek, ''Onlara zulmetme amacımız yoktu. 
     Onlar kendi inatları yüzünden öldü'' dedi. 
     Kuzey İttifakı, Cenk Kalesi'ndeki isyan girişimi sırasında çıkan çatışmalarda aralarında Pakistanlı, Arap ve Çeçen mahkumlarında olduğu 600 kadar mahkumun tamamının öldürüldüğünü, kendi kuvvetlerinden de 40 kişinin öldüğünü açıklamıştı. 
     Cenk Kalesi'nde öldürülenlerin görüntülerinin tüm dünya televizyonlarında yayınlanmasından sonra başlayan tepkiler üzerine AI olayın incelenmesi için çağrıda bulunmuştu. 
     Habil, Kale'deki yabancı İslamcı teröristlerin niçin Özbek general Raşid Dostum'a teslim edildiği hakkında ise açıklama yapmazken, Kuzey İttifakı güçlerinin kendi hayatlarını koruma hakkı olduğunu söyledi. 
     Habil, Kuzey İttifakı'nın, ABD'deki saldırıların bir numaralı sorumlusu olarak gösterilen Usame Bin Ladin de dahil olmak üzere yabancı militanları akibetinin belirlenmesi için uluslararası bir organa teslim etmeye hazır olduğunu da belirterek, ''Onlar sadece bizim değil, tüm dünyanın düşmanı'' dedi. 
     






</TEXT>
</DOC>
