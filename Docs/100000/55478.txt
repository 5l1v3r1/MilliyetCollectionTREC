<DOC>
<DOCNO> 55478 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/04/son/sondun03.html </URL>
<DATE> 2001/12/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Amerikalı Taliban "Kalbimin sesini dinledim" 
</HEADLINE>
<TEXT>

     Afganistan'da, Kuzey İttifakı'nın ele geçirdiği Taliban askerleri arasında bulunan 20 yaşındaki Amerikalı genç, İslam hareketine kalbinin sesini dinleyerek katıldığını söyledi. 
     Sonradan Müslüman olan ve kendisini Abdül Hamid olarak tanıtan Amerikalı John Walker, CNN televizyonuna, ''Pakistan'da öğrenciydim. 
     İslam eğitimi alıyordum ve Taliban'la bağlantılı birçok kişiyle tanıştım'' dedi. 
     Pakistan'ın Kuzey Batı Bölgesi'nde yaşadığını belirten Walker, ''İnsanlar genelde Taliban için büyük bir sevgi duyuyor. Kabil'in tarihi, bazı bilginlerin edebiyatını okumaya başladım ve kalbim buna bağlandı'' dedi. 
     Walker, ''İslam devleti'' kurulmasını yardımcı olmak için Taliban'a gönüllü olarak katılmak üzere Kabil'e geldiğini söyledi. 
     Mezar-ı Şerif yakınındaki kanlı hapishane ayaklanmasında yaralananlar arasında bulunan Walker, kirli, uzun sakalıyla ekranda göründü ve acıyla yüzünü buruşturarak sedyeden soruları yanıtladı. 
     Newsweek dergisine göre de, kendini Abdül Hamid olarak tanıtan genç, John Phillip Walker Lindh kimliği ile ailesi tarafından teşhis edildi. 
     ABD Dışişleri Bakanlığı yetkilileri ve Pakistan'daki ABD Büyükelçiliği ile temasa geçtiklerini belirten aile, oğullarını internette yayınlanan fotoğrafından tanıdıklarını belirttiler. 
     Dergi, John Walker'ın, Frank Lindh ve Marilyn Walker'ın üçüncü çocukları olarak Washington'da 1981 yılında doğduğunu kaydetti. Anne ve babası boşanan Walker'ın, annesinin soyadını kullandığı belirtildi. 
     Newsweek dergisine demeç veren baba Lindh, oğlunun Arapça öğrendiğini ve Kuran'ı ezberlediğini belirterek, ''Çok iyi bir öğrenci. John'la gurur duyuyorum. O iyi bir çocuk'' dedi. 
     Anna Marilyn Walker ise oğlunun Taliban'a destek verdiğini öğrenince çok şaşırdığını ifade etti ve ''Taliban'a katıldıysa beyni yıkanmış olmalı. Genç ve kolay etkileniyorsanız, yönlendirilmeniz kolay olur'' dedi. 
     Oğullarının suçlanıp suçlanmayacağını bilmediklerini belirten aile, oğullarına destek olacaklarını vurguladılar. 
     Kuzey İttifakı tarafından ele geçirilen Walker, halen Amerikan özel kuvvetleri tarafından gözaltında tutuluyor. 
     






</TEXT>
</DOC>
