<DOC>
<DOCNO> 91464 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/22/son/sontur06.html </URL>
<DATE> 2002/06/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Meğer Türkiye'de sınıfta kalmak varmış 
</HEADLINE>
<TEXT>

     Diyarbakır'da bir velinin geçirilmesini istediği çocuğu, okul yönetimince öğretimin seviyesinin düşeceği gerekçesiyle sınıfta bırakıldı. 
     Diyarbakır'da oğlunun sınıf geçmesini isteyen bir veli ile sınıfı geçirmelerinin öğretim seviyesini düşüreceğini gerekçe göstererek, öğrenciyi sınıfta bırakan okul yönetimi arasında tartışma yarattı. 
     Öğrenci velisi Kazım Bozan, merkez ilçeye bağlı Yolaltı Köyü İlköğretim Okulu'nda beşinci sınıfta okuyan oğlu Mücahit Bozan'ın iki zayıfı bulunduğu için sınıfta bırakıldığını belirterek, oğlunun sınıfta kalmaması için, okul yönetimi ve Milli Eğitim Müdürlüğü'ne yaptığı tüm girişimlerin başarısız kaldığını söyledi. 
     Asgari ücretle çalıştığını ve 4'ü öğrenci 6 çocuğuna baktığını zor şartlarda çocuklarını okutmaya çalıştığını anlatan Bozan, şöyle dedi 
     ''Gecekonduda oturuyorum. O da yakında yıkılacak. Zaten zor durumdayım. Bu halimle çocuklarımı okutuyorum. Ancak oğlum 5 yılda iki kez sınıfta bırakıldı. İlkinde sınıfta kalsın demiştim. Şimdi beşinci sınıfta bırakıldı. 6 zayıfı olup da geçirilen öğrenciler var. 
     Ben de ekonomik durumumu ve oğlumun sadece iki zayıfı olduğunu göz önünde bulundurarak geçirilmesini istedim. Ancak sınıfta bırakıldı. Bu durumda oğlumu okuldan alacağım.'' Bozan, defalarca başvurduğu öğretmen ve okul yönetiminin ise kendisine ''Oğlunu geçirirsek, öğretimin seviyesi düşer'' dediklerini öne sürerek, bu durumda oğlunu okuldan almak zorunda kalacağını anlattı. 
     Bozan, ''Basında, artık sınıfta kalmak yok diye haberler çıkmıştı. Görüştüğüm Milli Eğitim yetkilileri de ''Öğrenci velisinin onayı olmadan öğrenci sınıfta bırakılamaz'' dediler. Oysa ben ne yaptıysam olmadı'' diye konuştu. 
     Öte yandan, Okul Müdürü Mahmut Satılmış, mevzuat ne gerektiriyorsa onu yaptıklarını ve kişileri değil, geneli düşünmek zorunda olduklarını belirterek, öğrencinin sınıfta bırakılmasını savundu. 
     Milli Eğitim Müdürü Abdülkadir Buluk ise öğrencinin veli izni olmadan sınıfta bırakılamayacağını belirterek, şöyle dedi 
     ''Başarısız öğrencinin okulda bırakılması için veliye bildirim yapılarak, imzalı onayının alınması gerekiyor. Okul yönetimi, öğretmen ve veli üçlüsünden velinin itirazına rağmen, idare ve öğretmen onayıyla öğrenciyi sınıfta bırakmış. Bu da mevzuata uygun görünüyor. Yine de bir uygunsuzluk varsa olayı soruşturacağız.'' 
     





</TEXT>
</DOC>
