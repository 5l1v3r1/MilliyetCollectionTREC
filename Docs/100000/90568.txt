<DOC>
<DOCNO> 90568 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/18/son/sonspo15.html </URL>
<DATE> 2002/06/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Hakan Şükür ''Duaya ihtiyacımız var'' 
</HEADLINE>
<TEXT>

     Bugün 77. kez A milli formayı giyerek bu alandaki rekoru Fenerbahçeli Ogün'den devralan A Milli Takım Kaptanı Hakan Şükür, Japonya karşısında inanılmaz bir mücadele sergileyerek galibiyete ulaştıklarını söyledi. 
     Karşılaşmada zaman zaman kötü futbol oynadıklarını, ancak 90 dakika boyunca mücadeleyi bırakmadıklarını anlatan Hakan Şükür, ''Yarı finale de çıkmak için elimizden geleni yapacağız. Türk halkının dualarına ihtiyacımız var'' dedi. 
     Milli takım oyuncularından Tayfur Havutçu, çok iyi bir ekip olduklarını ve tek bir yürek halinde mücadele ettiklerini, bunun sonucunda şimdilik hakettikleri yere geldiklerini söyledi. 
     Milli takımın savunma oyuncusu Alpay Özalan da açıklamasında, Dünya Kupası'nda çeyrek finale yükselmelerini mucize olarak değerlendirmediklerini belirterek, ''Bundan sonra tüm takımlar güçlü. Senegal maçı da çok zor geçecek'' diye konuştu. 
     Maçtaki tek golü atan Ümit Davala ise, ''Stattaki atmosferin bizim için fazla önemi yoktu. Kimin gol attığı da fazla önemi yok. Hepimiz inanmıştık ve başardık. Kupada gidebileceğimiz yere kadar gideceğiz. Finali hedefledik. Senegal'i de yeneceğimize inanıyorum'' dedi. 
     Hasan Şaş da Japonya'nın, ev sahibi olması nedeniyle maça avantajlı başladığını belirterek, ''Saha ve seyirci yönünden bizden üstündüler. Ama futbol açısından biz üstündük. Bu takımın kendine inancı var. Sadece Türk halkı bize inanıyor. Bizden dualarını eksik etmesinler. Bu takım, finale kadar gider'' diye konuştu. 
     Öte yandan maçta dizine darbe alan Hakan Ünsal'ın dizi şişti. Milli takım doktoru Cengiz Dinç, Hakan Ünsal'ın durumunun daha sonra belli olacağını, ancak Senegal maçında takımda yer almasının zor olduğunu bildirdi. Hakan Şükür'ün baldırına da maçtan sonra buz tedavisi yapıldı. 
     Karşılaşmadan sonra, tribünlere giden A Milli Takım futbolcularına, maç boyunca Türk ve Japon bayraklarıyla karşılaşmayı izleyen Japon seyirciler, sevgi gösterilerinde bulundular. 
     





</TEXT>
</DOC>
