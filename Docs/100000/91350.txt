<DOC>
<DOCNO> 91350 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/22/spor/spo12.html </URL>
<DATE> 2002/06/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Almanya’dan tek torpido 
</HEADLINE>
<TEXT>

ABD’yi, Ballack’ın golüyle geçti, 12 yıl sonra yarı finale yükseldi 
     DÜNYA Kupası’nın gediklisi Almanya, ABD’nin hayallerine tek golle son verirken, 12 yıl aradan sonra kupada yeniden yarı finale adını yazdırdı. Almanya, 39. dakikada Ballack ile aradığı golü buldu. ABD’nin baskısı, ikinci yarıda da sonuç getirmeyince Panzerler mutlu sona ulaştı. Almanya, 25 Haziran’da Seul’deki yarı finalde, İspanya - G.Kore maçının galibiyle karşı karşıya gelecek. 
     
Völler’den itiraf      ABD’Yİ tek golle geçerek yarı finale yükselen Almanya’da teknik direktör Rudi Völler, takımının futbolunu eleştirdi. Völler, "Yarı finalist olduğumuz için tabii ki mutluyum. Ancak ABD karşısındaki oyundan tatmin olduğumu söyleyemem. Kötü başladık ve istediğimiz oyunu tutturamadık" diye konuştu. Völler, turnuva öncesi kendilerine şans tanımayanlara güçlerini gösterdiklerini belirtti. 
     
Rüya bitti      DÜNYA Kupası’ndaki Amerikan rüyası, Almanya karşısında sona ererken, ABD Teknik Direktörü Bruce Arena, şanssız olduklarını söyledi. Almanya’nın yarı finalist olmasında kaleci Kahn’ın büyük rol oynadığını belirten Arena, "Yakaladığımız fırsatları iyi değerlendirebilseydik, şimdi biz seviniyor olurduk" dedi. Bu arada Koreli Ahn’ı kovarak büyük tepki çeken İtalyan kulübü Perugia’nın ABD’li futbolcular, Donovan, Baesley ve Mathis’i transfer etmek için harekete geçtiği öğrenildi. 
     



 SPOR 


































</TEXT>
</DOC>
