<DOC>
<DOCNO> 57130 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/14/yasam/ayas.html </URL>
<DATE> 2001/12/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Horlayan yürek’ derin uyudu 
</HEADLINE>
<TEXT>

'Deli Yürek' ekibi Anıtkabir ziyareti için rica minnet izin aldı ama o sabah hepsi uyuya kaldığı için Ata'nın huzuruna çıkamadılar... 
     UTKU ÇAKIRÖZER Ankara 

     Televizyonda reyting rekorları kıran 'Deli Yürek' dizisi ve vizyona yeni giren aynı adlı filmin başrol oyuncusu Kenan İmirzalıoğlu, ısrarla özel ziyaret izni aldığı Anıtkabir'e gitmeyi unuttu. İmirzalıoğlu'nun yanı sıra filmin kadın oyuncusu Melda Bekcan ve 5 mankenin, gazetecilerle yapacağı Anıtkabir ziyaretine "uyuya kaldığı için" gidememesi, Genelkurmay Başkanlığı'nda 'infial' yarattı. 
     Deli Yürek filminde "yüreği vatan sevgisiyle dolu, Güneydoğu'da PKK ve Hizbullah'a karşı korkusuzca mücadele veren" Yusuf Miroğlu karakterini canlandıran İmirzalıoğlu, filmin galası için geldiği Ankara'da Anıtkabir'i de ziyaret etmek istedi. 
     
Ziyaret öne alındı      Genelkurmay Başkanlığı'na başvurarak 12 kişilik ekibine 'kameralı çekim' izni isteyen İmirzalıoğlu'nun başvurusu önce reddedildi. Heyet ziyaretleri için bir ay önceden izin alınması gerektiğini bildiren Genelkurmay Başkanlığı, ısrarlar sonrası 12 Aralık'a randevu verdi. Genelkurmay İmirzalıoğlu, Bekcan, yönetmen Osman Sınav, mankenler ve gazetecilerden oluşan 12 kişilik heyetin 10.40'taki uçaklarına yetişebilmeleri için, saat 09.00'da Anıtkabir'e gelebileceklerini bildirdi. 
     Genelkurmay'dan aldığı özel izinden memnuniyet duyan İmirzalıoğlu da, üzerinde "Deli Yürek" yazan büyük bir çelenk hazırlattı. 
     
Önce Ata'ya saygısızlık      Genelkurmay'ın talimatıyla Anıtkabir Komutanlığı'nda çarşamba sabahı yerli ve yabancı heyetlerin ziyaretlerinde alınan tedbirlerin aynısı, Deli Yürek ekibi için de alındı. Ekibi izleyecek gazetecilerle sipariş edilen çelenk Anıtkabir'in kapısında hazır olmasına rağmen, saat 09.00'da İmirzalıoğlu'nun Atatürk'ün kabrinin bulunduğu mozolenin başında yerini almaması şaşkınlık yarattı. 
     Anıtkabir Komutanlığı'nın uyarısıyla devreye giren Genelkurmay ise "üzücü gerçeği" öğrendi. Salı gecesi filmlerinin Ankara galasına katılan İmirzalıoğlu, Bekcan, Sınav ve mankenler, Sheraton Oteli'nde uyuya kaldıkları için, özel izin aldıkları Anıtkabir ziyaretini gerçekleştirememişti. 
     İmirzalıoğlu'nun bu tavrı Genelkurmay Başkanlığı'nda büyük tepki yarattı. Ata'nın huzuruna çıkma konusundaki büyük ısrarı üzerine aktöre özel izin veren komutanların, "Bu sorumsuz davranış, her şeyden önce Ata'ya büyük saygısızlıktır" değerlendirmesinde bulundukları öğrenildi. 
     



 YAŞAM 





















</TEXT>
</DOC>
