<DOC>
<DOCNO> 69635 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/26/son/sonspo16.html </URL>
<DATE> 2002/02/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaş Yimpaş Yozgatspor maçı hazırlıklarına devam etti 
</HEADLINE>
<TEXT>

     Beşiktaş, Yimpaş Yozgatspor ile yapacağı maçın hazırlıklarını, bugün gerçekleştirdiği antrenmanla sürdürdü. 
     Mahkemesi nedeniyle Almanya'da bulunan teknik direktör Christoph Daum'un yer almadığı idmanda, siyah-beyazlılar antrenör Roland Koch yönetiminde Ümraniye Tesisleri'nde çalıştı. 
     Siyah-beyazlılar, idmanın büyük bir bölümünde şut çalışması yaptı. 
     Futbolcuları 3 gruba ayıran Koch, Myhre, Asper ve Yasin Yıldız'ın koruduğu kalelere şut çektirdi. 
     Bu çalışma sırasında Asper başarılı kurtarışlarıyla göz doldururken, Myhre'nin ise hatalı goller yemesi dikkati çekti. 
     Antrenmanın son bölümünde siyah-beyazlı futbolcular, dar alanda çift kale maç yaptı. 
     
     Ahmet Dursun pantolon kaybetti 
     Beşiktaş'ın dar alanda yaptığı çift kale maçta Ahmet Dursun, kaptan Tayfur ile pantolonuna girdiği iddiayı yitirdi. 
     Myhre, Ronaldo, Tunç, Tamer, Necat, Tayfur, Tümer, Baya, Sertan, İbrahim ve Stavrum'dan oluşan siyah takım, Asper, Khlestov, Erman, Ahmet Yıldırım, Ümit, Mehmet, Ali Cansun, İlhan Şahin, Bayram, İlhan Mansız ve Ahmet Dursun'dan kurulu yeşil takımı 3-0 yendi. Siyah takımın gollerini Tümer ve Stavrum 2 attı. 
     Antrenman maçı öncesi kaptan Tayfur ile Ahmet Dursun iddiaya girerken, siyah takımın kazanmasıyla Ahmet Dursun, iddia sonucunda kaptan Tayfur'a bir pantolon kaybetti. 
     Antrenmana, sakatlıkları süren Ali Eren ve Yasin Sülün katılmadı. 
     
     Ali Eren'in durumu 
     Kocaelispor maçında testisine gelen darbe sonucunda Ali Eren, Yimpaş Yozgatspor maçına yetiştirilmeye çalışılıyor. 
     Kart cezalısı Ronaldo'nun yokluğunda teknik direktör Daum'un, Ali Eren'in Yimpaş Yozgatspor maçına yetiştirilmesi için tüm çabaların sarfedilmesini istediği öğrenilirken, kulüp doktoru Ayhan Optur, bu futbolcuyu 2 Mart Cumartesi günü oynatacaklarını söyledi. 
     Dr.Optur, Ali Eren'in yarın koşulara başlayacağını belirterek, ''Ali Eren'in Yimpaş Yozgatspor maçında özel bir külotla oynatacağız. 
     Suspansiyon özelliği olan bu giysi Ali Eren'in rahat oynamasını sağlayacak'' dedi. 
     Siyah-beyazlılar, yarın basına kapalı yapacağı antrenmanla Yimpaş Yozgatspor maçı hazırlıklarını sürdürecek. 
     Bu arada Beşiktaş Kulübü Yönetim Kurulu eski üyesi Levent Çifter, BJK Kadıköy İşadamları Başkanı Aydın İzgeç ve kulübün kongre üyesi Yakup Avakoğlu, birlikte yaptıkları yazılı açıklamayla, genel kurul üyesi Nevzat Demir'in istifa kararı almasına üzüldüklerini ve Demir'in istifa kararından vazgeçmesini istediler. 
     






</TEXT>
</DOC>
