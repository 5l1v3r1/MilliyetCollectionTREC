<DOC>
<DOCNO> 78939 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/17/son/sontur08.html </URL>
<DATE> 2002/04/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Emekli paşa milletvekillerine yanıt verdi Simitçi daha değerli 
</HEADLINE>
<TEXT>

     Emekli Tümgeneral Osman Özbek, Zonguldak'ta yaptığı konuşmada TBMM'yi ve milletvekillerinin tamamını hedef almadığını ve bir suçlamada da bulunmadığını belirterek, ''Eğer, 70 milyar liralık harcama doğru değilse mesele yok, konu kapanır'' dedi. 
     Özbek, 13 Nisan'da Zonguldak'ta yaptığı konuşma ile ilgili bazı basın ve yayın organlarında çıkan değerlendirmelerle ilgili yazılı bir açıklama yaptı. 
     Bir milletvekilinin bir defada 70 milyar lira sağlık harcaması yaptığı konusundaki bilgiyi TBMM Başkanı tarafından 27 Mart 2002 tarihinde güncel bir gazeteye yapılmış açıklamadan öğrendiğini belirten Özbek, her vatandaş gibi kendisinin de bu duruma üzüldüğünü ifade etti. 
     Halkın, TBMM'den her yönü ile örnek olmasını istediğini ve bunu beklediğini, hele ki Kurtuluş Savaşı'nı yapan gazi bir Meclis'ten daha fazlasını beklediğini vurgulayan Özbek, ''Yüce Meclisimizin işsizlik, açlık, sefalet, mutsuzluk ve umutsuzluk içine düşürülen ve 80 yıl önceki gibi açlığa ve umutsuzluğa karşı adeta milli bir mücadele veren halkımızın sesi ve kulağı olduğuna inanıyoruz'' dedi. 
     ''Ben konuşmamda Meclisimizi veya sayın milletvekillerimizin tamamını hedef almadım, herhangi bir suçlamada da bulunmadım'' diyen Özbek, aksine TBMM Başkanı'nın bizzat kendisinin dile getirerek, yakındığı bir konuyu açıklamak istediğini belirtti. 
     
     ''...O SİMİTÇİ DAHA SAYGINDIR'' 

     Özbek, şu görüşleri savundu 
     ''Çocuğuna ilaç alamadığından, evine ekmek götüremediğinden dolayı Meclis bahçesinde kendisini asarak intihar eden simitçiye ve onun nezdinde halkımızın içinde bulunduğu korkunç duruma dikkat çekmek istedim. Eğer, 70 milyar liralık harcama doğru değil ise mesele yok, konu kapanır, kimsenin de alınmasına gerek yoktur. Ama eğer olay doğru ise tekrar ediyorum o simitçi benim için o milletvekilinden daha saygındır, daha onurludur. Birisi halkımızın ızdırabının, içine düşürüldüğü sefalet ve yoksulluğun, gazilerin, şehitlerin temsilcisidir, diğeri sorumsuzluğun temsilcisidir. 
     Bu ülkede yolsuzluk ve hırsızlığın hangi kademelerde planlanıp gerçekleştirildiğini, hangi yüksek makam ve kademelerin bunları koruyup kolladığını, bu konuda benim gibi başını taşın altına sokarak onurlu mücadele verenlerin nasıl durdurulduğunu her Türk vatandaşı gibi sayın Meclis Başkanı'nın da bildiğini umuyorum. 
     Halkımız, 'aynı duyarlılığın o zaman da gösterilerek demokratik hırsızlara karşı yasalar çerçevesinde amansızca mücadele verenlere de sahip çıkılması gerekirdi' diye düşünüyor. Esasen benim gibi dokunulmazlığı olmayan sade bir vatandaşa yapılacak korumanın, dokunulmazlığı olanları korumaktan daha gerekli ve daha yararlı olduğunu düşünüyorum'' Osman Özbek, açıklamasını, ''Halkımız hala susuyorsa ve hala sabırlı ise Meclis'ine olan güveninin devam etmesindendir. Ben ve benim gibi düşünen tüm arkadaşlarımız, vatandaşlarımızın sesi ve kulağı olmaya devam edeceğiz. Konuların saptırılması veya abartılması bu mücadelemizi önleyemeyecektir'' diye tamamladı. 
     





</TEXT>
</DOC>
