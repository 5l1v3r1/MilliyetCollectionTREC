<DOC>
<DOCNO> 89105 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/11/guncel/gun02.html </URL>
<DATE> 2002/06/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Alanya sapığı yetmedi... 
</HEADLINE>
<TEXT>
Bir sapık daha yanlışlıkla serbest 
8 yaşında bir çocuğun ırzına geçip öldüren Aydın, afla özgür kaldıktan sonra yine tecavüz edince yapılan hata ortaya çıktı 
     ERSAN ATAR Ankara 

     Alanya sapığının ardından Sinop’ta da şartla salıverilme yasası kapsamında olmadığı halde "tecavüz" suçundan bir kişinin yanlış tahliye edildiği ortaya çıktı. Cemal Aydın, 23 Kasım 1994’te Sinop’ta 8 yaşında bir çocuğa tecavüz edip öldürdükten sonra müebbet hapse çarptırıldı. Ayrıca "15 yaşını doldurmayan küçüklerin zorla ırzına geçme" suçundan da mahk m oldu. 
     
     Önce reddedildi 
     Aydın, af çıktıktan sonra tahliye istemiyle Sinop Ağır Ceza Mahkemesi’ne başvurdu. Mahkeme, talebi reddetti. Aydın, Anayasa Mahkemesi’nin şartla salıverilme yasasının bazı hükümlerini iptal ettikten sonra, hukuki boşluk doğmaması için çıkarılan son af yasasının ardından yeniden tahliye talebinde bulundu. Daha önce "ret" kararı veren Ağır Ceza, bu kez tahliye kararı aldı. 
     
     İçtimada eridi 
     Ancak Aydın’ın, tahliyesinin üzerinden bir ay geçmeden İstanbul’da 11 yaşındaki bir erkek çocuğa tecavüz ettiğinin belirlenmesi, affın bir başka acı yönünü gösterdi. Ve bu aşama, Aydın hakkındaki tahliye kararının yanlışlığını da ortaya çıkardı. Kararı yorumlayan Sinop Başsavcısı İbrahim Etem Kuriş, şöyle konuştu "Mahkeme, hükümlünün cinayetten aldığı müebbet ağır hapisle tecavüz suçunu içtima ederken ayırmamış. Irza geçme suçu müebbet hapis cezasının içinde erimiş. Tahliye kararı bu gerekçeyle verilmiş." n ERSAN ATAR Ankara 
     
Alanya sapığı Ermenek’e nakledildi      SADİ NERGİZDAL DHA 

     ALANYA’da 1995’te tecavüz ettiği dört turistten ikisini öldürüp cezaevine girdikten sonra afla serbest kalan ve 12 gün sonra yeniden cezaevine konulan Hakan Karayavuz, Alanya’dan Karaman’ın Ermenek Cezaevi’ne nakledildi. Yetkililer, Karayavuz’un güvenlik gerekçesiyle Ermenek’e alındığını açıkladı. Karayavuz 23 Mayıs’ta şartla salıverilme yasasından tahliye edilmişti. 


 GÜNCEL 















</TEXT>
</DOC>
