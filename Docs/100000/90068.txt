<DOC>
<DOCNO> 90068 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/16/dunya/dun02.html </URL>
<DATE> 2002/06/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Fransa’da mavi’ dönem 
</HEADLINE>
<TEXT>

Fransa bugün sandık başında. Tahminler, Sağ’ın simgesi mavi dalga’nın zaferini işaret ediyor 
     MiNE G.KIRIKKANAT Paris 

     Cumhurbaşkanlığı seçimlerinden bir ay sonra genel seçimlerin yapıldığı Fransa’da bugün seçmenler dördüncü ve son kez olmak üzere sandık başına gidiyor. Ulusal meclise girecek 577 milletvekilinden 58’i, genel seçimlerin 9 Haziran’daki birinci turunda belirlendi. Bu bölgelerde seçmenler "oy tatiline" girdi. Ancak diğer bölgelerden dokuzunda merkez sağ, aşırı sağ ve solun "üçlü düello"ya girdiği ikinci ve final turun yapıldığı bugün, geri kalan milletvekillikleri için UMP Cumhurbaşkanlığı Çoğunluğu İçin Sağcı Birlik ile çoğulcu Sol yarışacaklar. Bu akşam TSi 21.00’de alınacak sonuçlarda, Fransa’yı bir "Mavi Dalga"nın kaplaması bekleniyor. 
     Cumhurbaşkanlığı çoğunluğu UMP adı altında birleşen merkez sağ partilerin "mavi", çoğulcu Sol koalisyonu oluşturan Sosyalist, Komünist ve Yeşillerin "pempe" ile simgelendiği düşünülecek olursa, Fransa beş yıl için "mavi" ye boyanacak. Çünkü kamuoyu yoklamaları UMP’nin bugünkü turda oyların yüzde 53’ünü alarak 384 ila 414 çıkartmasını, dolayısıyla 289 milletvekili gerektiren salt çoğunluğun çok üstünde bir skor sağlayacağını gösteriyor. 
     Çoğul Sol’un yüzde 47 oy oranı alması öngörülen final turunda, Sosyalist Parti’nin 115 ile 145 Yeşillerin 1 ila 5, oyları yarı yarıya azalan Komünist Parti’in 14 ila 22 milletvekili ile yetinmesi bekleniyor. 
     Genel seçimlerin en büyük sürprizi, cumhurbaşkanlığı seçimlerinde yüzde 16,86’lık skoruyla tüm dünyayı şaşırtan Jean Marie Le Pen’in partisi aşırı sağcı Ulusal Cephe’nin genel seçimlerin birinci turunda yüzde 11.1 oy oranında kalarak, ikinci turda milletvekili çıkaramama ihtimali. 
     



 DÜNYA 














</TEXT>
</DOC>
