<DOC>
<DOCNO> 53463 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/21/son/sontur28.html </URL>
<DATE> 2001/11/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Diyarbakır'a 45 yıl aradan sonra Kasım ayında kar yağdı 
</HEADLINE>
<TEXT>

     Diyarbakır'a, 45 yıl aradan sonra kasım ayında kar yağdı. Diyarbakır ve Elazığ'da, yaklaşık 400 köy yolu kar yağışı nedeniyle ulaşıma kapandı. 
     Diyarbakır Meteoroloji Bölge Müdürlüğü yetkilileri, Diyarbakır kent merkezine, 1956 yılından bu yana ilk kez kasım ayında kar düştüğünü, kar yağışının yarına kadar sürmesinin beklendiğini ifade ettiler. 
     Bölge genelinde kar yağışının beklendiğini belirten yetkililer, gece hava sıcaklığının -2 derece dolayında seyredeceğini, bu nedenle üreticilerin dikkatli olmaları gerektiğini söylediler. 
     Kar yağışı, Diyarbakır kent merkezinde ulaşımı olumsuz etkilerken, yolların kayganlığı nedeniyle çok sayıda maddi hasarlı kaza meydana geldi. Diyarbakır ve Elazığ'a bağlı yaklaşık 400 köy yolunun da kar yağışı nedeniyle ulaşıma kapandığı bildirildi. 
     Trafik ekipleri, şehirlerarası yollarda seyredecek araçları zincir takmaları yönünde uyarıyor. Diyarbakır il merkezinde kar kalınlığı 5 santimetreye ulaştı. 
     






</TEXT>
</DOC>
