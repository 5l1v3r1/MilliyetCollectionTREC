<DOC>
<DOCNO> 77183 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/08/son/sontur09.html </URL>
<DATE> 2002/04/08/ </DATE>
<TIME>  </TIME>
<AUTHOR>  </AUTHOR>
<HEADLINE>
İran Büyükelçisi "Cemil Bayık'ın yakalandığı doğru değil" 
</HEADLINE>
<TEXT>

     İran'ın Ankara Büyükelçisi Muhammed Hüseyin Lavasani, terör örgütünün sözde Başkanlık Konseyi üyesi Cemil Bayık'ın İran'da yakalandığı ve halen İran'da bulunduğu bilgisinin doğru olmadığını bildirdi. Lavasani, ''İki ülke ilişkilerinin gelişmesini istemeyen düşmanlar vardır'' dedi. 
     Lavasani, AK Parti Genel Başkanı Recep Tayyip Erdoğan'ı, parti genel merkezinde ziyaret etti. 
     Zaman zaman siyasi parti liderlerini ziyaret ederek gelişmelerle ilgili olarak görüş alışverişinde bulunduklarını ifade eden Lavasani, iki ülke arasındaki ilişkilerin, her geçen gün daha iyi bir seviyeye geldiğini kaydetti. İki ülke arasındaki doğalgaz boru hattı projesinin belirli bir aşamaya geldiğini ve İran Cumhurbaşkanı Hatemi'nin bir süre önce Yunanistan'ı ziyaret ettiğini hatırlatan Lavasani, bu üç ülkenin doğalgaz konusunda yeni projeler üretme aşamasında olduğunu söyledi. 
     Türkiye ile İran arasında güvenlik konularını da kapsayan işbirliğinin söz konusu olduğunu anlatan Lavasani, Ankara'da bir süre önce yapılan Güvenlik Konseyi toplantılarında, ''PKK ve Halkın Mücahitleri'' adlı örgütlerle ilgili konuların ele alındığını belirtti. Lavasani, iki ülkenin, bu örgütleri ''terörist örgüt olarak tanımladığına'' işaret ederek, ''Türkiye'nin dostları arasında sadece İran, PKK'yı terör örgütü olarak tanımıştır. Bu önemli bir gelişmedir'' dedi. 
     İki ülke ilişkilerinin iktisadi ve ticari alanda da geliştiğini kaydeden Lavasani, Türk Silahlı Kuvvetleri'nin bazı mensuplarının ''İran ile Türkiye arasında iyi ilişkiler kurulmasından söz etmelerinin, kendileri açısından normal karşılandığını'' söyledi. 
     
     ERDOĞAN'IN SÖZLERİ 
     AK Parti Genel Başkanı Recep Tayyip Erdoğan da Lavasani'nin ziyaretinden duyduğu memnuniyeti dile getirerek, sınai ve ticari alandaki hacmin daha da arttırılmasının gerekliliğini dile getirdi. 
     İki ülke arasında siyasi alanda da olumlu gelişmelerin varolduğuna dikkati çeken Erdoğan, ''Gerek PKK ve gerekse Halkın Mücahitleri örgütleri konusunda iki ülke yönetiminin olumlu yaklaşımları, Türkiye ve İran arasındaki dayanışmayı arttıracak, barışı da güçlü hale getirecektir'' dedi. 
     Lavasani, bir gazetecinin, terör örgütünün sözde Başkanlık Konseyi üyesi Cemil Bayık'ın İran'da yakalandığına ilişkin haberleri hatırlatması üzerine, konuyla ilgili İranlı yetkililerin gerekli açıklamayı yaptığını söyledi. Bayık'ın yakalandığı haberlerinin tekzip edildiğini, bu şahsın İran topraklarında olduğuna ilişkin bilgilerin reddedildiğini hatırlatan Lavasani, ''Cemil Bayık'ın İran'da yakalandığı ve İran'da olduğu doğru değildir'' dedi. 
     Eldeki kanıtların, iki ülke ilişkilerinin iyi yönde gittiğinin en güçlü göstergesi olduğunu ifade eden Lavasani, ''İki ülke ilişkilerinin gelişmesini istemeyen düşmanlar vardır. Bunları siz tahmin edebilirsiniz'' diye konuştu. 
     






</TEXT>
</DOC>
