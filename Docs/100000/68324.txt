<DOC>
<DOCNO> 68324 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/18/son/sonspo24.html </URL>
<DATE> 2002/02/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Albayrak "Fenerbahçe maçını unutacağız.." 
</HEADLINE>
<TEXT>

     Galatasaray, Avrupa Şampiyonlar Ligi'nde İngiltere'nin FC Liverpool takımıyla yapacağı 3. hafta maçı için uçakla bu ülkeye gitti. 
     Atatürk Havalimanı'nda açıklama yapan kulüp futbol şubesi üyesi Abdurrahim Albayrak, basına kapalı olarak yapılan antrenman sonrasında futbolcularla konuştuğunu belirterek, ''Futbolcularımla tek tek ve toplu olarak konuşup, Fenerbahçe maçını unutun dedim. İyi hazırlanmak için 1 gün önceden İngiltere'ye gidiyoruz. Oradan puan almak istiyoruz'' dedi. 
     Galatasaray'da, sakatlığı nedeniyle Fenerbahçe maçında oynayamayan Ayhan da maç kadrosuna alındı. 
     Galatasaray'ın kadro dışı bıraktığı Hakan Ünsal da kendisine transfer önerisi yapan İngiltere Süper Ligi takımlarından Blackburn Rovers ile görüşmek üzere, Galatasaray ile aynı uçakta İngiltere'ye gitti. 
     Hakan'ın, bu takımda oynayan Tugay ve teknik direktör Greame Souness'in isteğiyle bu kulübe gittiği kaydedilirken, milli futbolcunun anlaşma sağlaması durumunda yarın sözleşme imzalayacağı ifade edildi. 
     Hakan, anlaşması durumunda İngiltere Süper Ligi'nde oynamak istediğini belirterek, ''Bundan heyecan duyuyorum, başından beri istediğim bir olaydı. Olursa severek oynarım'' dedi. 
     Camiaya kırgınlığının bulunmadığını da kaydeden Hakan Ünsal, ''Ancak bazılarına kırgınım. Haketmediğim sözler işittim. Camiaya değil, kişilere kırgınlığım var'' diye konuştu. 
     






</TEXT>
</DOC>
