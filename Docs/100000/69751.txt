<DOC>
<DOCNO> 69751 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/27/yasam/yas03.html </URL>
<DATE> 2002/02/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Taciz cinayetini kan izleri çözdü 
</HEADLINE>
<TEXT>

Polis, cinsel tacizde bulunduğu genç erkek tarafından, cinsel organından bıçaklanarak öldürülen adamın katilini kan izlerini takip ederek yakaladı 
     MEHMET NİLKALI YAVUZ YIKILMAZ DHA 

     Her şey, Kayseri’nin Caferbey mahallesinde metruk bir evde kalan 35 yaşındaki Ramazan Yeşilyuva’nın evinde kanlar içinde ölü bulunuşuyla başladı... Caferbey sakinleri, Bayram Sokak 43 sayılı tek odalı metruk evde, çevreden topladığı karton ve kağıtları satarak yalnız yaşayan Yeşilyuva’nın cesedini bulunca polise haber verdi. 
     
     Cesedin şaşırtan hali 
     Ramazan Yeşilyuva’nın cesedi bir cinayet kurbanı’ izlenimi vermekle birlikte ilginç bulgular da içeriyordu. Bir kere Yeşilyuva’nın ayağında pantolon yoktu, iç çamaşırı ise diz kapaklarının üzerindeydi. Cinsel organı da çok sayıda bıçak darbesi almıştı. Adamın ölümünü soruşturan ekipler, evden sokağa taşan, karlar üzerindeki kan ve ayak izlerini takip etti. 
     
     Katil, 100 metre ilerdeydi... 
     İzlerle 100 metre ötedeki eve ulaşan polis, burada oturan S.B. adlı genç erkeği gözaltına aldı. 17 yaşındaki genç, kendisine cinsel tacizde bulunan ve tecavüze yeltenen Yeşilyuva’nın ilişki teklif ettiğini, kendisinin bu teklifi reddettiğini ve aralarında boğuşma yaşandığını söyledi. S.B, tek başına yaşayan Yeşilyuva’yı kavga sonucu bıçaklayarak öldürdüğünü de itiraf etti. 
     
     İnsanlığa sığmaz’ dedim ama.. 
     Cinayet Bürosu ekiplerince yapılan sorgunun ardından S.B.’ye olay yerinde tatbikat yaptırıldı. Daha sonra Küçükleri Koruma Şube Müdürlüğü’ne götürülen S.B., cinayeti şöyle anlattı "Kağıtcı Ramazan’la kahvede tanıştık. Kahve kapanırken, beni evine bira içmeye davet etti. Birer bira içtik. Sonra pantolonunu çıkardı. Kilodunu indirip, cinsel organını göstererek beni ilişkiye zorladı. Çok öfkelendim. Yaptığının ayıp olduğunu, insanlığa sığmadığını söyledim. Sarhoştu. Israr ederek, üzerime yürüdü. Yanımdaki bıçağı iki kez sapladım. Sonra, olay yerinden kaçtım. Öldüğünü bilmiyordum." 
     



 YAŞAM 





















</TEXT>
</DOC>
