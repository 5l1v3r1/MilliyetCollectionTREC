<DOC>
<DOCNO> 74730 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/26/son/sonspo20.html </URL>
<DATE> 2002/03/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye 0 - Güney Kore 0 
</HEADLINE>
<TEXT>

     Dünya Futbol Şampiyonası'na hazırlanan Türkiye ile Güney Kore arasında, Almanya'da yapılan özel maç 0-0 berabere tamamlandı. 
     
     İlk yarı 
     Karşılaşmanın ilk yarısında her iki takım da vasat bir futbol ortaya koydu. Hızlı oyunculardan kurulu Güney Kore'nin orta alanda uyguladığı pres karşısında bocalayan Türk Milli Takımı, oyun kurmakta güçlük çekti. Arka arkaya pas hataları yapan ve oyunu bir türlü rakip yarı alana yıkamayan Türkiye, net gol pozisyonları da bulamadı. 
     Güney Kore ise savunmadaki başarılı oyununa karşın, hücumda etkili olamadı. 
     19. dakikada Ogün'ün ceza yayı üzerinden şutunda, top kaleci Byung 
     Ji Kim'de kaldı. 
     25. dakikada Soo Yong Choı'nın ceza alanı dışından şutunda, kaleci 
     Rüştü topu iki hamlede kontrol etti. 
     27. dakikada Bülent'in uzun pasıyla ceza alanında buluşan Hakan 
     Şükür, topu kontrol edemeyince Güney Kore savunması tehlikeyi uzaklaştırdı. 
     30. dakikada Güney Kore'nin kazandığı serbest atışı Hwan Jong Yoon 
     kullandı. Top üstten auta gitti. 
     31. dakikada Tugay'ın pasıyla soldan ceza alanına giren Hakan 
     Ünsal'ın şutunda, top kalecide kaldı. 
     45. dakikada Milli Takım'ın kazandığı korner atışını kullanan Emre 
     Belözoğlu, topu ceza yayı üzerindeki Tugay'a gönderdi. Bu futbolcunun gelişine vole vuruşunda savunmaya çarpan top, az farkla kornere gitti. 
     İlk yarı 0-0 sona erdi. 
     
     İkinci Yarı 
     Karşılaşmanın ikinci yarısında da Türkiye etkisiz oyununu sürdürdü. Güney Kore'nin başarıyla uyguladığı baskılı savunmayı bir türlü aşamayan Milli Takım, özellikle orta alanda çok sayıda pas hatası yaptı. Maç boyunca oyunun kontrolünü ele geçiremeyen Türkiye, rakip kalede de devre boyunca sadece bir kez etkili oldu, ancak gole ulaşamadı. 
     İkinci devrenin ilk dakikalarında atak görünen Güney Kore ise daha sonra katı savunma yaparak, öncelikle gol yememe düşüncesinde göründü ve bu düşüncesinde başarılı oldu. 
     Karşılaşmanın ikinci yarısına Türkiye, Tugay'ın yerine Ergün'ü x , Emre Belözoğlu'nun yerine Hasan Şaş'ı x , Ogün'ün yerine Nihat'ı x , Ümit Davala'nın yerine de İlhan'ı xx oyuna alarak başladı. 
     Türkiye'de 56. dakikada da kaleci Rüştü'nün yerine Ömer x oyuna dahil oldu. 
     58. dakikada Sun Hong Hwang'ın ceza alanı dışından şutunda, top 
     üstten auta gitti. 
     60. dakikada gelişen Güney Kore atağında Sun Hong Hwang ile 
     ver-kaç yaparak ceza alanına giren Chul Sang Yoo'nun sert şutunda, top Ömer'de kaldı. 61. dakikada Türk Milli Takımı'nda Yıldıray'ın yerine Mustafa İzzet x , Hakan Ünsal'ın yerine de Abdullah x oyuna girdi. 65. dakikada Güney Kore, Hwan Jong Yoon'un yerine Ji Sung Park'ı oyuna aldı. 75. dakikada Güney Kore'den Il Nam Kim sarı kart gördü. 76. dakikada Abdullah'ın soldan kullandığı serbest atışta, Hakan Şükür'den seken topla, sağ tarafta Nihat buluştu. Bu futbolcunun ceza alanına ortaladığı topa, İlhan'ın röveşatasında kaleci tehlikeyi kornerle önledi. 80. dakikada Türkiye'de Bülent'in yerine Emre Aşık xx , Güney Kore'de de Hong Sun Hwang'ın yerine Doo Li Cha x oyuna dahil oldu. Güney Kore Milli Takımı 90. dakikada da Soo Yong Choı'nın yerine Ki Hyon Sool'u oyuna aldı. Karşılaşma 0-0 sona erdi. 
     






</TEXT>
</DOC>
