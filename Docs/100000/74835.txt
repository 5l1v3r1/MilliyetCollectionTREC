<DOC>
<DOCNO> 74835 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/27/yasam/ayas.html </URL>
<DATE> 2002/03/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Tiryaki anneye hayırlı’ evlat .. 
</HEADLINE>
<TEXT>

Yanında sigara içen annesini mahkemeye veren Amerikalı çocuk davayı kazandı. Anne, yanında sigara içerse çocuğunu göremeyecek 
     DIŞ HABERLER SERVİSİ 

     Sigara tiryakilerini toplumun geri kalanından neredeyse tecrit eden uygulamalara sık sık rastlanılan ABD’de bu kez mahkeme, bir annenin 13 yaşındaki çocuğunun yanında sigara içmesini yasakladı. 
     New York’taki bir mahkemenin, soyadı rumuzla saklı tutulan Nicholas adlı bir çocuğun başvurusu üzerine aldığı karara göre, Johnita D. isimli anne, yanında sigara içmesi durumunda bir süre önce kendisinden boşanan babasının yanında yaşayan çocuğunu bir daha göremeyecek. 
     Uzun süre tartışılacak olan kararı Utice Mahkemesi Yargıcı Justice Robert Julian verdi. Yargıç Julian’ın 22 sayfa uzunluğundaki kararında pasif içiciliğin zararları vurgulanarak, bir çocuğun sağlığı söz konusu olduğunda mahkemenin müdahale etme hakkı olduğu belirtildi. 
     39 yaşındaki Johnita D.’nin avukatı Joan Shkane ise, kararı münasebetsizlik olarak değerlendirdi ancak temyize gidip gitmeyecekleri konusunda bir bilgi vermedi. 
     
Evi de kötü kokuyor’      Davayı açan Nicholas’ın avukatı William Koslosky, çocuğun sağlık durumunun gayet iyi olduğunu ancak geçtiğimiz ağustosta kendisine sigara içtiği için bir daha annesini görmek istemediğini söylediğini açıkladı. Nicholas’ın bir tiryaki olan annesinden utandığını vurgulayan Koslosky, küçük çocuğun açıklamalarına dayanarak kadının evinin de sigara dumanı yüzünden çok kötü koktuğunu söyledi. 
     



 YAŞAM 
























</TEXT>
</DOC>
