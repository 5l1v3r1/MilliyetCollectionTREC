<DOC>
<DOCNO> 97135 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/21/son/sondun13.html </URL>
<DATE> 2002/07/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Rum Kesimi Savunma Bakanı ''Çözüm bulunana dek silahlanacağız 
</HEADLINE>
<TEXT>

     Kıbrıs Rum Yönetimi Savunma Bakanı Sokratis Hasikos, Kıbrıs sorununa çözüm bulununcaya kadar silahlanmayı sürdüreceklerini söyledi. 
     Hasikos, 1974'de Rum Milli Muhafız Ordusu RMMO zırhlı birliklerinde ölenler anısına düzenlenen törende yaptığı konuşmada, Türkiye'nin müdahalesinden bu yana 28 yılın geçtiğini, zırhlı birliklerinin, diğer birlikler gibi, 1974'deki durumda olmadığını belirtti. 
     ''Bugün çağdaş AMX 30 B2, T-80 ve BMP-3 tanklarımızla, zırhlı birliklerimiz, vatan onları göreve çağırdığı zaman yeni mücadelelere ve fedakarlıklara tamamen hazır bulunuyor'' diyen Hasikas, Türkiye'nin ''AB'ye üyeliklerini önlemek ve oldubittileri kabul ettirmek için'' nedensiz yere tehditlerde bulunduğunu öne sürdü. Hasikas, ''Bu tehditleri değerlendiriyoruz. Tüm siyasi ve diplomatik tedbirleri almaktayız. Buna paralel olarak savunma gücümüzü de takviye ediyoruz. 
     Çünkü adada barışın korunması ve Türkiye'nin maceracı girişimlerini, 'Kıbrıs Cumhuriyeti'nin savunma yeteneğini güçlendirmekle önleyebileceğimize inanıyoruz'' diye konuştu. 
     
     YENİ SİLAH SİSTEMLERİ ALIYORLAR 

     Bu arada, Hasikos, Simerini gazetesine yaptığı açıklamada, ''siyasi risk olarak gizli silah sistemleri alımına girdiklerini'' açıkladı. 
     Son zamanlarda KKTC'ye 6 bin Türk askerinin geldiğini ve bunların 700'ünün geri gittiğini iddia eden Hasikos, ''Türk tahriklerinin devam ettiğini, geçen Çarşamba günü 3 adet F-16 ve 3 adet F-4 savaş uçağının Rum hava sahasını ihlal ettiğini, bu uçakları radarlarında gördüklerini, ancak tören provaları için geldiklerini bildikleri için radarlara kilitlemediklerini'' söyledi. Hasikos, Yunanistan'ı sürekli olarak KKTC'deki her türlü askeri hareketten bilgilendirdiklerini, Rum ve Yunan genelkurmay başkanlıkları arasında günlük irtibat bulunduğunu söyledi. Gerektiği an Yunanlı meslektaşıyla görüş alışverişinde bulunduğunu ifade eden Hasikos, sıcak olay ihtimalinin uzak olduğunu, ancak ''Türk tarafından tehditler devam ettiği için'' hazırlıkları sürdürdüklerini kaydetti. RMMO'nun silah sistemi teminiyle ilgili açıklama yapmadıklarını ifade eden Hasikos, ''bazı siyasi risklere girerek gizli silah sistemleri satın aldıklarını, aleni bilgilendirmeye girmeden kendilerine silah sistemleri temin etme olanağı sağlayan yasal yöntemler bulunduğunu, bunun silah sistemleri temin etmenin tek yöntemi olduğunu, halka bilmesi gerektiği kadarını açıkladıklarını'' belirtti. Hasikos, Kıbrıs sorununa çözüm bulununcaya kadar silahlanmalarını sürdüreceklerini belirterek, ''Türkler sahte devletlerinin tanınmasında ısrar ederken, bir anlaşma yönünde görüş birliğine varacağımızı sanmıyorum'' diye konuştu. 
     





</TEXT>
</DOC>
