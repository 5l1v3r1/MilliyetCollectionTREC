<DOC>
<DOCNO> 87058 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/30/son/sontur26.html </URL>
<DATE> 2002/05/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Karakoyunlu, bakanlığına bağlı TRT'yi yerden yere vurdu... 
</HEADLINE>
<TEXT>

     TRT'deki bir müzik eğlence programı yüzünden Genel Müdür Yücel Yener ile arası açık olan Devlet Bakanı Yılmaz Karakoyunlu, TRT'ye yüklendi. TRT'de bulunan 8 bin civarındaki personelin yarısının "bankamatik memuru" olduğunu kaydeden Karakoyunlu, "TRT'de iş yapmadan para alan bu kişilere ilaveten yılda 6 kez maaş tutarında ikramiye verilmesini haklı gösterecek bir şey yoktur" dedi. 
     TBMM'de kurulan Medyanın Sorunlarını Araştırma Komisyonu'nda, komisyon üyesi milletvekillerinin sorularını yanıtlayan Devlet Bakanı Karakoyunlu, bakanlığına bağlı TRT'yi eleştirdi. TRT'de iş yapmadan para alan bir çok insan olduğunu belirten Karakoyunlu, "TRT'de iş yapmadan para alan bu kişilere ilaveten yılda 6 kez maaş tutarında ikramiye verilmesini haklı gösterecek bir şey yoktur" diye konuştu. 
     Özellikle haber dairesinde 3488 personel bulunduğunu bildiren Karakoyunlu, "Bana sorarsanız buraya yeniden personel almak yerine bu sayının yarısıyla haber üretilir, hatta daha verimli olur" dedi. Haber dışında TRT'nin programlarını dışarıya yaptırır hale geldiğini de anlatan Karakoyunlu, "TRT'de 2 bin tane teknik personelin niye istihdam edildiği ayrı bir sorudur" diye konuştu. 
     Karakoyunlu, geçtiğimiz günlerde çıkarılan RTÜK Yasası ile TRT'nin artık hiç bir şekilde RTÜK'ün denetimine tabi olmadığını ve bunun da danyanın hiç bir yerinde olmayan bir imtiyaz olduğunu da ifade ederken, bu meselenin yeni bir RTÜK Yasası ile düzenlenmesi gerektiğine inandığını bildirdi. 
     Karakoyunlu, komisyon üyesi SP Hatay milletvekili Metin Kalkan'ın TRT'de sıklıkla Darwin'in Evrim Teorisi ile ilgili programlar yayınlandığı eleştirilerine de yanıt verdi. 
     Karakoyunlu, Darwin Teorisi'nin bugün hala bir teorem olarak tartışıldığını anımsatırken, TRT'nin de konuya bu düşünceyle yaklaştığını ve uluslararası bilimsel örgütlerin hazırladığı programları yayınladığını bildirdi. Karakoyunlu, TRT'nin Diyanet İşleri Başkanlığı ile ortaklaşa yaradılış konusunda çok güzel programlar yayınladığını da belirtirken, bu konularda TRT'nin çok titiz ve dikkatli davrandığını söyledi. 
     Karakoyunlu'nun ardından RTÜK Başkanı Nuri Kayış komisyon üyelerine bir sunuş konuşması yaptı. Kayış, Türk medyasının bugün teknik olarak uzay teknolojisini yaşadığını ama yayınların niteliği ve meslek etiği açısından aynı şeyi söylemenin mümkün olmadığını kaydetti. 80'li yıllarda gazeteci kökenli patronların ekonomik zorlamalarla köşelerine çekildiğini, onların yerini müteahhit, banka sahibi, ithalatçı, sigortacı, enerji yatırımcısı, turizmci patronlar aldığını dile getiren Kayış, medyanın patronların diğer işleri için kullandığı bir sektör haline geldiğini ifade etti. 
     Nuri Kayış, bir süre önce yürürlüğe giren RTÜK Yasası'nın, medya dünyasını sağlıklı bir şekilde düzenlemeyemeyeceğinin, bu konuda acilen yeni bir yasal düzenlemenin gerekli olduğunun daha şimdiden anlaşıldığını söyledi. 
     Kayış, hasta bir medya ile sağlıklı bir demokrasi olamayacağını da sözlerine ekledi. 
     





</TEXT>
</DOC>
