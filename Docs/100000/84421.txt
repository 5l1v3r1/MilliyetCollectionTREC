<DOC>
<DOCNO> 84421 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/17/dunya/adun.html </URL>
<DATE> 2002/05/17/ </DATE>
<TIME>  </TIME>
<AUTHOR>  </AUTHOR>
<HEADLINE>
45 günde çözün 
</HEADLINE>
<TEXT>

BM Genel Sekreteri Annan basın toplantısında Denktaş’ı iki alanda sıkıştırdı 1 - Haziranda çözüm hedefinden sapma yok 2 - Artık, temel konuları görüşmeye başlayın 
     DIŞ HABERLER SERVİSİ 

     Kıbrıs’ta 4 aydır çözüm yolunda somut bir gelişme elde edilmeksizin süren doğrudan müzakerelere ivme kazandırmak amacıyla salı günü adaya gelen BM Genel Sekreteri Kofi Annan, dün ayrılmadan önce düzenlediği basın toplantısında BM Güvenlik Konseyi’nin koyduğu "haziran sonuna kadar çözüm" hedefinden taviz vermediğini açıkladı ve görüşmelerin "toprak, güvenlik, yönetim, mülteciler ve mal varlıkları" gibi temel konular üzerinde yoğunlaşmasını istediğini ortaya koydu. 
     Annan Larnaka Havaalanı’nda düzenlediği basın toplantısında, liderlerin görüş ayrılıklarına rağmen haziran sonuna kadar her türlü konuyu çözümleyebileceklerini düşündüğünü söyledi. KKTC Cumhurbaşkanı Rauf Denktaş’ın, çözüme ulaşma konusunda haziran ayının erken olduğunu söylediğini anımsatan Annan, "liderler istekli olurlarsa haziran sonuna kadar bir adım atılabileceğini" belirtti. Annan, "herkesin barış istediğini, halkın kendisinden, liderleri ikna etmesini istediğini" anlattı. 
     
     Türkiye’den destek istedi 
     Denktaş Reuters’e verdiği demeçte, Annan ile görüşmesinden sonra daha iyimser olduğunu açıklamakla birlikte "haziran sonuna kadar herşeyi halletmenin mümkün olmadığını" da söylemişti. 
     "Haziran hedefi"nin yanı sıra Annan’ın Denktaş üzerinde baskı kurduğu ikinci noktayı görüşmelerin gündemi oluşturdu. Annan liderleri, güvenlik, yönetim, toprak, mülteciler ve malvarlıkları gibi temel noktalar üzerine yoğunlaşmaları konusunda teşvik ettiğini ifade etti. Oysa ki Türk tarafı dört aydır "statü" olarak adlandırdığı, iki toplum arasındaki ilişkilerde "egemenlik ve eşitlik" konularını görüşmeye ağırlık veriyor ve "temel konuları" ele almaya yanaşmıyordu. Annan ise liderlerin temel noktalar üzerindeki görüş ayrılıklarını gidermeleri halinde yıl sonuna kadar bir çözüme ulaşılabileceğini söyledi. 
     Annan, Türkiye ve Yunanistan’ın da taraflara yapıcı destekte bulunması gerektiğini ifade etti. BM Genel Sekreteri, "Kıbrıs ziyaretinden tatmin olduğunu" da kaydetti. 
     



 DÜNYA 












</TEXT>
</DOC>
