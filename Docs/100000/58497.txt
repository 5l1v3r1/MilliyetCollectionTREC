<DOC>
<DOCNO> 58497 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/22/son/sontur06.html </URL>
<DATE> 2001/12/22/ </DATE>
<TIME>  </TIME>
<AUTHOR>  </AUTHOR>
<HEADLINE>
En pahalı öğrenci Tıp Fakültesi'nde... 
</HEADLINE>
<TEXT>

     Türkiye'de, devlete maliyeti en yüksek öğrencileri, tıp fakültesinde öğrenim görenler oluşturuyor. 
     Tıp fakültelerinde 6,1 milyar lira olan ortalama öğrenci maliyetinin yüzde 3.77'sini oluşturan 230 milyon lirasını öğrenci, 5 milyar 870 milyon lirasını ise devlet karşılıyor. 
     Maliyeti en düşük öğrencileri oluşturan açık öğretim fakülteliler, 77 milyon lira olan yıllık maliyetin yüzde 32.46'sı oranında katkı sağlıyorlar. 
     YÖK Öğrenci Cari Hizmet Maliyetleri çalışmasına göre, 2001-2002 öğretim yılında tıp öğrencilerinden sonra en yüksek maliyet, yabancı diller ve sivil havacılık yüksekokulları ile devlet konservatuvarında görülüyor. 
     Ortalama öğrenci maliyeti, 4 milyar 690 milyon lira olan yabancı diller yüksekokullarında, maliyetin 155 milyon lirası öğrenci, 4 milyar 5 milyon lirası ise devlet tarafından üstleniliyor. 
     Öğrenci maliyeti 3 milyar 350 milyon lira olan sivil havacılık yüksekokulu ve devlet konservatuvarlarında ise öğrenci katkıları sırasıyla 185 ve 230 milyon lira düzeyinde. 
     
     Katkı oranları 
     YÖK verilerine göre, öğrencilerin öğretim giderlerine katkı oranları, birbirinden farklılık gösteriyor. Tıp fakülteleri ve devlet konservatuvarı öğrencileri 230 milyon lira ile en yüksek katkıyı sağlamalarına karşın, toplam maliyet içerisinde öğrenci katkısının oranı tıp fakültelerinde yüzde 3.77, devlet konservatuvarlarında ise yüzde 6.86'da kalıyor. 
     Verilere göre, Türkiye'de üniversitelerde öğrenim gören öğrenciler, toplam öğrenci maliyetinin ortalama yüzde 7.39'unu karşılamış oluyorlar. 
     Bu arada, 2001-2002 eğitim-öğretim yılında öğrenci cari hizmet maliyetleri, 2000-2001 eğitim-öğretim dönemine göre, yüzde 51.7-54.6 arasında değişen oranlarda artış gösterdi. 
     






</TEXT>
</DOC>
