<DOC>
<DOCNO> 57165 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/14/son/sondun07.html </URL>
<DATE> 2001/12/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Terörist Atta'nın babası "Bu kaset düzmece" 
</HEADLINE>
<TEXT>

     ABD'de 11 Eylül saldırılarını gerçekleştiren teröristlerin lideri Mısırlı Muhammed Atta'nın babası, terörist Usame bin Ladin'in saldırıların arkasında olduğunu kanıtlayan kasetin düzmece olduğuna inandığını söyledi. 
     Mısır'daki Muhammed El Emir El Sayed Avad Atta ile telefonda görüşen Amerikan ''Associated Press'' haber ajansı, baba Atta'nın, kaseti görmediğini, ancak sahte olduğuna inandığını bildirdi. Atta, ''Bütün dünya, oğlumun ismini söylüyor. Bin Ladin bu ismi nereden duydu. Bin Ladin, bunu Amerika'dan aldı'' dedi. 
     Telefonu ajans muhabirinin yüzüne kapatmadan önce, baba Atta'nın, ''Amerika sahtecilerin ülkesi. Amerika kahrolsun'' dediği de belirtildi. 
     ABD Savunma Bakanlığı Pentagon tarafından açıklanan video kasette, bir Şeyh ile konuşması sırasında bin Ladin, Atta'dan, ''saldırıyı yapan grubun baş sorumlusu'' olarak söz ediyor. 
     Muhammed Atta'nın 65 yaşındaki emekli avukat olan babası, 11 Eylül'den beri, oğlunun saldırılarla hiçbir bağlantısı olmadığını savunuyor. 
     Baba Atta'ya göre, Muhammed Atta kaçırıldı ve kimlik belgeleri çalınarak teröristler tarafından kullanıldı. Baba Atta, 11 Eylül'den sonra oğluyla telefonda konuştuğunu da iddia etmişti. 
     Muhammed Atta'nın kontrolündeki American Airlines'ın 11 numaralı uçağı, Dünya Ticaret Merkezi ikiz kulelerinden birine çarpmıştı. 
     Atta'nın, Almanya'daki terör hücrelerinin bir üyesi olduğu ve Florida'da uçuş eğitimi aldığı belirtiliyor. 
     






</TEXT>
</DOC>
