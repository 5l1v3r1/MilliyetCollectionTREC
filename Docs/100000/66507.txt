<DOC>
<DOCNO> 66507 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/08/guncel/gun05.html </URL>
<DATE> 2002/02/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Denizcilik Örgütü’ne Türk başkan 
</HEADLINE>
<TEXT>

Uluslararası Denizcilik Örgütü’nün alt komite başkanlığına, İTÜ Denizcilik Fakültesi Dekanı Prof. Osman Kamil Sağ seçildi 
     NEVSAL ELEVLİ - LONDRA 

     Uluslararası Denizcilik Örgütü’nün IMO alt komite başkanlığını ilk kez bir Türk yapacak. IMO’nun bünyesinde görev yapan "Gemi Adamları Eğitim ve Vardiya Standartı" adlı alt komitenin başkanlığına İTÜ Denizcilik Fakültesi dekanı Prof. Osman Kamil Sağ seçildi. IMO’ya 1958’de katılan Türkiye’den bir temsilcinin ilk kez alt komite başkanlığına getirilmesi Türk gemicilik camiasında mutluluk yarattı. 
     25 Ocak’taki seçimde ABD tarafından aday gösterilen ve Yunanistan ile Kıbrıs Rum kesiminin de oylarını alarak başkan olan Prof. Sağ, "IMO’ya bağlı 160 ülke var. 160 ülkenin uyması gereken kuralları belirleyip, alınan kararların uygulanmasını takip etmemiz gerekiyor. Bizim bu başarıyı böyle bir arenada kazanmamız oldukça önemli. Türkiye’den sadece işçi değil, başkan da çıkabileceğini dünyaya gösterdik" dedi. 
     Prof. Sağ, Türkiye’nin başkanlığı sayesinde Türk denizciliğinin dünya piyasasında saygınlığa kavuşacağını söyledi. 
     



 GÜNCEL 





















</TEXT>
</DOC>
