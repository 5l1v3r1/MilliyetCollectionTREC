<DOC>
<DOCNO> 76890 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/07/guncel/gun01.html </URL>
<DATE> 2002/04/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Unvanını ispat edemedi 
</HEADLINE>
<TEXT>
Haydar Baş’ın Profesörü’ sahte 
İçişleri Bakanlığı, YÖK ve Üniversitelerarası Kurul’un yaptığı incelemeler sonunda, Kadiri Tarikatı şeyhlerinden, TV kanalı sahibi Haydar Baş’ın akademik kariyer yapmadan "Prof. Dr." unvanı kullandığı ortaya çıktı 
     SİBEL KAHRAMAN İstanbul 

     Mesaj TV ve Meltem TV’nin sahibi Haydar Baş’ın, taşıdığı "Prof. Dr. " unvanının sahte olduğu ortaya çıktı. İçişleri Bakanlığı, YÖK ve Üniversitelerarası Kurul’un yaptığı incelemeler sonunda, Kadiri Tarikatı şeyhlerinden Haydar Baş’ın, "Prof. Dr. " unvanını akademik kariyer yapmadan kullandığı, Azerbaycan’dan aldığını iddia ettiği profesörlük belgelerini de Üniversitelerarası Kurul’a göstermediği saptandı. 
     İçişleri Bakanlığı, Başbakanlığın onayı ile Haydar Baş’ın profesör unvanı kullanmasıyla ilgili olarak inceleme yaptı. İncelemenin ardından YÖK’e gönderilen raporda, konunun 2547 sayılı yasanın 28 ve 29. maddelerine aykırı olduğu belirtilerek, şu görüşlere yer verildi 
     "1995 yılında Azerbaycan’dan Haydar Baş’a Profesör Elmi adı verilmiştir’ dendiği ancak bu belgenin içeriğinin anlaşılamadığı, Haydar Baş’ın Resmi Gazete’de Prof.Dr. unvanıyla Orman Bakanlığı Müşavirliği’ne atandığı, bakanlığa verdiği dilekçelerde bu unvanı kullandığı Yeni Mesaj gazetesinin başyazarı olarak aynı unvanı kullandığı incelendi. Ayrıca Baş’ın Prof. Dr. unvanıyla 10 kitap yazdığı, kitap satışlarının İlmi Araştırmalar Vakfı tarafından ya da elden yapıldığı anlaşıldı. Baş’ın yine aynı unvanla Mesaj ve Meltem TV’lerde program yaptığı incelendi. Haydar Baş’ın Türkiye’de ve dış ülkelerde bir akademik kariyeri kazanmadan "Prof. Dr." unvanını her yerde ve her alanda kullandığı incelendiğinden 2547 sayılı kanunun 28 ve 29. maddeleri uyarınca YÖK Başkanlığı’nca ve Cumhuriyet Başsavcılığı’nca değerlendirilmesi gerektiği sonuç ve kanaatine varılmıştır." 
     
     YÖK devrede 
     YÖK’ün İçişleri Bakanlığı’nın inceleme yazısı ile birlikte Ankara DGM’ye gönderdiği 5 Nisan 2002 tarihli yazıda Baş’ın hak etmediği halde profesör unvanı kullandığı vurgulanarak, şöyle denildi 
     "TV şirketine sahip ve tarikat şeyhi olduğu İlmi Araştırmalar Vakfı’ adı altında radikal dinci faaliyetlerde bulunduğu yönünde duyumlar alınan Haydar Baş’ın hak etmediği halde profesör unvanını kullanarak kamuoyunu yanılttığı belirtilerek, adı geçen hakkında kamu davası açılması talep edilmişti. 
     Aynı konu ile ilgili olarak İçişleri Bakanlığı’nca yapılan inceleme sonucu düzenlenen 5 Mart 2002 tarihli rapor ve eklerinin örnekleri yazımız ekinde gönderilmekte olup Haydar Baş hakkında gerekli işlemin yapılması hususunu arz ederim." 
     YÖK Başkanı Kemal Gürüz imzalı ikinci yazı ise Radyo Televizyon Üst Kurulu Başkanlığı’na gönderildi. Yazıda, Üniversitelerarası Kurul’un yaptığı incelemeye değinilerek, şu görüşlere yer verildi 
     "İlgilinin bu unvanı Türk yükseköğretim kurumlarındaki çalışmaları dolayısıyla almadığı veya iddia ettiği gibi yabancı ülkelerdeki yükseköğretim kurumlarından almış olsa bile bu unvanın Türkiye’de geçerliliğinin belirlenmesi amacıyla Üniversitelerarası Kurul’a müracat etmediği anlaşılmıştır. 
     ... unvanın eşdeğerliliğinin tespit edilmesi amacıyla belgelerin istenmesi üzerine ilgilinin bu belgeleri vermeyeceği ve eşdeğerlilik başvurusunda bulunmayacağını belirtmesi nedeniyle profesör unvanını hak etmeden kullandığı sonucuna varılmıştır. Konunun Başkanlığınızca değerlendirilmesini arz ederim." 
     
Haydar Baş kimdir      1947 Trabzon doğumlu. Kapatılan MSP’nin Trabzon İl Başkanlığı’nı yaptı ve aynı partiden milletvekili adayı oldu. 1979’da Kadiri Şeyhi Hayri Baba’nın vefatı üzerine onun yerine geçti. Cemaat imk nlarıyla dergiler çıkartıp başyazarlıklarını yaptı. 4 eşinden yirmiye yakın çocuğu olduğu söyleniyor. 
     



 GÜNCEL 

























</TEXT>
</DOC>
