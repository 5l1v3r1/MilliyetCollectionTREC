<DOC>
<DOCNO> 95799 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/15/son/sondun22.html </URL>
<DATE> 2002/07/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Kendisini öldürmesi için kiralık katil tuttu... 
</HEADLINE>
<TEXT>

     Bürosunda iki kurşunla öldürülmüş olarak bulunan Belçikalı muhasebecinin, katilini kendisinin kiraladığı belirlendi. 
     Belçika'nın Saint-Trond bölgesinde yaşayan Camille Bodens 51 
     isimli muhasebeci, geçen Cuma günü, iki kurşunla kalbinden vurularak öldürülmüş olarak bulunmuştu. Polis, Bodens'i öldüren şahsı 24 saat içinde yakaladı. Katil, kendisini öldürmesi için muhasebeciden ''birkaç bin euro'' aldığını belirterek, suçunu itiraf etti. Savcılık tarafından yapılan araştırma sonunda, Bodens'in, bir süre önce bir tabanca ve bir kutu kurşun satın aldığı, bu tabanca ve kurşunlarla öldürüldüğü belirlendi. Savcılık, ''cinayet görüntüsü verilmiş intiharın'' söz konusu olduğunu açıkladı. Bodens'in, hayat sigortasından çocuklarının yararlanmasını sağlamak için intiharına cinayet görüntüsü verdirmek istemiş olabileceği düşünülüyor. Ayrıca, iş ortağı ile karısı arasındaki ilişkiyi bilen Bodens'in, ortağından intikam almak ve cinayetle suçlanmasını sağlamak için bu tür girişimde bulunmuş olabileceği belirtiliyor. Yakalanan katil, cinayeti işlediği için vicdan azabı çekmediğini, Bodens'in ''zaten ölmek istediğini ve kararlı olduğunu'', cinayetten sonra olay yerinden bisikletle uzaklaştığını anlattı. 
     





</TEXT>
</DOC>
