<DOC>
<DOCNO> 71745 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/10/spor/aspo.html </URL>
<DATE> 2002/03/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Ev sahibi geri döndü 
</HEADLINE>
<TEXT>

Zirvenin kaderini belirleyecek kritik derbiden lider olarak ayrılan takım Galatasaray oldu. Sarı-Kırmızılılar bir hafta aradan sonra koltuğa kuruldu 
Temposuz geçen maçta iki ekibin de birer şutu direkten döndü. Tek gol 69’da Fleurquin’den geldi, 75’te Ahmet Yıldırım kırmızı kart gördü 
     Mehmet Demirkol 

     Bir anda Ümit Karan Myhre ile karşı karşıya kaldı. Dakika 29. Ronaldo kırmızı kartlık bir faul yapıp yapmama tercihinde, pasif kalmayı yeğledi. Ümit vurdu, gol haykırışı için tribünler ayağa kalkmıştı. Ama Myhre Türkiye’deki ilk kurtarışını yaptı. 
     Kulübede oturma hakkından mahrum olan ve iki metre önümüzde Alex Ferguson rakım ve zaviyesinde oturan Lucescu’nun sesini ilk kez duyduk. Herkes gibi isyanlardaydı. Hemen yanında ise Abdurrahim Albayrak her zamanki zıplama halindeydi. İlk günden bu yana onunla çalışmaktan hep çok memnun olduğunu söyleyen Rumen teknik adam fikrini değiştirdi sanırım. Ve Albayrak yerinden kalkıp, gitti. 
     Maçın ayağa kaldıran ilk pozisyonunun hemen sonrasında, 32. dakikada, Tümer’in sağdan çapraz pasıyla ceza sahası üstünde İlhan buluştu. O’nun şutu ters direkte patladı. 
     
Erman, Hasan’ı durdurdu      Daum maça Erman’ı ev sahibi ekibin en tehlikeli bölgesine, Hasan’ın önüne koyarak başladı. Bu hamle başarılı oldu doğrusu. Hasan gol pozisyonu dışındaki en önemli katkısını, sağ kanada geçtiği 35. dakikada yaptı zira. Perez’in pasında sağ çaprazdan attığı orta - şutu üst direkte patladı. Dönüşünde Arif’in güzel şutu Norveçli kalecinin ikinci güzel işiyle kornerle sonuçlandı. 
     Daum’un "Erman" tedbiri dışında savunma planı da dikkat çekiciydi. Ne üçlü, ne dörtlü diyebileceğimiz savunma, hep çok kalabalık ve orta saha ile yekpareydi. İbrahim’in sürpriz çıkışları ve Tümer ile Baya’nın İlhan’ı beslemesi üzerine kurduğu gol planları, 3’te Baya’nın yan ağlarda kalan serbest vuruşu, 19’da Erman’ın Tümer’e verdiği, O’nun yan filelerde kalan şutunu yarattı. 
     Galatasaray ise klasiğinde sorunlar yaşadı. Ayhan ve Batista’nın geride kalıp, yavaş olmaları, onları Hasan’ın sol kanat performansına mahkum etti. 24’te bu oyuncunun yaptığı orta tehlikeliydi ama Myhre’de kaldı. 
     
Luce’nin basın toplantısı      İkinci devre ile birlikte Lucescu, Turgay Vardar’la yüksek sesli diyaloğunu artırdı. Her pozisyonda bağırıyordu. Kendisine verilen telsizi reddettiği için bir nevi basın toplantısını maç sırasında yaptı. 
     53’te Hasan’ın ortasında Perez’in içeri çevirdiği, Ümit Karan’ın boş kale yerine üstten avuta attığı topta konuşmadı bir tek. Ayağa kalktı, bakakaldı. 
     Sonra Beşiktaş daha beraberlik düşünen bir takım oldu. İyi kapandılar. Galatasaray Hasan’ı ortaya çekti buna karşılık. 64’te Tümer takımı adına bu devredeki en önemli pozisyonu yakaladı. Soldan girdi ama ne vurabildi ne de İlhan’a kesebildi. Galatasaray gol istiyordu. Savunmacılarını da ileri yollayıp, Batista - Berkant değişikliği ile yollar ararken, Arif 69’da attığı güzel bir orta ile terste Fleurquin’i gördü. Günün başarılı isimlerinden Fleurquin, diğer başarılı isim Myhre’yi avladığında Lucescu’nun elleri ceplerinde, yüzü gülüyordu. 
     
1-0’lık fark      Bu gol Ahmet Dursun’u oyuna soktu ve Galatasaray’ı geri çekti. Ama 75’te Ahmet Yıldırım gereksiz bir ikinci sarı kartla oyun dışı kaldı. Bu Beşiktaş’ın sonradan kurduğu baskıyı ve pozisyonlar bulduğu sıkıştırmayı güçsüzleştirdi. 
     Sonuç itibariyle, aslında maç denkti. Belki 1 - 0 lık bir fark vardı iki takım arasında. Bu fark Galatasaray lehine tecelli etti. 
     
Lucescu sustu      SARI - Kırmızılı takımın teknik patronu, cezasını gerekçe gösterip, maçın yorumunu yardımcısı Yasin Özdenak’tan yapmasını istedi. Özdenak, "Hafta içinde yaptığımız çalışmaların meyvasını aldık. Roma maçı öncesi bu galibiyet bize büyük moral verdi. Daha farklı da kazanabilirdik. Ümit Karan’ın kaçırdığı üç net pozisyon var. Ancak önemli olan böylesine stresli bir maçtan üç puanı alabilmekti. Bunu başardık. Galatasaray’a hayırlı olsun" diye konuştu. 
     
Daum çözüldü      BEŞİKTAŞ’IN hocası Daum, üç maç sonra suskunluğunu bozup, açıklama yaptı. Alman hoca, "Fenerbahçe maçında böyle oynayarak kazanmıştık. Ancak bu kez kaybettik. Golü atan maçı kazanacaktı, bunu Galatasaray yaptı. Önümüzdeki haftalarda her hafta liderlik el değiştirebilir. Genç bir kadroya sahibiz. Bazı oyuncularım maçın ağırlığını kaldıramadı. İlhan’ın pozisyonu penaltıydı. Düdük çalınmayışına iki takım taraftarı da gülmüştür herhalde" dedi. 
     
Erdemir vasattı      HAKEM Orhan Erdemir sonuca etki edecek bir hata yapmadı. Pozisyonları yakından izledi ve faul düdüklerinde genelde haklıydı. İlhan Mansız’ın son dakika içindeki düşüşünü de iyi süzdü. Ama bu enstantanede kendisini aldatmaya çalışan İlhan Mansız’a kart gösterebilirdi. Zaten bazı kartlık pozisyonlarda da elini cebine götürmemesi dikkat çekti. 
     
Nasıl Oynadılar      Galatasaray 

</TEXT>
</DOC>
