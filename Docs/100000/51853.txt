<DOC>
<DOCNO> 51853 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/12/son/sondun10.html </URL>
<DATE> 2001/11/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Putin "Çeçenler Türkiye üzerinden Afganistan'a geçmeye çalışıyor" 
</HEADLINE>
<TEXT>

     Rusya Devlet Başkanı Vladimir Putin, Çeçen militanların savaşmak için Afganistan'a geçmeye çalıştıklarını, güzergah olarak da Gürcistan ve Türkiye yolunu seçtiklerini, bu konuda Ankara'nın reaksiyonunun kendilerince malum olduğunu söyledi. 
     Putin'in, ABD Başkanı George Bush ile yapacağı zirve toplantısı öncesinde Moskova'da akredite ABD'li gazetecilerle yaptığı söyleşinin tam metni, Rusya Dışişleri Bakanlığı'nın resmi Internet sitesinde bugün yayımlandı. 
     Putin, bu güçlerin Kuzey Kafkasya bölgesinden, Çeçenistan'dan geçişlerine tam olarak engel olamadıklarını belirterek, ''özel servislerimiz, Kuzey Kafkasya'dan çıkış yapmış ve Gürcistan ve Türkiye üzerinden Afganistan'a geçmeye hazırlanan kişilerin isim listelerine sahip. Öyle düşünüyorum ki bu listeleri vermeye de hazırlar'' dedi. 
     Putin'in, bu konuda daha detaylı bilgi isteyen gazetecilere verdiği karşılıkta, şu ifadeler de yer aldı 
     ''Haydutların Kuzey Kafkasya'dan Afganistan'a intikali konusundaki bilgiler, istihbarat bilgileridir. Tekrarlıyorum ki, Gürcistan üzerinden Türkiye'ye yola çıkarılan kişilerin listeleri, isim isim elimizde var. Ayrıca, Türk makamlarının reaksiyonu tarafımızca biliniyor. Cumhurbaşkanı seviyesinde ele alınamayacak kadar detaylı konulara girmek istemiyorum, ancak Gürcistan ve Türkiye iktidar temsilcileri arasındaki görüşmelerin nüansları da bizce malumdur.'' Putin, ''sözlerinizden, Gürcistan Hükümeti'nin bu intikale katkı yaptığını mı anlamalıyız '' sorusunu yanıtlarken de şöyle dedi 
     ''Gürcistan yönetiminin üst seviyesinin bu işe ne kadar karıştığını söylemek benim için zor, ama gözlerini yumduğu da şüphesiz. Elimizde, yaralı militanların Gürcistan hastanelerinde tedavi gördükleri yolunda doğru bilgiler var. Buna, Tiflis'te bulunan, Gürcistan ordusunun en önmli askeri hastanesi de dahil. Bu örneklerden yola çıkarak şunu düşünüyoruz ki Gürcistan'da belirli çevreler, ulusararası teröristlerin Gürcistan toprağında faaliyetlerine en azından göz yumuyorlar.'' Rusya Devlet Başkanı, Çeçenistan, Afganistan, Keşmir ve Sudan'da teröristlerin Usame Bin Ladin ile bağlantılarının bulunduğunu, buralardaki teröristlerin birbirlerini iyi tanıyan, aynı mali kaynaktan beslenen aynı insanlar olduklarını, bunların sır olmadığını ve bu bilgileri yıllardır Batı'ya aktardıklarını sözlerine ekledi. 
     






</TEXT>
</DOC>
