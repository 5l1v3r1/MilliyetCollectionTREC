<DOC>
<DOCNO> 67297 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/12/son/sontur03.html </URL>
<DATE> 2002/02/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Kedilerden çaya kadar bilinmeyen Rahşan Ecevit... 
</HEADLINE>
<TEXT>

     DSP Genel Başkan Yardımcısı Rahşan Ecevit, af yasası sonrası Hükümet, partisi ve kendisine yönelik eleştirilere karşılık vermek üzere DSP Genel Merkezi'ne bir kitap hazırlattı. Basımı tamamlanan kitap örgütlere ve kurumlara dağıtılıyor. Rahşan Ecevit, televizyon ve diğer kitle iletişim teknolojilerinin yaygınlaşıp gelişmesi nedeniyle, siyasal partilerin gelecek seçimlerde çok az miting düzenleyecekleri kanısında olduğunu bildirdi. 
     Rahşan Ecevit, Başbakan Bülent Ecevit ile birlikte kullandıkları Oran sitesindeki yeni "Çalışma Bürosu"nda, DSP'yi izleyen bir grup gazeteciyle sohbet toplantısı yaptı. 
     DSP Genel Başkan Yardımcısı Tayfun İçli'nin de bulunduğu toplantıda Rahşan Ecevit, gazetecilerin beslediği kedilerden Sevgililer Günü'ne, af yasasından eşiyle mal paylaşımına bir dizi sorusunu yanıtladı. 
     Sohbetin "siyaset dışı" kalmasına özen gösteren Rahşan Ecevit, afla ilgili soruları yanıtlarken, Cumhuriyet boyunca af sonrası yeniden suç işleyenlerin oranının beşte bir olarak saptandığını söyledi. Ecevit, "Son yasadan yararlanan 23 bin kişiden yeniden suç işlediği tespit edilenlerin 600 kişi olduğu söylendi. Beşte bir değil" dedi. DSP Genel Merkezi tarafından partisinin afta haklılığını ortaya koyan ve belgelere dayanan bir kitap hazırlandığını anlatan Ecevit, tamamlanan çalışmanın dağıtımına başlandığını anlattı. Rahşan Ecevit, "Sizin affı getirmenize neden olduğu söylenen küçük kız kurtuldu mu " sorusuna, "O küçük kızdan etkilenen Sayın Adalet Bakanı Hikmet Sami Türk'ün eşiydi galiba" yanıtını verdi. 
     
     Başbakan Ecevit'in sağlığı 

     Rahşan Ecevit Başbakan Bülent Ecevit'in sağlığındaki değişim konusundaki sohbetinde ise "Bir gazeteci Bülent Bey'in balık yediği için böyle göründüğünü yazdı, ben öyle birşey söylemedim. Neyse yazan arkadaşa ayıp olmasın. Ne diyeceğimi bilemiyorum. Allah'ın işi" diye konuştu. 
     
     Mitingler azalacak 

     Rahşan Ecevit, bütün siyasi partilerin mitinglerine katılımların düştüğünü belirtirken, "Televizyonlar siyasal mesajların daha çabuk ve etkin verilmesini sağlıyor, tabi halkla yüzyüze temasın yerini tutmuyor, geziler, mitingler hiç bitmeyecek ama sanıyorum tüm partiler gelecek seçimlerde daha az sayıda miting yapacaklar" dedi. 
     
     Mallar ortak 

     Yeni aldıkları 200 metrekarelik daire dahil Bülent Ecevit'le evlilik süresince edindikleri malların tapularının ortak olduğunu belirten Rahşan Ecevit, yeni evin kitapla kaplı duvarlarını göstererek, "İlk evde kitaplardan misafir ağırlamaya yer kalmamıştı, şimdi orada misafir kabul edemiyoruz, misafirlerimizi burada kabul ediyoruz, aynı zamanda çalışmalarımızı da burada yapabiliyoruz" dedi. 
     
     Sevgililer günü 

     Bir gazetecinin Sevgililer Günü'nü kutlayıp kutlamayacaklarına ilişkin sorusuna ise Rahşan Ecevit şu yanıtı verdi 
     "Değişik günler var biliyorsunuz, evlilik yıldönümü, doğum günü, Babalar Günü kutlanıyor. Bizim için hergün öyle bir gündür diyoruz. Herkesin içinde vardır, ama onu kelimelere dökemeyebilir insanlar ama o içimizde vardır." 
     
     Bilinmeyen yönleri 

     Rahşan Ecevit, gazetecilerle sohbeti boyunca kamuoyunca bilinmeyen ya da çok az bilinen kimi yönlerine ilişkin şu açıklamalarda bulundu 
     "-Yeni kitap çalışması Yeni kitabım aşkla ilgili değil. Rahşan Ecevit gazetecilerin bu konudaki sorularına uzun süre düşündükten sonra Söylemeyeyim, şimdilik kalsın' yanıtını verdi." -Kediler Biz şu anda kedi beslemiyoruz. Bahçelievlerde bahçeli bir evimiz vardı, orada hem kedi, hem köpek beslerdik, ama siyaset nedeniyle bütün gün evin dışında olunca, onları annemlere bırakmıştık, yani siyasete girince kedi ya da ev hayvanı beslemedik. 
     -Bahçelievler'deki ev Bahçelievler'de Pazar durağının orada bizim küçük bir evimiz vardı. Bahçesindeki ıhlamuru bütün mahalle toplardı yine de bitmezdi, erik ve diğer meyve ağaçlarımız vardı, Bahçelievler şimdi betonlaştı, artık geri döndürmek mümkün değil. 
     -Çay sevgisi Biliyor musunuz, ben aslında çay sevmem. 
     Diğer içecekleri de aşırı tüketmem, su içerim. Babam pek çay içmezdi, evde de içilmezdi oradan alışmışım belki de. 
     Bülent'le nişanlı olduğumuz dönemde O günde 20-25 bardak çay içerdi. Ben de ona uyum sağlamak için biraz içerdim. Hatta bir gün bir gazetede yazı çıktı Rahşan Ecevit eşini aldatıyor ' diye. Önce çok kötü oldum, neymiş diye baktım, diyor ki Rahşan Ecevit çay sevmez, eşi içerken o da bir iki yudum alır, seviyormuş gibi yapar, eşini aldatıyor...'" -Pülümür'de Aşk Oyunumun sahnelenmesi için Devlet Tiyatroları'ndan öneri geldi. Ancak ben amatör oyuncuların sahnelemesini istedim. Tunceli'de yerel tiyatro oyuncuları sahneleyecek, geliri de yöreye kalacak. Başka tiyatrolardan da sahnelemek için istek geldi. 
     -Tespih Koleksiyonu Burada bir tespih koleksiyonumuz var. Bunların bir bölümü cezaevlerinden geldi. Bir bölümü de mitinglerde vatandaşların bize attıkları tespihler. 
     Konuşmanın bir bölümünde heyecanlanan vatandaşlar, hatıra olsun diye tespihlerini fırlatıyorlar, biz de otobüsün üzerinde tespih arıyor, bulunca da, Bulduk...' diye gösterip teşekkür ediyorduk. 
     -B. Ecevit ve sigara Bülent Ecevit günde iki tane sigara içiyor. Milletvekillerinin ve gazetecilerin sigara karşıtı kampanyasını imzalamaması diye birşey sözkonusu değil, gelseydi imzalardı mutlaka." 
     






</TEXT>
</DOC>
