<DOC>
<DOCNO> 81381 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/01/spor/spo02.html </URL>
<DATE> 2002/05/01/ </DATE>
<TIME>  </TIME>
<AUTHOR>  </AUTHOR>
<HEADLINE>
İlk imza Ogün'den 
</HEADLINE>
<TEXT>

Fenerbahçe yönetimi, iç transfer görüşmelerine başladı, "Ben kaptanım, pazarlık yapamam" diyen yıldız oyuncuyla şartsız anlaştı. Abdullah arandı, bulunamadı 
     YUSUF KOBAL 

     "İmza atayım" 
     FENERBAHÇE transfere erken girdi. İç transferde Asbaşkanlar Murat Özaydınlı, Mahmut Uslu, Muhasip Üye Ali Yıldırım ve Yönetici Hakan Kutlualp, dün Ogün ile masaya oturdular. Yöneticilere, "Ben bu takımın kaptanıyım. Oturup sizinle para pazarlığı yapmam. Getirin sözleşmeyi imzalayayım. Miktarı ve süreyi siz istediğiniz gibi yazın" dedi. Böylece bu sözlerinden ardından ilk imza atıldı. 
     
     Apo tereddütte 
     YÖNETİCİLER daha sonra Abdullah ile de görüşmek istediler. Ancak akşama kadar milli futbolcu bulunmadı. Daha sonra yapılan görüşmede Abdullah ile bugün için randevulaşıldı. Lorant’ın açıklamaları nedeniyle oldukça rahatsız olan tecrübeli oyuncunun imza atmakta tereddütü olduğu belirtildi. Abdullah’ın "Oynamayacaksam, Fenerbahçe’de kalmanın anlamı ne " dediği öğrenildi. 
     
     Bugün de devam 
     2. Başkan Nihat Özdemir’in yöneteceği transfer komitesinin bugün Abdullah’ın dışında Johnson ve Serhat ile de görüşmesi bekleniyor. Andersson, Lazetic, Mert Meric ve Uche’ye kulüp bulmaları söylenecek. Transfer Komitesi oyuncuların istediği miktarları öğrenip, Diyarbakır maçından sonra teklifini iletecek. Hafta sonuna kadar Abdullah, Ali Güneş, Oğuz, Yusuf, Recep ile konuşulacak. 
     
Sefer başladıAziz Yıldırım ve Werner Lorant yeni transferler için dün Brezilya’ya uçtular 
     FENERBAHÇE Yönetimi, yeni sezonda transfer etmeyi düşündüğü oyuncuları seyretmek ve kulüpleriyle masaya oturmak için dün akşam uçağı ile Brezilya’nın yolunu tuttu. Başkan Aziz Yıldırım, yönetici Sadettin Saran ve Teknik Direktör Werner Lorant’tan oluşan üçlü, Sano Paulo’da, Parreira ile buluşup, görüşmelere başlayacaklar. 
     SARI - Lacivertliler ilk etapta Ponte Preta’nın santraforu Washington’un transferi için harekete geçecekler. Flamengo’da oynayan Yugoslav Petkovic’i de izleyecek olan Fenerbahçe heyeti, listesinde bulunun diğer Brezilyalı oyuncuların da karşılaşmalarını seyredecek. 
     
"Artık taraftarım"Futbolu bırakmaya karar veren Andersson, "Fenerbahçe seyircisi takımı için inanılmaz şeyler yapıyor. Burada yaşadıklarımla bir kitap bile yazarım" dedi 
     "Zor olacak ama" 
     SARI - Lacivertli forma ile son maçına çıkmaya hazırlanan Andersson, futbolu bırakmaya kesin olarak karar verdiğini söyledi. İsveçli futbolcu Türkiye’de unutulmaz olaylar yaşadığını belirterek, "Ligi bir adım geride 2. olarak tamamladık. Futbolu bırakmış arkadaşlarım bana, bunun zor olacağını söylediler ama kararım bu. Artık Fenerbahçe’nin taraftarı olacağım" dedi. 
     
     "İleriye bakmalı" 
     FENERBAHÇE tribünlerinin, kendisini çok etkilediğine de değinen İsveçli futbolcu, şöyle konuştu "Seyircilerimize mesajım takımlarını desteklemeye devam etsinler. Çünkü onlar Fenerbahçe için inanılmaz şeyler yapıyorlar. Başkanımızın dediği gibi bundan sonra ileriye bakmak, ileriyi düşünmek lazım. Dünya Kupası için herkes milli takıma konsantre olmalı ve desteklemeli." 
     
     "İki ay daha" 
     DÜNYA Kupası Finalleri’nde bir İsveç televizyonuna yorum yapmak için Güney Kore’ye gideceğini de belirten Andersson, "Türkiye’de unutamadığım çok şey var. Bir kitap bile yazılabilecek kadar çok. İki yıldır Türkiye’deyim. Ancak görmeye fırsat bulamadığım yerleri gezmek için iki ay daha kalacağım. Sakatlığım beni çok etkiledi. Performansımdan ben de memnun kalmadım" diye konuştu. 
     
Taraftarlar Ortega’ dedi      TRANSFER dedikodularında ismi geçen oyuncular arasında yapılan ankette, Fenerbahçeli taraftarlar oylarını Ortega’nın alınması için kullandılar. www.fenerbahce.com sitesindeki ankete katılanların yüzde 51’i Arjantinli oyuncuyu isterken, yüzde 23’ü Okocha, yüzde 13’ü Washington, yüzde 4’ü Ailton ve Balakov, yüzde 2’si de Agostino’dan yana olduklarını belirttiler. 
     
Serhat atağı      YALÇIN TÜRK 

     FENERBAHÇE ile masaya oturmaya hazırlanan Serhat’a B.Münih, West Ham United, Sevilla ve A.Madrid’den teklifler olduğu öğrenildi. Bu sezon Sarı - Lacivertli takımın en fazla gol atan oyuncusu olan Serhat, kendisine yapılan önerilerin çok ciddi olduğunu belirterek, "Kısmet neyse o olur" yorumunu yaptı. 
     ŞARTLAR uygun olduğu taktirde öncelikle Fenerbahçe’de kalmak istediğini söyleyen Serhat, "Özellikle Bayern ve Sevilla beni çok istiyor. Benim için önce Fenerbahçe gelir. Burada çok seviliyorum. Önümüzdeki hafta herşey belli olur. Şu anda kesinleşmiş bir şey yok" dedi. 
     
Gençler şampiyon      HÜSEYİN YAVUZ 

     FİNALDE Zeytinburnu’nu 4-1 mağlup eden Fenerbahçe 14-16 yaş takımı, İstanbul Şampiyonu oldu. Karşılaşmanın ilk yarısını 3-0 önde kapatan Sarı - Lacivertli ekibi galibiyete ulaştıran goller Alp 3 ve Kerim’den gelirken, Zeytinburnu’nun tek sayısını Mustafa Aydın kaydetti. Amatör şubeler sorumlusu Mahmut Uslu’nun da izlediği maç sonrası gençler büyük sevinç yaşadı. Fenerbahçe ve Zeytinburnu, Türkiye Şampiyonası’na katılma hakkını elde etti. 
     



 SPOR 
































</TEXT>
</DOC>
