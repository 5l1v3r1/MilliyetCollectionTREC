<DOC>
<DOCNO> 76835 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/06/son/sonspo13.html </URL>
<DATE> 2002/04/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Ahmet Dursun "Şampiyon olup kendimizi affettireceğiz" 
</HEADLINE>
<TEXT>

     Beşiktaş'ın golcü futbolcusu Ahmet Dursun, Türkiye Kupası'nda, siyah-beyazlı camiaya yaşattıkları üzüntüyü, ligde alacakları şampiyonlukla affettireceklerini söyledi. 
     Ahmet Dursun, internetteki ''www.ahmetdursun.org'' adresli resmi sitesinde yaptığı açıklamada, ''Rüyamızda görsek kabus diye uyanacağımız bir skorla, Kocaelispor'a elenerek kupayı müzemize götüremedik. Böyle bir skoru ne biz, ne taraftarlarımız, ne de Kocaelisporlular bekliyordu'' dedi. 
     Maçın 1-0 ya da 4-0 olmasının çok fazla bir şey değiştirmediğini, sonuçta çok istedikleri ve arzuladıkları kupayı kazanamadıklarını vurgulayan Ahmet Dursun, ''Bu bizi fazlasıyla üzdü. Taraftarlarımıza verdiğimiz çifte şampiyonluk şansını yok etti. Bu beklenmeyen sonuç ve skor için taraftarlarımızdan özür diliyorum'' diye konuştu. 
     Ahmet Dursun, artık önlerine bakmak zorunda olduklarını belirterek, açıklamasını şöyle tamamladı 
     ''Ne yapıp ne edip şampiyonluk kupasını müzemize götürmeliyiz. 
     Bunun yolunun da tüm maçlarımızı kazanmaktan geçtiğini biliyoruz. 
     Rakiplerimiz daha çok puan kaybedecekler. Bizim ise puan kaybetmeye hiç tahammülümüz yok. Özellikle Fenerbahçe karşısında alacağımız bir galibiyetle puan sıralamasında birçok şey değişecektir. Tüm maçlarımıza bu bilinçle çıkacağız. Kupada yaşattığımız üzüntüyü, ligde alacağımız şampiyonlukla affettireceğiz.'' 
     






</TEXT>
</DOC>
