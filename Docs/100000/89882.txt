<DOC>
<DOCNO> 89882 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/14/son/sonspo14.html </URL>
<DATE> 2002/06/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Yunan basını "Türk inatçılığı baskın geldi" 
</HEADLINE>
<TEXT>

     17. Dünya Kupası finallerinde dün yapılan ve Çin karşısında 3-0 galibiyetle Türkiye'nin 2. tura yükseldiği karşılaşmaya Yunan basını geniş yer verdi. 
     Türkiye'nin müthiş bir oyun çıkardığını belirten Yunan basını, milli takımın Brezilya ''şanssızlığı'' ile Kosta Rika karşısında aldığı beraberliği lehine çevirmeyi başaracak derecede güçlü bir takım olduğunu vurguladı. 
     Yunan basını, Dünya Kupası'na alın teriyle gelen milli takımın, ''zaferi'' hakettiği değerlendirmesini yaptı. 
     Atina'da yayınlanan günlük spor gazeteleri, ''Türkler kendilerinden beklenileni yaptılar ve 2. tura geçtiler'' biçimindeki yorumlarını başlıklarına taşıdı. 
     ''Türkler zafer sarhoşluğu yaşıyor'' başlığını kullanan Derby, Türkiye'nin dünyanın en iyi 16 takımı arasında yer almak gibi çok büyük bir başarının sahibi olduğunu vurguladı. 
     Kırmızı-beyazlıların, galibiyeti hakettiklerini belirten Athlitiki Iho Gazetesi, ''Türkiye tarih yazdı'' başlığını kullanırken Ora, ''Türkiye'nin müthiş başarısı'' başlığını milli takım galibiyetine uygun gördü. 
     Sportime, ''Türk inatçılığı baskın geldi'' ve ''Şenol Güneş'den inanmayanlara yanıt'' biçiminde başlıklar seçerken Protathlitis, ''Hasan Şaş sahada güneş gibi parladı'' başlığını kullandı. 
     Yunanistan'ın en yüksek tirajlı gazetelerinden To Vima ise, Türkiye'nin galibiyeti sonrasında çekilen kutlama fotoğrafları altındaki yorumunda, ''İşte bu kareler Yunan futbol camiasını kıskançlığından çatlatıyor'' değerlendirmesini yaptı. 
     





</TEXT>
</DOC>
