<DOC>
<DOCNO> 91276 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/21/son/sontur08.html </URL>
<DATE> 2002/06/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Erbakan'ın özel korumalarına dava... 
</HEADLINE>
<TEXT>

     Kapatılan RP'nin Genel Başkanı Necmettin Erbakan'ın, ''Sakaryalılar Grubu'' olarak bilinen özel korumalarından 3'ü hakkında, resmi korumalara hakaret ettikleri ve görevlerini engelledikleri suçlamasıyla dava açıldı. 
     Edinilen bilgiye göre Ankara Cumhuriyet Başsavcılığı, 14 Nisan 2002 tarihinde, Erbakan'ın konutundan çıkışı sırasında özel korumaları 
     ile resmi korumaları arasında yaşanan olaylarla ilgili soruşturmayı tamamladı. Cumhuriyet Savcısı Hasan Dudaklı tarafından hazırlanan iddianamede, Erbakan'ın özel korumaları Abdurrahman Akyüz, İbrahim Gölcü ve Yunus İncir'in, resmi korumalara ''köpekler'', ''serseriler'' şeklinde hakaret ettikleri belirtildi. Akyüz, Gölcü ve İncir'in, olaylar sırasında resmi korumaların görevlerini engellemek için şiddete başvurdukları da ifade edilen iddianamede, sanıkların, ''hakaret'' ve ''resmi görevlinin görevini engelleme'' suçunu işledikleri ileri sürüldü. İddianamede, Akyüz, Gölcü ve İncir'in, Türk Ceza Kanunu'nun TCK ''resmi sıfatlılara görevlerinden dolayı hakaret'' başlıklı 266'ncı maddesinin 1'inci fıkrası ile suçun şiddet kullanılarak işlenmesi durumunda cezayı 1 misli artıran 269. maddesi uyarınca 4'er aydan 1 yıl 4'er aya kadar hapisleri talep edildi. Ankara 22. Asliye Ceza Mahkemesi'nde görülecek davanın ilk duruşması 4 Temmuz'da yapılacak. 
     





</TEXT>
</DOC>
