<DOC>
<DOCNO> 88276 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/06/son/sondun08.html </URL>
<DATE> 2002/06/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Geveze kurbağalar Porto Rikolularla Hawailileri birbirine düşürdü 
</HEADLINE>
<TEXT>

     Porto Riko ve Hawaii halkları, bir santimlik bir kurbağa yüzünden birbirlerine adeta düşman kesildi. 
     ''Coqui'' adı verilen, ağaçlarda yaşayan ve çok fazla ses çıkaran minik kurbağanın, anayurdu olan Porto Riko'dan kargolarla Hawaii adasına gittiği ve burayı severek hızla üremeye başladığı bildirildi. 
     Ancak sessizliğe alışmış olan Hawaii adası halkı, bağırtısı uzaklardan işitilen kurbağadan aşırı derecede rahatsız oldu. 
     Şikayetleri dikkate alan Hawaii devlet tarım dairesi ise sonuçta çözümü kurbağaları öldürmekte buldu. 
     Ancak bu aşamada devreye giren Porto Rikolular, adanın ulusal sembolü olduğunu belirttikleri ''coqui''nin öldürülmesine karşı çıktılar. Amerikan Kongresi'ndeki Porto Riko temsilcisi de konuyu meclis gündemine getirdi ve ''Lütfen Porto Riko'nun sembolü olan bu kurbağaları öldürmeyin'' dedi. 
     Temsilci Anibal Acevedo Vila, ''Porto Riko'da biz onları çok severiz. Kurbağaların sesi bize Tanrı'nın bahşettiği müzik gibidir'' diye konuştu. 
     Vila, kurbağalar öldürüldüğü takdirde, Porto Riko ile Hawaii arasında ''diplomatik bir olay patlak verebileceği'' uyarısında da bulundu. 
     





</TEXT>
</DOC>
