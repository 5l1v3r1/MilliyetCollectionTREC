<DOC>
<DOCNO> 82405 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/06/son/soneko06.html </URL>
<DATE> 2002/05/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Beyaz yakalılar için kriz bitti mi 
</HEADLINE>
<TEXT>

     Ekonomik krizin, nitelikli iş gücünü vurmaya devam ettiği belirlendi. 
     İnsan Kaynakları Yönetimi Derneği İNKADE tarafından yapılan araştırmada, genel müdür, genel müdür yardımcısı, müdür, şef, uzman, yönetici asistanı ve memur 300 kişi ve 40 şirket grupla görüşülerek, ekonomik krizin birinci yılı sonunda ''nitelikli personelin'' içinde bulunduğu durum tespit edildi. 
     Ocak-Mart 2002 dönemini kapsayan araştırmada, Şubat krizinden en çok etkilenen ve en fazla eleman çıkaran sektörlerde krizin ağırlığının devam ettiğinin belirlendiği kaydedildi. 
     Bu sektörlerin başında, finansman, teknoloji, otomotiv, reklam ve halkla ilişkiler, dayanıklı tüketim ve mobilya, inşaat taahhüt, lojistik şirketlerinin geldiği vurgulanan araştırmada, ''Bu sektörlerden nitelikli personel talebi yok denecek kadar az. Ve yıl sonuna kadar da ciddi bir eleman alımı gözükmüyor. Yani beyaz yakalılar için kriz devam ediyor'' denildi. 
     Hareketli olan sektörler ise hızlı tüketim, temizlik, özel üniversiteler, turizm, tekstil olarak belirlenen araştırmada, bu sektörlerin krizden az etkilenen ve gelirleri dövize dayanan sektörler olarak gözüktüğüne dikkat çekildi. 
     
     "KAMU ÇALIŞANLARINI DA İŞŞİZ KALMA KORKUSU SARDI" 
     Ağustos ayında yapılan araştırmada, kamu, krizden en az etkilenen sektör gözükürken, bu araştırmada ise kamuda çalışanlarda da işsiz kalma korkusunun gözlendiği ortaya çıktı. 
     Ekonomik kriz sonucunda ücretlerde de önemli düşüşler dikkat çekiyor. Araştırmaya göre, ücretler genel düzeyi dolar bazında bakıldığında 1995 düzeyine indi. Yeni üniversite mezunları asgari ücretle de olsa işe başlamaya razı. Ancak, iş alanı çok az bulunuyor. 
     Araştırmaya göre, işsiz kalan nitelikli personel içinde ''yıl sonuna kadar kesin iş bulurum'' diyenlerin oranı yüzde 5, ''belki bulurum'' diyenlerin oranı yüzde 12, ''bulacağımı sanmıyorum'' diyenlerin oranı yüzde 60. Bu oran müdür ve üstü pozisyonlarda yüzde 76'yı buluyor. 
     
     YURTDIŞINA GİDENLER ARTTI 
     Araştırmada, krizde işsiz kalan nitelikli personelden Türkiye'yi terk edenlerin oranı yüzde 7, yurtdışına gitme çabası sürenlerin oranı yüzde 12, bu boşluğu yurtdışında yüksek lisans yaparak veya dil öğrenerek geçirmek üzere yurtdışına gidenlerin oranı yüzde 8, bir fırsat yakalarsam yurtdışına gitmek isterim diyenlerin oranı yüzde 30 olarak belirlendi. 
     Kriz sonrası ilgisiz alanlarda çalışmaya başlayanların oranı yüzde 22 düzeyinde olurken, kriz sonrası evlenenlerin oranı yüzde 8, kriz 
     döneminde çocuk yapanların oranı ise yüzde 11 oldu. 
     Araştırmaya katılanların yüzde 42'si ''bu ülkeye inancım kalmadı'' yönünde düşünceye sahipken, ''keşke sendikalı olsaydım'' diyen işsiz beyaz yakalıların oranı yüzde 35 ve ''işimde bugün olsam, eskisi kadar dürüst ve işverene bağlı olmazdım'' diyenlerin oranı ise yüzde 16 düzeyinde. 
     
     BORÇ İÇİNDE YAŞIYORUM" 
     Ekonomik kriz maddi yönden de çalışanları vurdu. İNKADE araştırmasındaki, konuyla ilgili tespitler şöyle 
     '' Elimdeki birikimimi bu dönemde bütünüyle yitirdim diyenlerin oranı yüzde 76. Borç içinde yaşıyorum diyenlerin oranı yüzde 63, uzun yıllardan sonra ailemin yanına taşınmak zorunda kaldım diyenlerin oranı yüzde 18, ailem ve yakın çevremden maddi destek alıyorum diyenlerin oranı yüzde 42.'' İşsiz personelin psikolojik durumu da bozuk. Araştırmaya katılanların yüzde 12'si psikolojik tedavi gördüğünü, yüzde 28'i kendini boşuna okumuş hissettiğini dile getiriyor. 
     Bu arada araştırmaya katılanların yüzde 80'i, Türkiye'nin en önemli sorunu olarak işsizliği gördüğünü belirttti. 
     





</TEXT>
</DOC>
