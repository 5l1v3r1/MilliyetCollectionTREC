<DOC>
<DOCNO> 60053 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/31/son/sontur13.html </URL>
<DATE> 2002/12/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Hamile kadının ''mucizevi'' kurtuluşu... 
</HEADLINE>
<TEXT>

     Bursa'da, 7 yıldır annelik özlemi ile yanıp tutuşurken, tüp bebek yöntemiyle ikiz çocuğa hamile kalan anne adayının komaya girmesi ile yıkılan hayaller, ''çifte mucize'' ile gerçeğe dönüşüyor. 
     7 yıl önce evlenen ve geçen sürede çocuklarının olmaması üzerine, ''kısırlık tedavisi'' gören Aydemir ve Serpil Alkan çifti, son olarak uygulanan tüp bebek yöntemi sonucunda doktorun, ''ikiz bebeklerinin olacağı'' müjdesiyle sevince boğuldu. Alkan çiftinin bu sevinci, Serpil Alkan'ın hamileliğini öğrendikten 17 gün sonra komaya girmesi ile adeta kabusa dönüştü. 
     Uludağ Üniversitesi UÜ Tıp Fakültesi Hastanesi'ne kaldırılan anne adayına, hamileliğin gerçekleşmesi için verilen ilaçların çok ender görülen yan etkisinden kaynaklanan beyinde damar tıkanması teşhisi konuldu. Tıp literatüründe daha önce sadece 14 kişide görülen bu rahatsızlık sonucu 4 Aralık'tan beri komada bulunan, ikiz bebeklerinden umut kesilen genç kadın, mucizevi bir şekilde komadan çıktı. 
     Nöroloji Yoğun Bakım Ünitesi'nden çıkarılarak kliniğe yatırılan anne adayı, kısa süre içinde ayağa da kalkarak yürümeye, ağızdan sıvı besin ile beslenmeye başladı. 
     
     İKİNCİ MÜJDE 

     Serpil Alkan'ın 20 günü aşan koma durumu sırasında bir gün dahi eşinin yanından ayrılmayan, ikiz bebeklerinden umudu tamamen kesen baba adayı Aydemir Alkan, eşinin ayağa kalkmasının ardından ikinci müjdeli haberi de Tıp Fakültesi Kadın Doğum Konseyi'nden aldı. 
     Alkan'ın bebeklerinin durumunu görüşmek üzere toplanan Konsey, uygulanan tedavinin mucizevi olarak bebeklere zarar vermediğini belirledi ve hamileliğin devam ettirilmesine karar verdi. 
     
     ''BEBEKLERİN ALINMADIĞINA İNANMIYOR'' 

     Baba adayı Aydemir Alkan, 20 günü aşkın süredir kabus gibi günler yaşadıktan sonra, üst üste aldığı haberlerin kendisini mutlu ettiğini söyledi. 
     Eşinin komadan çıktıktan sonra hızlı bir iyileşme sürecine girdiğini anlatan Alkan, ''Ancak, doktorların ve benim defalarca anlatmamıza rağmen bebeklerinin alınmadığına inanmıyor. Bebeklerin alındığına ve bunun gizlendiğine kendisini inandırmış. Bu yüzden, sinirli davranışlar sergiliyor. Bebeklerinin yaşadığına inanınca, bu durumu da sona erecektir. Eşimi ve bebeklerimi kurtaran doktorlara minnettarım'' dedi. 
     
     TABURCU OLABİLECEK 

     UÜ Tıp Fakültesi Nöroloji Anabilim Dalı Başkanı Prof. Dr. Erhan Oğul, tüp bebek yönteminde, hamileliğin gerçekleşmesi amacıyla kullanılan ilaçların, beyinde damar takınmasına yol açması olayına çok ender rastlanıldığını bildirdi. 
     Tıp literatüründe daha önce sadece 14 kişide bu olaya rastlanıldığını ifade eden Prof. Dr. Oğul, çok ender görülen bir rahatsızlık geçiren hastanın, yine çok ender görülen şekilde sağlığına kavuşmakta olduğunu söyledi. 
     Hastanın komadan çıkmasına rağmen, tehlikeyi tam olarak atlatmadığının altını çizen Prof. Dr. Oğul, şu bilgileri verdi 
     ''Damarlardaki tıkanıklık hala devam ediyor ve buna bağlı ajitasyonlar gösteriyor. Derin uykuya daldığında uyanmakta zorluk çekiyor. Bu da bize beyin fonksiyonlarının tam yerine gelmediğini gösteriyor. Ancak, hızlı bir iyileşme süreci yaşanıyor. İyileşme bu hızla devam ederse, hastamızı 2-3 hafta içinde taburcu edebiliriz.'' 
     





</TEXT>
</DOC>
