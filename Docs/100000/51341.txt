<DOC>
<DOCNO> 51341 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/08/son/sontur15.html </URL>
<DATE> 2001/11/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Recep Tayyip Erdoğan raporu tamam 
</HEADLINE>
<TEXT>

     Anayasa Mahkemesi Raportörü, Yargıtay Cumhuriyet Başsavcısı Sabih Kanadoğlu'nun AK Parti ile ilgili başvurusu konusundaki ''ek raporunu'' tamamladı. 
     A.A muhabirinin aldığı bilgiye göre, raportör, ek raporu Anayasa Mahkemesi Başkanı Mustafa Bumin'e verdi. Bumin de raporu üyelere dağıttı. 
     Anayasa Mahkemesi, Başkan Bumin'in belirleyeceği bir tarihte Başsavcı Kanadoğlu'nun istemini yeniden görüşmeye başlayarak, karara bağlayacak. 
     
     Başvuruda neler yeralıyor 
     Yargıtay Cumhuriyet Başsavcısı Sabih Kanadoğlu, 21 Ağustos 2001 tarihinde Anayasa Mahkemesi'ne 6 sayfadan oluşan AK Parti'ye ''ihtar verilmesi ve Recep Tayyip Erdoğan'ın genel başkanlık yetki ve görevlerinin tedbiren önlenmesi'' istemini içeren başvuru yapmıştı. 
     AK Parti'nin kurucu üyelerinden olan ve parti Genel Başkanlığı'na seçilen Recep Tayyip Erdoğan'ın, Anayasa'nın 76 2, 2820 sayılı Siyasi Partiler Kanunu'nun 8 1 ve 2839 sayılı Milletvekili Seçimi Kanunu'nun 11-f 3 maddeleri uyarınca kurucu üye olamayacağını savunan Kanadoğlu, 
     Erdoğan'ın ''yasal zeminde olmadığı'' gerekçesiyle AK Parti Tüzüğü'nün 77'nci maddesinde yer alan genel başkanlık görev ve yetkilerini 
     kullanmasının ''tedbiren önlenmesini'' talep etmişti. 
     Kanadoğlu, Erdoğan ile kurucu üyelerden Ayşe Böhürler, Ayşe Nur Kurtoğlu, Habibe Güner, Sema Ramazanoğlu, Fatma Ünsal Bostan ve Serap Yahşi Yaşar'ın ''türbanı simge ve dayatma unsuru olarak kullandıkları ve bu halleriyle milletvekili seçilme yeterliliğine sahip olmadıkları'' gerekçesiyle, kurucu üyelikten çıkarılmaları için partiye ihtar verilmesini de istemişti. 
     -EK İNCELEME KARARI- Anayasa Mahkemesi, raportörün hazırladığı raporun ardından konuyu 2 Ekim 2001 tarihinde esastan görüşmeye başlamış, ancak ''daha 
     derinlemesine inceleme yapılması için'' erteleme kararı vermişti. 
     Anayasa Mahkemesi Başkanvekili Haşim Kılıç, Yüksek Mahkeme'nin söz konusu tarihte yaptığı toplantıdan sonra, başvurunun görüşülmesinin derinlemesine inceleme yapılması için ertelendiğini söylemişti. 
     Kılıç, o dönem gündemde olan ''Anayasa'nın 76. maddesinde yapılması düşünülen değişikliğin kararda etkili olup olmadığının'' sorulması üzerine de öncelikle raportörün daha derinlemesine bir araştırma yapılmasının istendiğini, ancak eğer bu süre içinde Anayasa'nın 76. maddesinde bir değişiklik yapılırsa bunun da dikkate alınacağını belirtmişti. 
     Anayasa'nın söz konusu maddesi geçtiğimiz günlerde yasalaşan Anayasa değişiklik paketinin içinde bulunuyordu, ancak TBMM Genel Kurulu'nda yapılan oylamada yeterli oyu alamayarak reddedilmişti. 
     






</TEXT>
</DOC>
