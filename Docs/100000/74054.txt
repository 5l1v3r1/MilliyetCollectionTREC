<DOC>
<DOCNO> 74054 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/22/son/sonspo24.html </URL>
<DATE> 2002/03/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Bilgili "Beşiktaş'ta herşey güllük gülistanlık olacak" 
</HEADLINE>
<TEXT>

     Beşiktaş Kulübü Başkanı Serdar Bilgili, görev yaptığı 2 yıl içinde programlarının yüzde 70-80'ini gerçekleştirdiklerini, bunu Türkiye'nin ekonomik krizine ve kötü şartlarına rağmen yaptıklarını ifade ederek, ''Çok yakında Beşiktaş'ta ISO 9001 standardında, Türkiye'de en iyi organize olmuş şirketlerde dahi bulunmayan kurumsal yapıya geçtiklerini, bilet satış sisteminin otomasyona bağlandığını, Beşiktaşlılar ve spor kamuoyunun, kulüple ilgili her türlü bilgiye resmi internet sitesinden ulaşabildiğini ve buradan ürün satışları yapabildiklerini anlatan Bilgili, ''Kurumsallaşmanın bir parçası olarak oturttuğumuz menajerlik sistemi, Türkiye'ye örnek oldu. Bunu da doğru kişi, doğru sistemle sağladık. Yani kulübümüzün kurumsallaşmasını çok büyük ölçüde tamamladık'' dedi. 
     Tesisleri zenginleştirmek için yaptıkları çalışmaların sürdüğünü, ekonomik krize karşın Nevzat Demir'in büyük katkılarıyla Ümraniye Tesisi'ni 1-2 ay içinde bitireceklerini ifade eden Bilgili, şöyle konuştu 
     ''Akatlar kompleksiyle ilgili verdiğimiz taahhütü yerine getirerek devrini aldık. Önümüzdeki dönem içinde orada bir tadilata gireceğiz ve kulübümüze ciddi bir kira geliri getirecek gayrimenkul yatırım formatına sokacağız. Stadımızla ilgili ilk çalışmalarımızı yaptık. 
     Kalitesini arttırmak üzere restoran kurduk, loca sayısını artırdık, belli oranda kapasitesinin artması için çalışmalar yaptık. Fakat stadımızda yapmak istediğimiz esas çalışmamız, zemini indirerek yaklaşık 12 bin kişilik kapasite arttırmak. Bu projemizi ekonomik kriz nedeniyle gerçekleştiremedik. İnşallah önümüzdeki dönemde gerçekleştireceğiz.'' 
     
     "Taşlar yerine oturdu" 
     Bilgili, futbol takımını tamamıyla yenilediklerini, göreve geldiği dönemden bugün takımda yalnızca 2 oyuncu kaldığını belirterek, ''Takımımızın başında Avrupa'nın en başarılı teknik kadrosu var'' dedi. 
     Beşiktaş Futbol Takımı'nın, 12 yıl sonra hem lig, hem de Türkiye Kupası'nda şampiyonluğa doğru gittiğini kaydeden Bilgili, şöyle devam etti 
     ''Beşiktaş'ta şu an taşlar yerine oturdu. Doğru yoldayız. Çok yakında Beşiktaş'ta herşey güllük gülistanlık olacak. Kulübü 2 yıl içinde bu noktaya getirmiş olmaktan büyük bir haz duyuyorum. 
     Gerçekleştiremediğimiz 1-2 konu var. Bir tanesi Fulya Gayrimenkul Yatırım Ortaklığı Projesi'dir. Diğeri ise Beşiktaş Ormanı'nın kurulamamış olmasıdır. Fulya projesini, Türkiye'nin ekonomisinin müsade etmemesinden dolayı ertelemek zorunda kaldık. Fakat ayrı bir model olan BJK Futbol Yatırımları A.Ş.'nin halka arzını gerçekleştirdik. Bugün Avrupa'da sadece gerçek anlamda futbol şirketi olarak 20-25 kulüp halka açıktır. Bunlardan bir tanesi de Beşiktaş'tır.'' Bilgili, kulübü 18 milyon dolar borçla aldıklarını, kriz ortamına karşın borcu 5-6 milyon dolara indirdiklerini de vurgulayarak, ''Son 2 ayda kulübe 20 milyon dolar para soktuk ki, Türkiye'nin ekonomik şartları içinde bu bir mucizedir'' dedi. 
     
     "Mali açıdan en sağlam kulüplerden biriyiz" 
     Bilgili röportajında, halka açılmanın bir tarih olduğunu, Beşiktaş'ın halka açılmasının ise Türk futbol tarihinde bir ilk olduğunu kaydetti. 
     Galatasaray'ın halka arz modelinin Beşiktaş'ınkinden çok farklı olduğunu, onların bir pazarlama şikretini halka açtığını belirten Bilgili, Beşiktaş'ın ise Türkiye'de gerçek anlamda halka açılan ilk kulüp olmasından dolayı sonsuz gurur duyduğunu söyledi. 
     Oturttukları kurumsal yapının, en gurur duyduğu konu olduğunu da dile getiren Bilgili, ''Mali olarak Türkiye'de en sağlam kulüplerden biri konumuma geldik. Beşiktaş'ın, 3 büyükler arasında yapılan vergi incelemesinden alnının akıyla çıkan tek kulüp olması da bütün Beşiktaşlılara gurur verdi'' dedi. 
     Hiç kimseye bağımlı olmayan, kendi kaynaklarını kendisi yaratan bir kulüp olduklarını ifade eden, Türkiye'de vergi konusunda devlete, kamuoyuna, halka en saygılı kulübün de Beşiktaş olduğunu öne süren Bilgili, ''30 trilyon liranın üzerinde vergi ödedik. Bundan da gurur duyuyoruz. İnşallah diğer kulüplere ve Türkiye'deki diğer kurumlara örnek olur'' diye konuştu. 
     31 Mart'ta yapılacak olağan genel kurulda başkanlığa yeniden 
     adaylığını koyan Bilgili, bu seçim döneminin daha ilkeli, daha Beşiktaş etiklerine ve değerlerine yakın bir biçimde geçmesi, tamamıyla projelerin konuşulduğu, insanların birbirlerine hakaretler edip göndermeler yapmadığı bir ortamda geçmesini diledi. Mali genel kurulun 15-20 gün önce gerçekleştirildiğini belirten Bilgili, orada konuşulamayanların, şimdi televizyonda, basın önünde kulübü küçük düşürerek yapıldığından yakındı. 2 yıl önce verdikleri sözlerin yüzde 70-80'ini gerçekleştirdikerini, verilmeyecek hesapları bulunmadığını da anlatan Bilgili, ''Bizim modelimiz, projelerimiz Beşiktaş'ı ileriye götürecek, yeni yüzyıla taşıyacak'' dedi. Bilgili, şöyle devam etti ''Beşiktaş'ın kasasına halka arzdan 15 milyon dolar girdi. Türkiye'de hiçbir şirketin halka arzı gerçekleştiremediği dönemde, bu büyük bir başarıdır. Bizim yaptığımız işlere bir takım kulplar bulup, başarılarımızı sahiplenmeye kalkmak bence Beşiktaş'ı bir yere götürmez. Aday olacak arkadaşların bizim bugüne kadar çıkartamadığımız, gerçekten Beşiktaş'a faydası olabilecek, onlar seçilmese dahi bizim uygulayabileceğimiz bir takım projeler üretip sunmaları gerekir.'' 
     
     "Geleceğin kadrosu" 
     Bilgili, futbol takımındaki başarı ve bu kadronun kurulmasının, uzun bir çalışmanın eseri olduğunu, yanlış transferler de yapıldığını, ancak hatalardan çok hızlı geri döndüklerini söyledi. 
     ''Bugün çok iyi bir kadromuz, çok iyi bir teknik kadromuz, çok iyi bir menajerimiz var'' diyen Bilgili, şunları kaydetti 
     ''Kadromuz, Beşiktaş'ı önümüzdeki 5-10 yıla taşıyacak bünyededir. 
     Hem menajerimiz, hem teknik kadromuzun muhakkak görevinin başında kalması gerekir. Çünkü başarı istikrardan geçmektedir. Sayın Daum ve sayın Engin'in görevde kalması gerektiğine inanıyorum. Başkan olarak devam edeyim veya etmeyeyim, 2 arkadaşımızın görevlerine devam etmesi konusunda ısrarcı olacağım. Çünkü Beşiktaş'ın başarısı bundan geçmektedir. Sayın Daum ve sayın Sinan Engin'in yönetimlerin dışında bir konumda olması gerekir. Aynı şey, futbol takımımız için de geçerlidir. Futbol takımımızın ana çatısı tutulup, yeni oyuncular ekleyerek güçlendirilmesi gerekiyor.'' 
     
     "Beşiktaş benim için ibadet" 
     Beşiktaş'ın 15 milyon taraftarı, 17 bin kongre üyesi bulunduğunu ve herkesin kulübüne hizmet etmek istediğini belirten Bilgili, ''Beşiktaş'ta görev yapmak, benim için bir ibadet'' dedi. 
     Beşiktaş'a hizmet etmeyi, kendisinin ya da başka birinin tekeline alma hakkı bulunmadığını, ancak bugün için bu görevi kendisinin yaptığını kaydeden Bilgili, ''Ömür boyu başkan olacağım diye birşey söz konusu değil. İki dönemin yeterli olduğu düşüncesindeyim. Böylece başkan olmak isteyen diğer Beşiktaşlılar'ın da önünü kapatmamış oluruz. Çünkü Beşiktaş'a hizmet etmek de bir onurdur, Başkan olmak da. 
     Bu onuru ne kadar çok Beşiktaşlı yaşarsa, o kadar mutlu olurum. 
     Beşiktaş'a hizmet eden herkesi de sırtımda taşırım'' diye konuştu. 
     
     "Kupayı kaldırmak hakkımız" 
     Bilgili, 2 yılda çok önemli çalışmalar yaptıklarını, ilk meyvesini de kongreden 3 gün sonra Türkiye Kupası'nı kazanarak alacaklarını söyledi. 
     ''O kupayı kaldırmak bizim hakkımız. İlk kupamızı kaldıracağız'' diyen Bilgili, kongre üyelerinden, 2 yıl içinde yaptıkları çalışmaları çok iyi değerlendirmelerini istedi. 
     Bilgili, ''Bize, bir dönem daha çalışma hakkı verilmesi gerektiği inancındayım. Bunu hak ettiğimizi düşünüyorum. İki yılda hatalarımız da oldu ama her şeyi iyi niyetle yaptık. Çok tecrübe kazandık. 
     Camiamızın bize bir dönem daha sabretmesi ve kendimizi tam olarak ispatlamak için fırsat vermesi gerektiğini düşünüyorum'' dedi. 
     






</TEXT>
</DOC>
