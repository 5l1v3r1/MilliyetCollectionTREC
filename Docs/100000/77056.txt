<DOC>
<DOCNO> 77056 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/08/spor/yercan.html </URL>
<DATE> 2002/04/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Paşa’dan edep dersi 
</HEADLINE>
<TEXT>

     Fuat Ercan 

     Neler olduğunu olay kahramanının da anlayamadığı bir kaosla başladı Beşiktaş’ın Malatya deplasmanı. İbrahim, kart cezalısı olmasına rağmen elinde çantasıyla Atatürk Havalimanı’na geldi, xray’den geçti, Menajer Sinan Engin de sinyal verdi. Ayaküstü, 5 - 10 saniye süren bir sorgulamadan sonra boş gözlerle etrafı kesti, çıkışa yöneldi ve bir taksi çevirdi. Neler olduğunu öğrenmek isteyenlere "Bilmiyorum" dedi ve geldiği gibi geri gitti. Genç futbolcunun bu "buruk" dönüşüyle her kafadan bir ses çıktı. Kimi "Sinan ayıp etti", kimi de "Cezalıydı zaten niye geldi" dedi. Görünen o ki, Beşiktaş çok gergindi. 
     Meşhur bir atasözü sahneleniyordu Malatya İnönü Stadı’nda. Can derdindeki koyunu, ligde kalması ince hesaplara bağlı olan Malatyaspor, mal derdindeki kasabı da bu maç sonunda belki de kepenklerini "hüsranla" indirecek olan Beşiktaş oynuyordu. Sözün özü, iki takımın da beraberliğe bile tahammülü yoktu. Kaybedenin canı fena yanacaktı. Kazanmak için farklı formüller bulmuştu Beşiktaş ve Malatya. Siyah - Beyazlı ekipte Daum, "ırkçı" damgası yemesine neden olan, naftalin kokulu Khlestov’u ilk on bire monte ederek çözüm ararken, Malatyaspor maddi ve manevi çareleri devreye sokmuştu. Maçtan bir gün önce kesenin ağzını açan ve futbolculara 600 milyar dağıtan Malatyalı yöneticiler, sahaya çıkarken de kurban kesmeyi ihmal etmediler. 
     Dakika 38’i gösterirken, Tümer yaklaşık 25 metreden vurdu, Malatya’da adeta hayat durdu. Golün şokunu üzerinden atan tribünler, orta hakem Aydın ve bir avuç Beşiktaş taraftarına pet şişeyle karışık hakaret yağdırmaya başladı. Kim olsa rahatsız olurdu, 2. Ordu Komutanı Edip Başer de dayanamadı. Şeref Tribünü’nde eşiyle birlikte maçı izleyen Paşa, Emniyet Müdürü Orhan Savaş’a döndü, "Bu küfürü durdurun" dedi. Polisler alarma geçti ve emir, küfürü kesti. 
     Her ne kadar can derdine düşmüş de olsa, Malatya, Anadolu konukseverliğini elden bırakmamıştı aslında. Beşiktaş kafilesi, Malatya’ya ayak bastıktan itibaren futbolcusundan, yöneticisine el üstünde tutuldu, l yıkıyla ağırlandı. Fakat keşke, maç sonundaki o çirkin görüntüler hiç olmasaydı. Yine çimlere kendini bilmez biri daldı, gergin futbolcular alev aldı, sahadaki dostluk yarım kaldı. 
     



 SPOR 




































</TEXT>
</DOC>
