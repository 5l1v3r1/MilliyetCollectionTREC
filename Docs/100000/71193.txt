<DOC>
<DOCNO> 71193 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/07/ekonomi/eko03.html </URL>
<DATE> 2002/03/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Mevcut krediler için yeni düzen 
</HEADLINE>
<TEXT>

Bankalar, yürürlükteki tüketici kredileri ve kart sözleşmelerini bir ay içinde yeni tüketici kanununa uygun hale getirecek 
     ANKARA Milliyet 

     Tüketicinin korunması yasa tasarısı, TBMM Sanayi Komisyonu’nda bazı maddeleri değiştirilerek kabul edildi. 
     Tüketici kredilerine ilişkin maddeye, "Kredi veren, kanunun yayımlanmasından önce kullandırdığı krediler ile ilgili sözleşmeleri, kanunun yayımından itibaren bir ay içinde bu kanun hükümlerine uygun hale getirir" hükmü eklendi. Tüketici kredisi kullananların taksitlerini vadesinde ödeyememesi halinde gecikme faizi, kredi faizinin yüzde 50’sini geçmeyecek. Kredi kartı faizi artışı 30 gün önce tüketiciye bildirilecek ve geriye dönük uygulanamayacak. 
     
     Ayıplı malda süre kısaldı 
     "Ayıplı mal" maddesinde de tüketicinin malın teslimi tarihinden itibaren 15 gün içinde ayıbı satıcıya bildirme yükümlülüğü getirildi. Tasarıda bu süre 30 gündü. Kampanyalı satışlara ilişkin maddede yapılan değişiklikle, süreli yayın kuruluşlarınca ikinci ürün ve veya hizmetin verilmesinin taahhüt edildiği kampanyalar hariç" fıkrası metinden çıkarılarak, bu kampanyaların da Sanayi Bakanlığı’nın izni ile yapılması hükme bağlandı. Bu maddenin bir başka fıkrası da değiştirilerek, "İlan ve taahhüt edilen mal veya hizmetin teslimatının yapılmaması durumunda, kampanyaya akdi bir bağ ile doğrudan veya dolaylı olarak taraf olan satıcı, sağlayıcı, bayi, acenta, imalatçı - üretici, ithalatçı ve kredi veren müteselsilen sorumludur" hükmü getirildi. 
     Süreli yayınlarda "aynı anda beş adetten fazla ürün veya hizmetin konu edildiği kampanya yapılamaz. Bu amaçla düzenlenen kampanyalarda süre 120 günü geçmez" ibaresi çıkarıldı. Maddeye, süreli yayıncılık amaçlarına aykırı olmayan kültürel ürünler dışında hiçbir mal ya da hizmetin taahhüt ve dağıtımının yapılamayacağı maddesi eklenerek, "Bu mal veya hizmetin piyasa değeri tüketicinin süreli yayını satın almak için ödediği toplam bedelin yüzde 50’sini aşamaz. Kampanya süresi 60 günü geçmez" denildi. 
     Ayrıca, perakende satışlarda raf ve kasa fiyatı arasında fark olması durumunda satışın tüketici lehine olan fiyattan yapılması öngörülüyor. 
     



 EKONOMİ 
















</TEXT>
</DOC>
