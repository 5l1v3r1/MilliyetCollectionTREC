<DOC>
<DOCNO> 98969 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/30/son/sontur28.html </URL>
<DATE> 2002/07/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Ankara'da bugün sıcak saatler yaşandı... 
</HEADLINE>
<TEXT>

     Ankara'da ilgi çekici görüşme trafiği yaşandı. Başbakan Bülent Ecevit ile Genelkurmay Başkanı Orgeneral Hüseyin Kıvrıkoğlu bugün iki kez biraraya geldi ardından birlikte Cumhurbaşkanı Ahmet Necdet Sezer ile görüşmek üzere Köşk'e çıktı. 
     Köşk'teki zirve de yaklaşık 40 dakika sürdükten sonra sona erdi. 
     Başbakan Ecevit daha sonra Başbakanlık Resmi Konutunda Milli Savunma Bakanı ile biraraya geldi. 
     Ankara kulislerinde görüşmelerin içeriğine ilişkin çeşitli spekülasyonlar yapılıyor. 
     İyi haber alan kaynaklar, bugünkü görüşme trafiğinin sabah ABD Büyükelçisi Robert Pearson'un Dışişleri Bakanlığı'na gelişiyle başladığına dikkat çekiyor. 
     ABD'nin yaklaşan Irak operasyonuyla ilgili olarak Türkiye'den bazı askeri isteklerde bulunduğu ve Başkent zirvelerinde bununla ilgili değerlendirmeler yapıldığı öne sürülüyor. 
     Bir başka spekülasyona göre ise Askeri Şura'da Orgenaral Hüseyin Kıvrıkoğlu'nun görev süresinin 1 yıl uzatılması gündeme gelecek. Görüşme trafiği bu nedenle gerçekleşti. 
     ABD Büyükelçisi Pearson'un ziyaretinden sonra günün ilk zirvesinde Başbakan Bülent Ecevit, Genelkurmay Başkanı Orgeneral Hüseyin Kıvrıkoğlu ile biraraya geldi. 
     Başbakanlık Resmi Konutu'ndaki görüşme, saat 11.35'de başladı. 
     Görüşmede, Dışişleri Bakanı ve Başbakan Yardımcısı Şükrü Sina Gürel de bulundu. 
     
     BİR GÜNDE İKİNCİ GÖRÜŞME 

     Başbakan Bülent Ecevit, Genelkurmay Başkanı Orgeneral Hüseyin Kıvrıkoğlu ile ikinci kez biraraya geldi. 
     Başbakan Ecevit'in Orgeneral Kıvrıkoğlu ile Başbakanlık Resmi Konutu'ndaki görüşmesi saat 15.35'te başladı. 
     Görüşmede, Dışişleri Bakanı ve Başbakan Yardımcısı Şükrü Sina Gürel de bulundu. 
     Başbakan Ecevit, bugün öğle saatlerinde Genelkurmay Başkanı Orgeneral Kıvrıkoğlu ile yaklaşık 1 saat süreyle görüşmüştü. Dışişleri Bakanı ve Başbakan Yardımcısı Gürel de bulunduğu görüşmenin bir bölümüne, Dışişleri Bakanlığı Müsteşarı Uğur Ziyal ile Ortadoğu Genel Müdürü Türkekul Kurttekin de katılmışlardı. 
     
     KÖŞK'E ÇIKTILAR 

     Başbakan Bülent Ecevit, Genelkurmay Başkanı Orgeneral Hüseyin Kıvrıkoğlu ile birlikte, Cumhurbaşkanı Ahmet Necdet Sezer ile görüşmek üzere Çankaya Köşkü'ne çıktı. 
     Başbakan Ecevit, Genelkurmay Başkanı Orgeneral Kıvrıkoğlu ile 25 dakika süreyle Başbakanlık Resmi Konutu'nda ikinci kez görüştükten sonra, saat 16.00'da, Orgeneral Kıvrıkoğlu ve Dışişleri Bakanı ve Başbakan Yardımcısı Şükrü Sina Gürel ile birlikte Çankaya Köşkü'ne giriş yaptı. 
     
     GÖRÜŞME 35 DAKİKA SÜRDÜ 

     Cumhurbaşkanı Ahmet Necdet Sezer'in, Başbakan Bülent Ecevit, Genelkurmay Başkanı Orgeneral Hüseyin Kıvrıkoğlu ve Dışişleri Bakanı ve Başbakan Yardımcısı Şükrü Sina Gürel ile gerçekleştirdiği görüşme 35 dakika sürdü. 
     Görüşmeye ilişkin herhangi bir açıklama yapılmadı. Ecevit ve Gürel, görüşmenin ardından Başbakanlık Resmi Konutu'na geçti. Gürel, kısa bir süre sonra Başbakanlık Resmi Konutu'ndan ayrıldı. 
     
     MİLLİ SAVUNMA BAKANI İLE GÖRÜŞTÜ 

     Başbakan Bülent Ecevit daha sonra Milli Savunma Bakanı Sabahattin Çakmakoğlu ile görüştü. 
     Başbakanlık Resmi Konutu'ndaki görüşme, 15 dakika sürdü. Bu görüşmeye ilişkin herhangi bir açıklama da yapılmadı. 
     
     PEARSON TEKRAR DIŞİŞLERİ'NDE 

     ABD'nin Ankara Büyükelçisi Robert Pearson ile Dışişleri Bakanlığı Müsteşarı Büyükelçi Uğur Ziyal, gün içinde iki kez biraraya gelerek, Türkiye ve ABD'yi ilgilendiren çeşitli konuları ele aldılar. 
     Diplomatik kaynaklardan edinilen bilgiye göre, Büyükelçi Pearson, gün içinde iki kez Bakanlığa gelerek Ziyal ile görüştü. Büyükelçi Pearson'un talebi üzerine sabah 11.00'de yapılan ilk görüşmede, ABD Savunma Bakan Yardımcısı Paul Wolfowitz'in ziyaretinden kalan bazı dosyalar ele alındı. Görüşmede, nitelikli sanayi bölgesi, Türkiye'nin Afganistan'da görev yapan Uluslararası Güvenlik Destek Gücü ISAF komutası için öngörülen 228 milyon Dolarlık yardım ve AWACS erken uyarı uçaklarının Türkiye'ye satışı konuları ele alındı. 
     Büyükelçi Ziyal'in bu konulara ilişkin ilettiği bazı sorular üzerine Pearson, Büyükelçiliğe dönerek ABD yönetimiyle temasa geçti. Pearson, ABD'den sorulara gelen yanıtları Türk tarafına iletmek üzere saat 17.00'de yeniden Bakanlığa gelerek Ziyal ile ikinci kez görüştü. 
     Bu arada edinilen bilgiye göre, görüşmelerde Irak'a olası operasyon konusu da dolaylı olarak gündeme geldi ve iki taraf, Washington'da yapılacak Irak muhalifleri toplantısına ilişkin görüş alışverişinde bulundular. 
     
     ECEVİT'TEN AÇIKLAMA 

     Başbakan Bülent Ecevit, Cumhurbaşkanı Ahmet Necdet Sezer, Genelkurmay Başkanı Orgeneral Hüseyin Kıvrıkoğlu, Dışişleri Bakanı ve Başbakan Yardımcısı Şükrü Sina Gürel ve Milli Savunma Bakanı Sabahattin Çakmakoğlu ile yapılan görüşmelerde, bölge sorunları ve Yüksek Askeri Şura konularının ele alındığını bildirdi. 
     Başbakan Ecevit, Başbakanlık Basın Müşaviri Cem Avcı aracılığıyla, gazetecilerin bugünkü görüşmelerinde hangi konuların ele alındığına ilişkin sorusuna yanıt verdi. 
     Ecevit, bugünkü görüşmelerde, genel olarak bölge sorunları ve yarın başlayacak olan Yüksek Askeri Şura konularının ele alındığını bildirdi. 
     Gelişmeleri izliyoruz... 
     





</TEXT>
</DOC>
