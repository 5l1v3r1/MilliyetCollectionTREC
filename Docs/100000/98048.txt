<DOC>
<DOCNO> 98048 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/26/ekonomi/eko08.html </URL>
<DATE> 2002/07/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Borusan, alternatif telekomcu’ oluyor 
</HEADLINE>
<TEXT>

     EKONOMİ SERVİSİ 

     Borusan iştiraki Bnet İletişim, Comnet İletişim’i satın aldı. Kurumsal internet servis sağlayıcılığı sektöründe faaliyet gösteren Bnet, bu satın almayla Comnet’in tüm müşteri tabanı, insan kaynakları ve altyapısını bünyesine kattı. 
     
     Bnet, Comnet’i aldı 
     Borusan Holding Genel Müdürü Agah Uğur, satınalmayla ilgili basın toplantısındaki konuşmasında, krize rağmen son iki yılda büyümeye devam eden Bnet’in, Comnet’le yeni ve daha güçlü bir sinerji yaratacağını, 2003 yılı sonunda alternatif telekom hizmeti veren servis sağlayıcı bir şirket olacaklarını söyledi. Bnet Genel Müdürü Hakan Akan da, "Kısa vadede internet servis sağlayıcılığı alanının öncüsü olmayı, uzun vadede telekom liberalizasyonu sonrasında alternatif telekom operatörü olarak faaliyetlerimizi sürdürmeyi hedefliyoruz" dedi. 
     Comnet Genel Müdürü Kemal Cılız ise 1995 yılında dört girişimci tarafından, kurumsal internet servisi sunmak amacıyla kurulan şirketin 1998 - 2000 yılları arasında cirosunu yüzde 130 - 200 oranında artırdığını söyledi. Comnet müşterilerinin yürürlükte olan sözleşme ve anlaşmaları geçerliliğini korurken, bundan sonraki bütün hizmetler Bnet tarafından sağlanacak. 
     



 EKONOMİ 


















</TEXT>
</DOC>
