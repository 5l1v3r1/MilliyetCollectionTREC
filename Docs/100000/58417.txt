<DOC>
<DOCNO> 58417 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/22/spor/spo01.html </URL>
<DATE> 2001/12/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Daum tavan yaptı 
</HEADLINE>
<TEXT>

Parma’nın teklifini geri çeviren Alman hocaya, 27 kulüp daha talip oldu. Daum’un, Başkan Serdar Bilgili’nin seçimlerdeki tavrına göre son kararını vereceği belirtildi 
     BİLAL MEŞE 

     Kapısı aşındı 
     BEŞİKTAŞ’TA kalıp, kalmayacağı henüz açıklık kazanmayan Teknik Direktör Christoph Daum’a teklif üstüne teklif yağıyor. Son olarak Parma’nın teklifini geri çeviren Alman hocaya şu ana kadar toplam 27 kulüp teknik direktörlük önerdi. Avrupa’nın birçok ünlü kulübünün kapısını aşındırdığı Christoph Daum’un yılbaşından sonra bu teklifleri değerlendireceği belirtildi. 
     
     Başkanı bekliyor 
     SİYAH-BEYAZLI ekipte göreve devam etmesinin Başkan Serdar Bilgili’nin seçimlerdeki tavrına bağlı olduğu belirtilen Alman hoca, Avusturya, Hırvatistan milli takımlarının yanısıra Hertha Berlin, E.Frankfurt, Olimpiakos ve son olarak Parma’nın gündemine geldi. Yöneticiler, "Bize gelirken bile birçok takım onu istiyordu. Buna karşın Beşiktaş’ı tercih etti" diye konuştular. 
     
Özür diledi      KOBLENZ’de devam eden kokain davasının dünkü duruşmasında Christoph Daum, uyuşturucuya nasıl ve neden başladığını anlatarak, yaptığı bu büyük hatadan dolayı özür diledi. Daum, sevgilisi yüzünden ailesinin parçalandığını ve kendisini yalnız hissettiği bu iki yıllık dönemde kokain kullandığını söyledi. Alman hoca, "İlk aldığım zamanı hatırlıyorum ve utanç duyuyorum" dedi. 
     DURUŞMA sırasında Daum’un avukatı Schmitte’in, savcı Angerer’in kendilerine ceza konusunda anlaşma teklif ettiğini söylemesi üzerine avukat ile savcı bir süre tartıştı. Bir sonraki duruşma 8 Ocak’ta yapılacak. DSF televizyonuna konuşan Daum, "Gerçek dostlarımı tanıdım. Dortmund antrenörü Sammer ile Federasyon Başkanı Gerhard Meyer benden yana tavır takındı" diye konuştu. 
     
Kaptan çekiniyor      BEŞİKTAŞ’IN kaptanı Tayfur zorlu Gaziantepspor maçı öncesi takım arkadaşlarını uyardı. Tecrübeli oyuncu, "Ayağınızı yere basın, rakibi hafife almayın, strese girmeyin. Karşımızda çok güçlü bir ekip var. Ofans futbolunu iyi uyguluyorlar. Bu maçı kazanmak zorundayız. Bu engeli de kazasız belasız atlatmamız gerekir. Kazandığımız taktirde ikinci yarıda bizi kimse tutamaz" ifadelerini kullandı. 
     SAVUNMANIN başarılı ismi Ali Eren ise, kulübün resmi internet sitesine yaptığı açıklamada saha içerisinde çenesini bir türlü tutamadığını söyledi, "O zaman büyük takımda büyük futbolcu olmanın anlamı kalmıyor" dedi. Bir daha formayı kaptırmayacağını kaydeden tecrübeli oyuncu, Beşiktaş’ın Nihat’sız da şampiyonluğa ulaşabileceğini söyledi, "İyi bir uyum yakaladık" diye konuştu. 
     
Yıldırım sıkıntısı      SİYAH-BEYAZLI takımda Ahmet Yıldırım’ın cezalı duruma düşmesi Daum’un, Gaziantepspor karşısındaki oyun planlarını da alt üst etti. Ahmet’in boşluğunu Bayram’ı savunmaya çekerek doldurmayı hedefleyen Alman hoca, Tümer’i de orta sahaya yerleştirecek. Beşiktaş ikinci yarı hazırlıklarına 5 Ocak’ta Manavgat’ta başlayacak ve iki hazırlık maçı yaparak 12 Ocak’ta İstabul’a dönecek. 
     



 SPOR 






















</TEXT>
</DOC>
