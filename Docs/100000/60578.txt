<DOC>
<DOCNO> 60578 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/04/son/sonspo02.html </URL>
<DATE> 2002/01/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Serhat....Uzatma dakikalarının golcüsü.. 
</HEADLINE>
<TEXT>

     Birinci Süper Futbol Ligi'nde 2001-2002 sezonunun ilk yarısında yapılan toplam 152 maçın 23'ünde 
     hakemlerin 2. yarının sonuna eklediği ''kaybolan süre'' içinde gol atıldı. Kaybolan sürenin oynandığı zaman dilimi içinde Fenerbahçe, Denizlispor ve Gençlerbirliği 4'er, Yimpaş Yozgatspor 3, Galatasaray 2, Beşiktaş, Trabzonspor, Samsunspor, Diyarbakırspor, Antalyaspor ve Bursaspor da 1'er gol attı. Hakemlerin kaybolan zamanı oynattığı süre içinde attıkları goller sonucu, puan açısından en karlı takım Denizlispor oldu. Yeşil-siyahlılar, ligin ilk yarısında Göztepe maçında Coşkun'un golüyle 1-1, Beşiktaş karşısında Veysel'in attığı golle 3-3, Trabzonspor karşısında da yine Coşkun'un golüyle 2-2'lik beraberliği yakalayarak, yenik bitireceği 3 maçtan toplam 3 puan çıkarmayı başardı. Galatasaray ise, son anlarına 1-1 berabere girdiği Antalyaspor maçını Ümit Karan'ın kaybolan süre içinde attığı golle 2-1 kazanarak, 2 puan fazla topladı. Gençlerbirliği de, Diyarbakırspor maçında İdris, Kocaelispor maçında Youla, Trabzonspor maçında da İsmal Güldüren'in golleriyle beraberlikleri kurtararak 3 fazla puan alırken, Antalyaspor maçında Selahattin'den yediği golle de galibiyetten oldu. Başkent ekibi, kaybolan süre içinde böylece artı 1 puan fazla kazanmış oldu. Diğer yandan Yimpaş Yozgatspor da uzatma bölümünde bulduğu goller sonucu 1 puan aldı. Ligin ilk yarısında son dakika golleriyle puan yitiren takımlardan Beşiktaş, Denizlispor maçında son anda yediği golle 3-3 berabere kaldı ve galip bitireceği maçta 2 puan kaybetti. Trabzonspor ise Gaziantepspor maçını kaybolan süre içinde attığı golle 2-1 kazanırken, Denizlispor ve Gençlerbirliği maçlarında ise son anda yedikleri gollerle galibiyetleri kaçırdı ve böylece kaybolan süre içindeki bölümde attığı ve yedikleri gollerle toplam 2 puan yitirmiş oldu. Diyarbakırspor da, Gençlerbirliği deplasmanında yediği golle 4-4 berabere kalarak, 2 puan yitirdi. Antalyaspor ise, Galatasaray deplasmanında 1 puanı Ümit Karan'ın son dakikada attığı golle yitirirken, Gençlerbirliği maçında Selahattin'in golüyle beraberliği yakaladı ve 1 puan almayı başardı. Kırmızı-beyazlı ekip, Yimpaş Yozgatspor maçında ise son anda yediği golle berabere kalarak, çok kıymetli 2 puan yitirdi. Öte yandan, kaybolan süre içinde atılan goller sonucu Kocaelispor ve Göztepe 2'şer, Gaziantepspor da 1 puan kaybetmiş oldu. Hakemlerin 2. yarının sonuna eklediği ve maçta oynanmayan sürenin ilave edildiği kaybolan süre içinde en fazla golü Fenerbahçeli Serhat Akın attı. Genç futbolcu ligin ilk yarısında attığı toplam 6 golden 3'ünü kaybolan süre içine sığdırdı. Serhat, Gaziantepspor, Göztepe ve Diyarbakırspor maçlarında uzatma anlarında fileleri havalandırdı. Denizlisporlu Coşkun da, son bölümde attığı 2 kritik golle, takımına tek başına 2 puan kazandırdı. 
     






</TEXT>
</DOC>
