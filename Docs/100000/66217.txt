<DOC>
<DOCNO> 66217 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/06/son/soneko15.html </URL>
<DATE> 2002/02/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Çakan "Elektriği ucuzlatmanın yolu kaçakla mücadele.." 
</HEADLINE>
<TEXT>

     Enerji ve Tabii Kaynaklar Bakanı Zeki Çakan, elektrik fiyatlarının ucuz olmadığını vurgularken, ''ancak bunu ucuzlatmanın yolu, yıllık 1.5 milyar dolarlık kaçak elektrikle mücadelede başarı sağlanmasıyla vatandaşa yansıyacaktır'' dedi. 
     Bu arada enerjiyi tasarruflu kullanmanın, herkesin asli görevi olduğuna işaret eden Çakan, ''yatırım yapmadan, sadece tasarrufla yüzde 30 enerjiden kazanabilmek mümkün'' şeklinde konuştu. 
     Bakan Çakan, Enerji Bakanlığı konferans salonunda, ''21. Enerji Tasarrufu haftası'' etkinlikleri çerçevesindeki düzenlenen toplantıda yaptığı konuşmada, elektrik kaçağının yıllık yüzde 14'lere ulaştığını, 81 ilde kaçakların önlenebilmesi için büyük mücadele verdiklerini 
     söyledi. 
     Çakan, kamuoyuna seslenirken, kaçak elektrikle mücadelede Türkiye için son derece önemli olan bu konuda yardımlarını istirham ettiğini belirtti. 
     Enerjiyi tasarruflu kullanmanın herkesin asli görevi olduğunu anlatan Çakan, kayıp-kaçak oranının yüzde 21-22 olduğunu, bazı illerde kaçak elektrik kulanımının yüzde 60-70'lere ulaştığını anlattı. 
     Bakan Çakan, 1.5 milyar dolarla, yılda çok sayıda okul yapımı yanında, okullara bilgisayar dağıtılabileceğini, köprü yanında illerin altyapısının tamamlanabileceğini vurguladı. 
     Çakan, enerji kaçakları konusunda tüm vatandaşların görevlerini yerine getirmesi gerektiğini belirtirken, ''Başbakan ile ABD gezisinde tekstilde 300 milyon dolarlık ihracat için çaba harcadıklarını hatırlattı. Çakan, her yıl 1.5 milyar doların boşa gittiği kaçak elektrikle mücadelede geri durmamak gerektiğinin altını çizdi. 
     Yatırım yapmadan, sadece enerji tasarrufuyla yüzde 30 oranında enerjiden kazanabileceğine işaret eden Çakan, bu konuda Japonya'yı örnek gösterdi. 
     Enerjinin dünyada bütün ülkelerin birinci meselesi olduğunu ifade eden Bakan Çakan, Türkiye'nin enerji açısından yüzde 66 oranında dışa bağımlı olduğunu, bu nedenle, tasarruf ve verimliliğin büyük önem taşıdığını kaydetti. 
     Türkiye'nin elektrik tüketiminin yüzde 8 oranında azalmasına rağmen, enerji kısıtlamasına gitmeyle karşı karşıya bulunulduğunu, ancak termik santrallerin kapasitelerinin artırılmasıyla bu sıkıntıların aşıldığını belirten Çakan, tasarrufun söz konusu olması halinde, bu sıkıntıların yaşanmayacağını söyledi. 
     






</TEXT>
</DOC>
