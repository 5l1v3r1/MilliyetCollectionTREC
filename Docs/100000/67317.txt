<DOC>
<DOCNO> 67317 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/12/son/sontur23.html </URL>
<DATE> 2002/02/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Eski RP'li bakan'dan dava arkadaşlarına yaylım ateşi.... 
</HEADLINE>
<TEXT>

     Refahyol döneminin Çalışma ve Sosyal Güvenlik Bakanı Necati Çelik, kendisinin bir siyaset anlayışını sorguladığını belirterek, ''SP'ye oy verenlere sesleniyorum bunların nezdinde hiçbir değeriniz yok'' dedi. 
     Çelik, TBMM'de gazetecilerin sorularını yanıtlarken, ''Ben, dini duyarlılık adına yapılan siyaseti sorguluyorum. Benim de içinden geldiğim siyasetin önde gelen kişilerin bunu sorgulamasını istiyorum'' şeklinde konuştu. 
     Bir askeri yetkilinin ''Gerekirse 28 Şubat bin yıl sürer'' dediğini anlatan Çelik, eleştirdiği anlayış devam ettiği sürece bunun mümkün olduğunu söyledi. ''28 Şubat özgürlüklerin kısılmasıdır, niye sürsün '' diyen Çelik, özgürlükten yana olduğunu kaydetti. 
     
     Kulaklarını tıkamışlar 
     Necati Çelik, SP içinde olanların bile ''Şu üç-beş insan sırtımızdan insin'' dediğini savunarak, ''Ama bunlar kulaklarını gerçeklere tıkamışlar'' şeklinde konuştu. 
     SP yönetimini de eleştiren Çelik, ''SP'ye oy verenlere sesleniyorum bunların nezdinde hiçbir değeriniz yok. Bunların iktidar, hizmet diye bir anlayışları yok. Kendi koltuklarını kurtarmaya çalışıyorlar'' dedi. 
     
     Hoca'yı yormuşlar 
     Çelik, SP Genel Başkanı Recai Kutan'ın partisinin bugünkü grup toplantısındaki, ''Her devirde, sonu hüsranla biten bu tip çırpınışlar olmuştur. Eminiz ki, benzerleri gibi bunlar da tarihin çöp sepetinde yerlerini alacaklar'' sözlerinin anımsatılması üzerine, şöyle konuştu 
     ''Tarih Necati Çelik'i çöplüğe atar, atmaz. Kimi atacağı bilinmez. 
     RP Türkiye'nin en büyük hareketiydi. Niye kapattırdınız partiyi 
     Partiyi bölen ben miyim Partiyi 4 kez kapattıran aynı anlayıştır.'' Çelik, ''Hoca'' dediği Necmettin Erbakan'ın ''bunların dışında tutulması'' gerektiğini savunarak, ''Etrafındakiler Hoca'yı duvara dayamışlar, yormuşlar. Türkiye'ye yük teşkil ettiklerinin farkında değiller'' dedi. 
     






</TEXT>
</DOC>
