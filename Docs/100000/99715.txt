<DOC>
<DOCNO> 99715 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/02/son/sontur42.html </URL>
<DATE> 2002/08/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Mecliste DYP-MHP tartışması... 
</HEADLINE>
<TEXT>

     AB Uyum Yasa Teklifi'nin görüşmeleri, tartışmalarla sürüyor. 
     TBMM Genel Kurulu'nda teklifin 2. maddesi üzerinde konuşan DYP Balıkesir Milletvekili Agah Oktay Güner, Türkiye'nin iç dinamikleriyle yapamadığını dış dinamiklerin zorlamasıyla yaptığını savundu. MHP'li milletvekillerinin kendisine laf atması üzerine Güner, ''Eğer siz vatanperver olsaydınız, 2. Ek Niyet Mektubu'nu imzalamazdınız. Türkiye'yi IMF'ye bırakanların milli bağımsızlıktan sözetmeye hakkı yoktur' dedi. 
     MHP'lilerin Güner'in konuşmasına tepki göstererek sıra kapaklarına vurmalarına kızan Başkanvekili Sökmenoğlu, Güner'in konuşmasını sürdürmesine izin vermedi. 
     MHP adına konuşan İstanbul Milletvekili Nazif Okumuş, teklifin 2. maddesinde göçmen kaçakçılığının düzenlendiğini belirterek, ''Tıpkı göçmen kaçakçılığı gibi insanların duygusunu barbar siyasetle sömüren aydın istismarını da unutmamak lazım'' dedi. 
     MHP'yi eleştiren DYP ve diğer muhalefet partilerinin yürüttüğü ''barbar siyasetle'', mücadele ettiklerini, bu partilerin siyasi sabıkalarını hatırlatmak zorunda kaldıklarını bildiren Okumuş, şöyle konuştu 
     ''DYP ve onun lideri Sayın Çiller'in yüzlerce sabıkası var. Siyaset sahnesine çıktığı günden beri malvarlığı ile sürekli frikikler veren zatı muhterem, Sayın Çiller değil mi 2 anahtar vaat eden, ABD'deki mal varlığını Mehmetçik Vakfı'na bağışlayacağını söyleyen Sayın Çiller değil mi Nerede bu yalanlar Yıllarca milletin Anadolu yollarında alın terini istismar edip burada tersine davranmak, siyasetin travestisi haline gelmek yok. MHP, özü gibi bir partidir. Bir avuç lümpen azınlığın yanında değil, halkın yanında, yaylalardadır.'' Okumuş'un konuşmasına DYP Grup Başkanvekili Nevzat Ercan ile çok sayıda milletvekili tepki gösterdi. Başkanvekili Sökmenoğlu'nun, ''sataşma'' olduğu gerekçesiyle Güner'e bir kez daha söz vermesine de MHP Grup Başkanvekili İsmail Köse ve bazı milletvekilleri itiraz etti. Sökmenoğlu, ''Hem DYP'yi eleştireceksiniz hem de gereğini yaptığım için bana kızacaksınız. Bana hayır dedirtemezsiniz'' diye konuştu. 
     
     ''EKONOMİ...'' 
     Yeniden kürsüye gelen Güner'den gerginliğe neden olmamasını isteyen Sökmenoğlu, ''önemli bir kişiliğiniz olduğu için söz veriyorum'' dedi. Güner, bir kısım sözlerin kendisi için ''solda sıfır'' kaldığını, kendisinin Türk milliyetçiliği için 1970-1980'li yıllarda mücadele verdiğini belirterek, ''Tavşan gibi çalı gölgesinde dizilenlere söyleyecek bir şeyim yok. Sayın Çiller'i eleştiriyorsunuz ama o ekonomi profesörü... Sayın Bahçeli ekonomiye, e konomi diyor'' dedi. 
     Güner'den sonra söz alan MHP Grup Başkanvekili Koray Aydın ise ''Genel Başkanımız Sayın Bahçeli, Anadolu Türkçesiyle konuşuyor. Çünkü kendisi Anadolu çocuğudur. Abdullah Öcalan'dan bahsederken önüne Sayın Öcalan demiyor. Türkçe'yi en iyi şekilde kullanıyor. Ayrıca kendisinin sahte Harward diploması, şaibeli Amerikan vatandaşlığı, ABD'de malvarlığı da yoktur. Türk milletine duyurulur'' dedi. 
     





</TEXT>
</DOC>
