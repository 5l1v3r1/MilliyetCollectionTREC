<DOC>
<DOCNO> 99229 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/31/son/sontur43.html </URL>
<DATE> 2002/07/31/ </DATE>
<TIME>  </TIME>
<AUTHOR>  </AUTHOR>
<HEADLINE>
"Seçim takvimi Resmi Gazete'de yayımından sonra belirlenecek" 
</HEADLINE>
<TEXT>

     Yüksek Seçim Kurulu YSK Başkanı Tufan Algan, TBMM'nin 3 Kasım'da erken genel seçim yapılması kararının Resmi Gazete'de yayımlanmasının ardından 3 gün içerisinde, uygulanacak seçim takviminin belirleneceğini bildirdi. 
     Seçimde yaklaşık 40 milyon seçmenin oy kullanacağını ve maliyetinin de yaklaşık 55 trilyon lira olacağını belirten Algan, seçim için gerekli ödeneğin bir an önce verilmesini istedi. 
     Seçime girecek siyasi partilerin tespiti açısından Yargıtay Cumhuriyet Başsavcılığı'ndan siyasi partilerin teşkilatlanmaları hakkında bilgi isteyeceklerini belirten Algan, gelen yanıta göre seçime girecek siyasi partileri belirleyerek ilan edeceklerini ifade etti. 
     Seçmen pusulasının boyunun yaklaşık 1 metre olacağını ifade eden Algan, Devlet İstatistik Enstitüsü'nden nüfus sayımının kesin sonuçları geldikten sonra hangi ilden ne kadar milletvekili adayı gösterileceğinin belirleneceğini söyledi. 
     YSK Başkanı Algan, erken seçim kararının Resmi Gazete'de yayımlanmasından sonraki 5 gün içinde Adalet, İçişleri ve Ulaştırma bakanlarının görevlerinden ayrılmaları gerektiğini hatırlatarak, bu 3 bakanlığa Anayasa gereği tarafsız bakanların atanacağını kaydetti. 
     





</TEXT>
</DOC>
