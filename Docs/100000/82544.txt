<DOC>
<DOCNO> 82544 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/07/spor/spo19.html </URL>
<DATE> 2002/05/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber Turu 
</HEADLINE>
<TEXT>

Bravo Tuncer      SAMSUN’DA dün başlayan Avrupa Tekvando Şampiyonası’nda, 54 kiloda Mert Tuncer Avrupa Şampiyonluğu’na ulaştı. Tuncer, önce Slovak rakibini hükmen yendi, ardından sırasıyla İtalyan, Ukraynalı, Rus ve İspanyol sporcuları devirerek altın madalyanın sahibi oldu. Bayanlar 72 kiloda ise Güler Gençtürkoğlu bronz madalya kazandı. 
     
Erhan Albayrak, Birinci Lig’de      ALMANYA’DA Erhan Albayrak’ın forma giydiği Armania Bielefeld sahasında Ahlen’i 3 - 1 yenerek, 1. Lig’e yükseldi. Karşılaşmada 90 dakika forma giyen Erhan, iki golün pasını vererek, takımını Bundesliga’ya taşıyan oyuncu oldu. Ligi Hannover’in ardından ikinci tamamlayan Bielefeld’ın yanı sıra Bochum da 1. Lig’e vize aldı. 
     
İsrail’i devirdik      29. Avrupa Erkekler Bahar Kupası Voleybol Turnuvası’nda Türkiye ikinci maçında İsrail’i 3 - 1 mağlup etti. Çek Cumhuriyeti’nin Brno kentinde yapılan maçın setleri 25 - 21, 25 - 21, 16 - 25 ve 25 - 18 sona erdi. Türkiye, bugün gruptaki son maçını TSİ ile 16.00’da Kıbrıs Rum Kesimi ile yapacak. Bu arada Bayan Milli Takımımız özel maçta Küba’yı 3 - 2 yendi. 
     
Real’e büyük ilgi      METRO AG Holding kuruluşu olan Real - Hipermarket Zinciri’nin 12 - 15 yaş grubundaki çocuklar için düzenlediği Sokak Futbolu Turnuvası hafta sonunda yapıldı. Yoğun ilgi nedeniyle 942 takımın başvurusu çekilişle 64’e indirildi. Altı bölgedeki elemelerde belirlenen birinciler, 11 Mayıs’ta İstanbul’daki finallerde ter dökecekler. 
     
Romario kadro dışı      DÜNYA Kupası’nda karşılaşacağımız Brezilya’nın Teknik Direktörü Luiz Felipe Scolari, 23 kişilik aday kadrosunu açıkladı. Scolari, protestolara rağmen ünlü futbolcu olan Romario’yu kadroya almadı. Brezilya’nın forvetleri Rivaldo, Ronaldo, Denilson, Edilson, Luizao şeklinde oluştu. 
     
Kocaömer, SüperSport’ta      GAZETEMİZ yazarı Yavuz Kocaömer, her hafta salı günü Süper Sport’ta yayınlanacak olan "Cesur Yürek" programında engellilerin sorunlarını ve amatör sporu masaya yatıracak. Şifresiz olarak yayınlanacak olan program saat 20.15’te başlayacak. 
     
Koraç, Körfez’de      KOCAELİSPOR, Erzurumspor’la sözleşmesi sona eren Yugoslav kaleci Koraç’ı renklerine bağladı. 33 yaşındaki tecrübeli kaleci, dün iki yıllık mukaveleye imza attı. İç transferde birçok takımdan transfer teklifi alan Serdar, Kaan Dobra, Cihan, Cem Sinan, Ahmet Arslaner ve Orhan Ak’la yapılan görüşmelerde de karşılıklı olarak anlaşma sağlandı. 
     
Antep hızlı      GAZİANTEPSPOR, Bursaspor’un Tunuslu oyuncusu Bouazizi ile bir yıllık sözleşme imzaladı. Ayrıca Yimpaş Yozgatspor’da forma giyen Kırmızı - Siyahlılar’ın eski golcüsü Preko ile yönetim anlaşma sağladı. Kiralık verilen Hasan Özer, Mert Korkmaz ve Bülent ile kadro dışı bırakılan Mustafa Şahintürk’ün takasta kullanılacağı açıklandı. 
     
Çalımbay kaldı Tolunay gitti      DENİZLİSPOR, Teknik Direktör Rıza Çalımbay’la sözleşme yenilendi. Kulüp binasında düzenlenen törenle genç hocanın yanı sıra yardımcıları Feyyaz Uçar ve Zafer Öğer’le bir yıllık sözleşme yapıldı. Çalımbay, transferin gözdesi Veysel’i kesinlikle bırakmayacaklarını, kaptan Tolunay ile de yollarını ayırdıklarını açıkladı. 
     
Gençler sıkıntılı      İÇ transfer çalışmalarını sürdüren Gençlerbirliği dün görüştüğü Ferdi, Ömer ve Beyhan ile anlaşma sağlayamadı. Yönetim genç oyuncularla bugün yeniden masaya oturucak. Ülkesine dönecek olan Patrick’in yerine kaleci arayışlarını sürdüren Başkent ekibinin, Samsun’un kalecisi Göksel’e teklif götürdüğü, ancak olumsuz yanıt aldığı öğrenildi. 
     



 SPOR 


























</TEXT>
</DOC>
