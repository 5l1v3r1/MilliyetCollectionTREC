<DOC>
<DOCNO> 68918 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/22/guncel/gun04.html </URL>
<DATE> 2002/02/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Şahin, Metris’te 
</HEADLINE>
<TEXT>

Eski özel harekatçı polis İbrahim Şahin yakalanarak Metris Cezaevi’ne kondu. Avukatları, Şahin’in Metris’te can güvenliğinin olmadığını söyledi 
     İSMAİL POLAT İstanbul 

     Susurluk Davası’nda 6 yıl ağır hapis cezasına çarptırılan Özel Harekat Dairesi eski Başkan Vekili İbrahim Şahin, kaçma ihtimali nedeniyle gözaltına alınarak cezasının infazı için Metris Cezaevi’ne gönderildi. 
     Kadıköy Başsavcılığı, Şahin’in ceza infaz emrinin gelmesinin ardından İstanbul Emniyet Müdürlüğü’ne yakalama emri çıkarttı. Polis, Şahin’i Kadıköy’deki evinde dün sabah gözaltına alarak Kadıköy Adliyesi’ne götürdü. Burada Nöbetçi Savcı Nurettin Aydın’ın karşısına çıkarılan Şahin, işlemlerinin tamamlanmasının ardından Metris’e gönderildi. Şahin’in adresine tebligat gönderilmek yerine "direkt yakalama emri" çıkartıldığını belirten Aydın, "Ağır suçlarda direkt yakalama emri çıkartıyoruz. Bu tür suçlarda kaçma ihtimali gözönünde olduğundan derhal yakalanması gerekmektedir" dedi. 
     Şahin’in avukatı Ömer Yeşilyurt ise Şahin’in Metris’te can güvenliğinin olmayacağını belirterek Ceza ve Tevkif Evleri Genel Müdürlüğü ile İstanbul Başsavcılığı’na başvurarak Kartal Özel Tip Cezaevi ya da daha güvenli bir cezaevine naklini isteyeceklerini söyledi. 
     Hüküm giyen 14 sanığın cezalarının infazı için savcılıklara infaz evrakı gönderildi. Onlar da Şahin gibi işlemlerinin ardından cezaevine gönderilecek. 
     



 GÜNCEL 

























</TEXT>
</DOC>
