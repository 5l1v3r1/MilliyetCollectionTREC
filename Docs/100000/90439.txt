<DOC>
<DOCNO> 90439 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/18/siyaset/siy01.html </URL>
<DATE> 2002/06/18/ </DATE>
<TIME>  </TIME>
<AUTHOR>  </AUTHOR>
<HEADLINE>
İlk tur umut verdi 
</HEADLINE>
<TEXT>

DSP’nin "idam turlarında" tünelin ucunda ışık göründü. DYP "hayır", AKP "koşullu evet", SP ise "olabilir" dedi 
     ANKARA Milliyet 

     MHP’nin olumsuz tavrı nedeniyle DSP’nin, idam cezalarının "ağırlaştırılmış müebbet ağır hapis cezasına" dönüştürülerek kaldırılması için TBMM’de aradığı destek turlarının ilkinde, tünelin ucunda ışık göründü. 
     DYP’nin desteklemeyeceği, MHP’nin ret oyu vereceği oylamada, bu aşamada "olabilir" sinyali veren AKP ve SP ile uzlaşma sağlanırsa DSP, ANAP, AKP ve SP oylarıyla Meclis tatile girmeden önce idam cezası kaldırılabilecek. 
     DSP kurmaylarının TBMM’de grubu bulunan 5 parti yöneticileri ile yaptıkları görüşmelerde ortaya çıkan tablo şöyle 
     
     MHP Bizim dışımızda çözün 
     İdam cezasının, gündemde bekleyen hükümet tasarısı üzerinde önergelerle değişiklik yapılarak kaldırılmasına karşı. Ancak DSP ve ANAP muhalefetin desteğiyle Meclis’te bir çözüm bulursa, bunu hükümet sorunu yapmayacak. 
     
     ANAP’tan tam destek 
     DSP’ye ANAP’tan tam destek gelecek. Ancak ANAP milletvekillerinin en önemli oylamalara bile eksik katılımı düşündürüyor. 
     
     AKP’nin "Anayasa" koşulu 
     AKP, idam cezasının kaldırılmasına yeşil ışık yakıyor. Ancak ağırlaştırılmış müebbet ağır hapis cezası ile dönüştürülen idam cezalarının asla af kapsamına girmeyeceğinin Anayasa’ya konulmasını şart koşuyor. DSP ise MHP’siz, Anayasa değişikliği için gereken 367 oyun bulunamayacağı gerekçesiyle sıcak bakmıyor. 
     
     SP Önce taslağı görelim 
     İdam cezasının yasa önerisiyle kaldırılmasına olumlu bakan SP, idam, Kıbrıs, anadilde eğitim ve yayın konularının birlikte ele alınıp bir bütün olarak çözüme kavuşturulmasını istedi. Ancak, DSP’nin sorunların adım adım çözülmesinin daha kolay olacağını belirtmesi üzerine, "Taslak metninizi getirin, inceleyip kararımızı verelim" dendi. SP, diğer konuların müzakere edilmesi için de AB Komisyonu kurulmasını istedi. 
     
     DYP işi yokuşa sürdü 
     DYP, "idam, Kıbrıs, anadilde eğitim ve yayın"ın bütün olarak ve hükümet tasarısı biçiminde getirilmesini istedi ve aksi takdirde DSP’nin yasa önerisine destek vermeyeceğini bildirdi. 
     



 SİYASET 














</TEXT>
</DOC>
