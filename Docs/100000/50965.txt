<DOC>
<DOCNO> 50965 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/06/son/sontur18.html </URL>
<DATE> 2001/11/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Emniyette işkence davası...7 polise beraat 
</HEADLINE>
<TEXT>

     Gaziantep'te 3 yıl önce hırsızlık iddiasıyla gözaltına aldıkları bir kişinin işkence yaparak ölümüne neden oldukları iddiasıyla yargılanan 1'i başkomiser 7 polis memuru beraat etti. 
     2. Ağır Ceza Mahkemesi'nde duruşmaya, tutuksuz yargılanan polisler 
     katılmadı. İşkenceden öldüğü öne sürülen Memik Yazar'ın ailesi ise duruşmada hazır bulundu. Mahkeme Başkanı, dosyada karara varılabilecek yeterli delil bulunduğunu belirterek, Cumhuriyet Savcısı'ndan mütaalasını istedi. Savcı Mustafa Yücel, yargılanan sanık polislerin, hırsızlıktan gözaltına alınan sanıklara suçlarını söyletmek amacıyla işkence yapmaktan dava açıldığını, ancak üzerlerine atılı suçu işlediklerine dair yeterli delil elde edilemediğini söyledi. Cumhuriyet Savcısı Yücel, ''Toplanan deliller sanıkların bu suçtan mahkumiyetlerine elverişli görülmediğinden, beraatlerine karar verilmeli'' dedi. Sanık polislerin avukatı Mahmut Öktem de Cumhuriyet Savcısı'nın istemine katılarak bu yönde karar verilmesini talep etti. Mahkeme, suçun işlendiği tarihte Asayiş Şube Müdürlüğü Hırsızlık Büro amiri olan Başkomiser Köroğlu Kıraç, polis memurları Mustafa Aygül, Fikri Şirin, Davut Baydur, Şehmuz Murat Kaya, Yakup Kılıç ve Hasan Biçer'in mahkumiyetleri için toplanan delilleri elverişli görmeyerek beraatlarına karar verdi. Gaziantep'te, 30 Kasım 1998'de bir evden arkadaşlarıyla hırsızlık yaparken vatandaşlar tarafından yakalanan Memik Yazar 19 , tartaklandıktan sonra polise teslim edilmişti. Gözaltına alınan ve sorgusunun ardından çıkarıldığı mahkemece tutuklanan Yazar, cezaevinde fenalaşınca jandarma tarafından Gaziantep Üniversitesi Tıp Fakültesi yoğun bakım ünitesine kaldırılmış, ancak yaşamını yetirmişti. Adil Tıp raporuna göre, vücudunda darp ve cebir izlerine rastlanan Yazar'ın ailesinin şikayeti üzerine, Cumhuriyet Savcılığı'nca tutuklanmalarına karar verilen 1'i başkomiser 7 polis memuru, gıyabi tutuklu olarak aranırken, duruşmadan bir gün önce teslim olmuş, ertesi gün çıkarıldıkları makhemece tutuksuz yargılanmak üzere serbest bırakılmışlardı. 
     






</TEXT>
</DOC>
