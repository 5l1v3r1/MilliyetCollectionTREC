<DOC>
<DOCNO> 56707 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/12/ekonomi/eko02.html </URL>
<DATE> 2001/12/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Çağı sadece 5 ille yakaladık 
</HEADLINE>
<TEXT>

İstanbul, Kocaeli, Yalova, Bursa ve İzmir illeri yüksek insani gelişme düzeyine ulaştı. Şırnak dışındaki diğer iller orta insani gelişme düzeyine çıktı. Türkiye hızlı ancak, adaletsiz kalkındı 
     ANKARA Milliyet 

     Birleşmiş Milletler Kalkınma Programı’nca UNDP hazırlanan "Türkiye İnsani Kalkınma Raporu 2002öye göre, Türkiye 1965 - 1998 döneminde hızlı ancak adaletsiz kalkındı. 
     Son 22 yıl içinde yeni il olan Şırnak hariç tüm bu iller orta insani gelişme düzeyine geçti. Aynı dönemde Türkiye nüfusunun yüzde 25’ni barındıran beş büyük ve sanayileşmiş il Kocaeli, Yalova, İstanbul, Bursa ve İzmir ise orta insani gelişme eşiğinden yüksek insani gelişme düzeyine ulaştı. Raporda, AB adayı olan 13 ülke arasında Türkiye’nin 0.732’lik insani gelişme endeksi ile kalkınmada son sırada yer aldığı da belirtilerek "Türkiye’nin yakın gelecekte AB’ye kabul için gerekli sosyal ve politik ön koşulları gerçekleştirmesi büyük bir çabayı gerektirecektir" denildi. 
     
Yoksulluk yenildi eşitsizlik arttı      Türkiye’nin yoksullukla mücadelesinde başarılı olduğu belirtilen raporda, "Ancak aynı şey, eşitsizlik için söylenememektedir" denilerek, şu ifadelere yer verildi "Türkiye’de eşitsizlik bölgeler, gelir grupları, bilgi, insani gelişme ve cinsiyet bağlamında olduğu gibi yaş grupları ile kır - kent yerleşimi arasında ve hatta hane halkı içinde bile gözlemlenebilmektedir." 
     
Gelişmede en zayıf halka bilgi oldu      Türkiye ile diğer ülkeler arasındaki karşılaştırmada İnsani Gelişme Endeksi’ne esas oluşturan üç öğeden gelir, yaşam beklentisi, bilgi en zayıfı bilgi oldu. Orta gelişmişlik kategorisinde yer alıp da okur yazarlık oranları Türkiye’den düşük olan sadece üç ülke bulunuyor. Bunlar Suudi Arabistan, Libya ve Moritanya. 
     
Sınıf atlamak için 11 yıl gerekiyor      Zorunlu sekiz yıllık eğitim uygulaması ile birlikte önemli bir insani kalkınma sağlandığına dikkat çekilen raporda, Türkiye’nin 2000 yılında insani kalkınma açısından 174 ülke arasında 85’nci sıraya ve dolayısıyla orta gelişme kategorisine yerleştiği belirtildi. Raporda, Türkiye’nin 1988 - 1998 dönemi insani gelişme yükseliş trendini sürdürebilirse, yüksek insani gelişme değerlerine ulaşmasının 11 yıl alacağı kaydedildi. 
     

</TEXT>
</DOC>
