<DOC>
<DOCNO> 70827 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/05/siyaset/asiy.html </URL>
<DATE> 2002/03/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye - Yunanistan ortak adaylığında sorun çıktı... 
</HEADLINE>
<TEXT>
Futbolda KKTC krizi 
Başbakan Ecevit ve Bahçeli, 2008 Avrupa Futbol Şampiyonası’nda KKTC’nin de yer almasını istedi 
     ÖNDER YILMAZ Ankara 

     Türkiye-Yunanistan 2008 Avrupa Futbol Şampiyonası adaylığına liderlerden ret. 
     Milliyet’in önerisi ile 2 yıl önce ortaya çıkan fikir doğrultusunda 2008 Avrupa Futbol Şampiyonası’na resmen aday olan iki ülkeden Türkiye, dün yapılan Bakanlar Kurulu toplantısında Başbakan Bülent Ecevit ve Başbakan Yardımcısı Devlet Bahçeli’nin olumsuz tavırları nedeniyle güç duruma düştü. 
     UEFA’nın talep ettiği hükümet garantisini alabilmek için konuyu dün Bakanlar Kurulu gündemine getiren Spordan Sorumlu Devlet Bakanı Fikret Ünlü, "Resmi adaylığımızın kabul edilebilmesi için 5 bakanlığın onayı ve hükümetimizin garantisi isteniyor. Bu UEFA’nın şartıdır" dedi. Ünlü’ye KKTC ile ilgili sorular soran Ecevit, "Yunanistan, KKTC’yi dışlıyor. Organizasyonda sorun olacak. Dış politikamız açısından da önemli. Yunanistan bu konuyu bulaştırıyor ve kullanıyor" karşılığını verdi. 
     
     Derviş’ten Ünlü’ye destek 
     Devlet Bakanı Kemal Derviş ise, "Organizasyonun Türkiye açısından önemi büyük. Hem ikili ilişkiler, hem de ekonomik açıdan bu organizasyon yapılmadır" ifadeleriyle Ünlü’ye destek verdi. 
     KKTC’nin bu tip organizasyonlarda yer alması gerektiğine dikkat çeken Bahçeli de, "Her uluslararası platformda KKTC, Yunanistan tarafından dışlanıyor. KKTC bu organizasyonun neresinde yer alacak Dışişleri’yle konuyu görüştünüz mü Yunanistan yine böyle bir tutum sergilerse bizim açımızdan olumsuz bir durum ortaya çıkmaz mı " ifadelerini kullandı. 
     Bunun üzerine Ünlü, başvurunun Dışişleri’nin de onayı ile yapıldığını, triatlon dışında hiçbir uluslararası organizasyonda yer almayan KKTC’nin zaten UEFA kriterlerine uymadığını anlattı. 
     Konu bu aşamada Bakanlar Kurulu’nun gündeminden çıkarken, açıklama yapan Ünlü, "Söz konusu bakanlıklar bir araya gelip konunun altyapısını oluşturacağız. Konu önümüzdeki hafta tekrar Bakanlar Kurulu’nun gündemine gelecek ve çözümlenecektir" şeklinde konuştu. 
     UEFA’ya resmi başvuru yapan iki ülkeden Yunanistan, kendi hükümetinin garantisini alırken, Türkiye’nin de söz konusu garantiyi 31 Mayıs tarihine kadar vermesi gerektiği bildirildi. 6 ülkenin aday olduğu 2008 Avrupa Futbol Şampiyonası için karar ise, 2002 Aralık ayı içinde verilecek. 
     
Derviş makam aracını değiştirdi...      ALTAN BURGUCU 

     Derviş, bakan olduğu günden beri kullandığı 10 plakalı resmi makam aracını, Hazine’ye ait olduğu öğrenilen 06 H 8574 plakalı gri renkli eski model bir Mercedes’le değiştirdi. Derviş, dün Başbakanlık’a da bu araçla geldi. 
     



 SİYASET 











</TEXT>
</DOC>
