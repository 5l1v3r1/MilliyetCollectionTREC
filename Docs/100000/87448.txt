<DOC>
<DOCNO> 87448 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/02/guncel/gun09.html </URL>
<DATE> 2002/06/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Dedikodu yeşil kart kuyruğuna neden oldu 
</HEADLINE>
<TEXT>

     FERİT ASLAN DİYARBAKIR, DHA 

     DİYARBAKIR’da, "Dünya Bankası yeşil kartı olanlara bin dolar verecek" dedikodusu, İl Sağlık Müdürlüğü önünde uzun kuyruklar oluşmasına neden oldu. Sağlık Müdürlüğü verilerine göre nüfusun üçte birinin yeşil kart aldığı Diyarbakır’daki kuyruklar, "Yeşil kartı olanlara bin dolar yardım verilecek" dedikodusu yüzünden her geçen gün uzamaya başladı. 
     Kadın, erkek, genç yaşlı demeden dedikoduya umut bağlayanlar, soluğu İl Sağlık Müdürlüğü önünde alırken, Tapu, Bağkur, SSK, Emekli Sandığı gibi kurumlardan da onay alma zorunluluğu, söz konusu kurumlardaki çalışmaları aksattı. 
     
     Ya gerçek çıkarsa 
     İl Sağlık Müdürü Dr. Emirhan Yardan, yeşil karta para verilmesinin söz konusu olmadığını belirterek, "Dedikodu yüzünden günde ortalama 75 olan başvuru sayısı gecen hafta bine çıktı. Hak eden vatandaşa da yeşil kart vermekte güçlük çekiyoruz" dedi. Vatandaşlar ise söylentilerin çoğunlukla doğru çıktığını savunarak, "Dedikodu dahi olsa kart çıkartacağız" dediler. 
     



 GÜNCEL 




















</TEXT>
</DOC>
