<DOC>
<DOCNO> 96971 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/20/son/sondun05.html </URL>
<DATE> 2002/07/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Julia Roberts'a "Kaynana zulmü" 
</HEADLINE>
<TEXT>

     Ünlü aktris Julia Roberts, dünyaevine girdiği kameraman Danny Moder'ın annesi ile ailesinin sürekli kendini eleştirmesi ve ''oğluna layık görmemesi'' yüzünden bunalıma girdi. 
     Internetteki ''imdb'' sitesinin haberine göre, sade bir törenle evlenen ''çiçeği burnunda gelin'' Roberts'ın düğünde kendileriyle ilgilenmediğini öne süren ''yeni ailesiyle'' başı derde girdi. 
     Bütün ailenin kendine karşı birleştiğini düşünen Roberts, öfkesine yenilerek hırsını eşinden çıkardı. Roberts'ın bir arkadaşı, ''Julia, ailenin Danny Moder'ın eski eşi Vera'yı benimsediği için kendini sevmediğini düşünüyor. Daha nikah defterinde mürekkep kurumadan kavgalar başladı. Düğün gecesi davetliler gittikten sonra Roberts, eşine bu insanları susturmak için birşeyler yap diye bağırdı'' açıklamasında bulundu. 
     Julia Roberts ile Danny Moder, 4 Temmuz'da New Mexico'da dünyaevine girmişti. 
     
</TEXT>
</DOC>
