<DOC>
<DOCNO> 70055 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/28/son/sontur02.html </URL>
<DATE> 2002/02/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye, Avrupa Parlamentosu'nda tartışılıyor 
</HEADLINE>
<TEXT>

     Avrupa Parlamentosu Genel Kurulu, Türkiye'de insan hakları konusunda bir tartışma çerçevesinde, HADEP'in kapatılmaması çağrısı içeren bir karar tasarısını ele aldı. 
     AB Konseyi ve AB Komisyonu yetkilileri, tartışmalar sırasında görüş belirtirken, Türkiye'de önemli ve olumlu gelişmeler gözlemlendiğini, ancak bunların henüz yetersiz olduğunu savundular. 
     AB Komisyonu'nun genişlemeden sorumlu üyesi Günter Verheugen, HADEP'in kapatılmasının, AB siyasi ilkelerine ters düşeceğini söyledi. 
     Türkiye'de Uluslararası Af Örgütü'nün temsilcilik açmasına izin verilmesi gibi olumlu adımlar atıldığını söyleyen Verheugen, Ankara'dan yeni adımlar beklediklerini, insan hakları ve idam cezası konularında sağlıklı gelişmeler istediklerini anlattı. 
     Avrupa Parlamentosu'nun değişik siyasi grupları adına verilen, bugünkü görüşmelerden sonra, yarın sabah oylanması ve kabul edilmesi beklenen karar tasarısında, HADEP'in kapatılmaması isteniyor. 
     






</TEXT>
</DOC>
