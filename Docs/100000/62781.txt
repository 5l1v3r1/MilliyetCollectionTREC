<DOC>
<DOCNO> 62781 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/17/son/soneko15.html </URL>
<DATE> 2002/01/17/ </DATE>
<TIME>  </TIME>
<AUTHOR>  </AUTHOR>
<HEADLINE>
SSK'lılara nasıl ilaç verilecek .. 
</HEADLINE>
<TEXT>

     SSK'nın 2002 yılı ilaç listesi ve uygulama talimatı, Resmi Gazete'nin bugünkü sayısında yayımlandı. 
     Buna göre, ayakta yapılan tedavilerde, bazı durumlar hariç, reçetelere en fazla 4 kalemi ve 5 günlük tedavi dozunu aşmayacak şekilde ilaç yazılacak. İlacın 5 günlük tedavi dozunu belirlemek üzere, reçetede mutlak surette günlük kullanım dozu da belirtilecek. 
     Ancak, tedaviyi yapan tabip tarafından, tedavinin 5 günü aşan sürede devam edeceğine karar verilen hastalıklarda kullanılacak ilaçlar, teşhis ve tedavi süresi tabibin el yazısı ile reçetede belirtilmek koşuluyla en fazla 15 günlük doza kadar yazılabilecek. İlacın piyasada bulunan en küçük ambalajı 5 günlük tedavi dozundan fazla ise bu ilaç bir kutu olarak verilecek. 
     Kurum dışı sağlık tesislerinde yatarak tedavi edilen hastalar için gerekli olan ve hastane eczanesinde bulunmayan ilaçlar, en fazla 5 günlük tedavi dozunu geçmeyecek şekilde reçeteye yazılabilecek. Bu reçetelerde mutlak surette günlük tedavi dozu da yazılacak, 5 günlük tedavi dozunu aşan ilaç kesinlikle kurum eczanesi veya anlaşmalı eczane tarafından verilmeyecek. 
     Uzun süre yatarak tedavi gören tüberküloz hastalarına kullanım dozu belgelenmek kaydıyla 1 aylık miktarda ilaç verilebilecek. 
     
     Katkı payı alınmayacak ilaçlar... 
     ''Katkı Payı Alınmayacak İlaçlar Listesi''nde yer alan hastalıklarda en fazla 3 aylık, söz konusu listede ismi bulunmamakla birlikte tedaviyi yapan tabip tarafından tedavinin 15 günü aşan sürede devam edeceğine karar verilen hastalıklarda kullanılacak ilaçlar, kurum sağlık tesislerinde veya kurum dışı resmi kurumların sağlık tesislerinde düzenlenmiş en fazla 24 ay süreli üçlü heyet raporuna dayanılarak, diğer hekimlerce de yazılabilecek. Bu raporlarda hastanın tedavisinde kullanılacak ilaç veya ilaçların jenerik ismi, günlük kullanım dozu, ilacın kullanılacağı süre, hastanın kontrole geleceği zaman ve bu kontrolün hangi ünite ve kimin tarafından yapılacağı, bir defada hastaya en fazla kaç aylık ihtiyacı miktarından ilaç verileceği belirtilecek. Bir defada verilecek ilaç miktarı 3 aylık ihtiyacı aşamayacak. 
     Menopozda ve disfonksiyonel uterin kanamalarında kullanılacak ilaçlar, rapor koşulu aranmaksızın en fazla 3 aylık süreli ihtiyaç miktarında yazılabilecek. 
     
     Reçetede 4 kalem sınırlaması 
     Katkı Payı Alınmayacak Hastalıklar Listesi'nde bulunan hastalıklarda, rapora istinaden bir reçetede 4 kalem sınırlaması bulunmayacak. 
     Söz konusu listede yer alan ilaçlar, sigortalı için, kurum sağlık tesisince düzenlenmiş olan üçlü sağlık kurulu raporuna dayanılarak, Kurum'da görevli diğer tabiplerce de reçeteye yazılabilecek. Hayati öneme haiz olan kuduz, Hapatit-B, tetanoz aşılarından katkı payı alınmaması için ayrıca sağlık kurulu raporu düzenlenmeyecek. 
     Bu esaslara uyulmadan düzenlenmiş reçeteler, kurum eczanelerine geldiğinde ilaçlar verilmeyecek, gerekli düzeltmeler yapılmak üzere reçete ilgili tabibe geri gönderilecek. Anlaşmalı eczaneler de sigortalılara ait reçetelerin karşılanması sırasında aynı koşulları yerine getirecek. 
     
     Yurtdışından getirilecek ilaçlar 
     Şahsi tedavi için yurtdışından getirtilecek ilaçlar, reçeteye 6 aylık doza kadar yazılabilecek. Ancak, bu ilaçların tamamı hastaya verilmeyecek, ilacın ambalajı ve tedavi şekli göz önüne alınıp uygun miktarlara bölünerek 2'şer aylık, 3'er aylık gibi verilecek. 
     Onkoloji ilaçları, en gazla 6 kürlük dozda getirtilebilecek ve hastaya bir kürlük doz miktarında verilecek. 
     Koruyucu nitelikteki aşılar grip, kabakulak, kızamıkçık vb. 
     liste dışında tutulurken, bunlara ilişkin ücretler SSK'nca karşılanmayacak. Ancak tedavi edici içerikli olan ve hastalığın ölümcül sonuç doğurması nedeniyle kullanımında zorunluluk bulunan alerji aşıları, hepatit, kuduz, tetanoz ile pnömokok, meningok ve H. İnfluenza aşıları kurumca karşılanacak. Alerji aşılarının uygulanmasından 12 ayda tedaviye cevap alınmazsa tedavi sonlandırılacak. Aşı uygulaması en fazla 5 yıl sürecek. 
     
     Büyüme hormonu kullanımı 
     Hastanın en az 6 ay ve olayın özelliğine göre bir yıl büyüme hızı izlendikten sonra, konsey uygun gördüğü takdirde, bu süre beklenmeksizin, belirlenen kıstaslara göre tedaviye başlanabilecek. 
     Büyüme hormonu, büyümeyi etkileyen sistemik bir hastalığı olmayan, uygulama kıstaslarına uygun ve malnutrisyon saptanmayan hastalara verilebilecek. 
     
     Kanser ilaçları 
     Kurum dışı sağlık tesislerinde kemoterapi yapılacak kanserli hastalara kür tedavisi uygulanıyor ise sağlık kurulu raporunu dayanılarak bir kürlük, kür tedavisi uygulanmayanlara da ise en fazla bir aylık dozda ilaç verilebilecek. 
     Metabolik hastalıklara ve enzim bozukluğu hastalıklarına ilişkin ilaçların kullanım esasları da belirlendi. 
     Çocuk mamaları, gıda olması nedeniyle listeye dahil edilmedi. 
     Ancak, doğuştan metabolik, enzim bozukluğu olan ve kistik fibrozisli hastalar için tedavi edici içerikli olanlar ile malabsorbsiyona neden olan bir hastalığı bulunan hastaların ve 2 yaşına kadar inek sütü alerjisi olan bebeklerin kullandıkları özel mamalara, SSK sağlık tesislerince düzenlenen tanı ve tedaviye ilişkin ayrıntılı bilgileri içeren 3'lü heyet raporu alınması koşuluyla verilecek. 
     Bu tür mamaları kullanan hastalara, resimli bir mama karnesi verilecek ve her mama alışı karneye işlenecek. Bu grup hastaların tedavisi için gereken unlar da mamalarda olduğu gibi aynı şekilde verilerek karneye işlenecek. 
     İlaç Katkı Payı Alınmayacak Hastalıklar ve İlaçlar Listesi'nde kayıtlı ilaçlar, SSK sağlık tesislerinde düzenlenmiş sağlık kurulu raporuna dayanılarak, katkı payı alınmaksızın sigortalılara verilecek. 
     Bu hastalık ve ilaçlar arasında, tüberküloz, kanser, kronik böbrek hastalıkları ve organ nakli, uzun süreli kalp ve damar hastalıkları solunum sistemi hastalıkları, endokrin sistem hastalıkları, kan hastalıkları AIDS dahil doku hastalıkları, kronik nörolojik hastalıklar, psikiyatrik hastalıklar, göz hastalıkları cilt hastalıkları sayılıyor. 
     Tedavileri ayakta yapılan ilaçların katkı payı hasta tarafından ödenecek. 
     






</TEXT>
</DOC>
