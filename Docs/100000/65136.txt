<DOC>
<DOCNO> 65136 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/31/yasam/ayas.html </URL>
<DATE> 2002/01/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Kara bastı iz’ oldu 
</HEADLINE>
<TEXT>

Kar altındaki köyünden kalkıp ABD’deki Kış Olimpiyatları’nda kaymaya gidecek Kelime Aydın. Ve olimpiyatlara katılan ilk kadın kayakçımız olarak tarihe geçecek 
     MURAT AĞCA Milliyet 

     Doğu’nun doğusu Kars’ın küçük ilçesi Selim’den, Yalnızçam’ köyüne uzanan 12 kilometrelik beyaz çölü’ geçerken, Adamo’nun Her yerde kar var’ı geliyor aklınıza, bir de acımasız doğaya inat açan kardelen çiçekleri. 
     Ağrı Dağı’nın zirvesini uzaktan seyreden bu adı gibi yalnız köy, aslında cumhuriyet tarihinin en nadide kardelen çiçeğine sahip. O çiçek ki, yoksulluğa, cahilliğe, teröre inat açmış. 19 yaşındaki Yalnızçam’lı Kelime Aydın’ın 10 yıl önce tahta kayaklarla başlayan sessiz ama olağandışı serüveni, olimpiyata kadar uzanmış. 
     
     Bu gerçek bir mucize 
     66 yılda 12 kez katılıp, tam 77 erkek sporcu gönderdiğimiz kış olimpiyatına giden ilk ve tek kadın kayakçımız olacak Karslı Kelime Aydın. Tıpkı Sabiha Gökçen, Leyla Gençer, Halet Çambel gibi onun da adı tarihe yazılacak. 
     O şimdi, genç kızlığına dek hiç çıkmadığı köyünden binlerce kilometre uzakta, ABD’nin Salt Lake kentinde Türkiye’yi temsil edeceği günü iple çekiyor. El öpüp, helallik almak için gittiği baba ocağında gururlu ama şaşkın. Ağzından ilk "Bu bir mucize" cümlesi dökülüyor. Hala inanamıyorum. Rüyada gibiyim" diyor ama rüya bile olsa, hiç uyanmak istemiyor. 
     
     Bir kez sinemaya gitti 
     Anadolu kızı Kelime. Dayanıklı, cesur. "Kan testi yapıp, beni seçtiler" derken, babası karışıyor söze, "Onu ilk olarak ben keşfettim. Küçükken bakkala da bir koşuda gidip, gelirdi". 
     Amerika lafı açılıyor. Hayatında bir kez sinemaya giden Kelime, köyün tek lüksü TV’den tanıdığı Slyvester Stallone’ye hayran. Dövüş filmlerini seviyor, Haluk Levent’in şarkılarında kendisini buluyor. G.Saray’ın sarısı, kırmızısı renk olmuş, beyaz dünyasına. Olimpiyatı tehlikeye sokan 11 Eylül’ onu pek etkilemiyor, teröre aşina "Bizim köyü de üç kez PKK bastı" deyip, geçiyor. 
     
     Artık sıra üniversitede 
     Sarıkamış’ta, Erciyes’te, İtalya’da, Polonya’da, Rusya’da federasyonun desteğiyle 8 aydır var gücüyle olimpiyata hazırlanan Kelime, amcasının tahta kayaklarıyla tanıştığı kayakta, yarışları olduğu kadar geleceğini de kazanmak istiyor. 
     Çiftçi babası Zeki Aydın ve İstanbul’da bir süre McDonalds’ta çalışan kardeşi Kemal ile, 9 nüfus aileye para getiren ilk kız o. "Önce olimpiyat, sonra üniversite" diyor ve ekliyor "Bir gün, antrenör olup, benim gibilere yardım edeceğim". 
     
Artık sonuncu olmak yok      ABD’nin Salt Lake kentinde 8 - 24 Şubat’ta yapılacak Kış Olimpiyat Oyunları’nda Türkiye’yi kuzey disiplininde Kelime Aydın ile birlikte Muş’tan Sebahattin Oglago, Alp disiplininde de Erzurum’dan Atakan Alaftargil temsil edecek. Tek sporcuyla katıldığımız son iki olimpiyatta en gerilerde kaldığımız kayakta, 10 yıl aradan sonra üç sporcuyla başarı arayacağız. Federasyon Başkanı Erdoğan Üstünsoylu, yurtdışı kampları ve Rus ekolünden gelen antrenörlerle bu kez daha iyi sonuçlar beklediklerini belirterek, "Artık kayakta üzüntü değil, gurur duyacağız" dedi. Olimpiyat kafilemiz, 3 Şubat pazar günü ABD’ye gidecek. 
     



 YAŞAM 























</TEXT>
</DOC>
