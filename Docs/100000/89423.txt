<DOC>
<DOCNO> 89423 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/12/son/sondun30.html </URL>
<DATE> 2002/06/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Küba'da Amerikan karşıtı ''büyük yürüyüş'' 
</HEADLINE>
<TEXT>

     Milyonlarca Kübalı, bugün bütün büyük kentlerde sosyalizmi desteklemek ve Amerikan politikasını kınamak için ''büyük yürüyüş'' yaptı. 
     Başkent Havana'da, Devlet Başkanı Fidel Castro ve hükümet üyeleri yürüyüşe katıldı. 
     Castro'nun deyimiyle ''Küba halkının mücadele tarihinde eşi benzeri olmayan'' yürüyüş, Havana'yı felce uğrattı. Castro'ya eşlik eden yüzbinlerce Havanalı, Amerikan Çıkarları Bölümü'nün bulunduğu binanın önünden geçerek yürüdü. 
     Devlet televizyonu, öteki büyük kentlerde yapılan yürüyüşlerden naklen görüntüler yayınladı. Göstericiler, Küba bayrakları sallayarak ''Yaşasın Sosyalizm'', ''Kahrolsun Yalanlar'' şeklinde sloganlar attılar. 
     Amerikan Başkanı George Bush, 40 yılı aşkın süredir Küba'ya uygulanan ekonomik ve mali ambargonun, Havana yönetimi demokrasi yolunda adımlar atmadıkça sürdürülmesini istemişti. Castro da, Bush'a yanıt vermek için yaptığı konuşmada, bütün ülkede Amerikan tehdidini protesto için yürüyüş yapılacağını bildirmişti. 
     





</TEXT>
</DOC>
