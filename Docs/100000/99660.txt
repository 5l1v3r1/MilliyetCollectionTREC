<DOC>
<DOCNO> 99660 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/02/son/sonspo03.html </URL>
<DATE> 2002/08/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Takımlar ''tescilli'' formalarla oynayabilecekler... 
</HEADLINE>
<TEXT>

     Profesyonel futbol liglerinde yer alan takımlar, maçlarda yalnızca sezon başında tescil ettirdikleri forma-şort ve çoraplarla mücadele edebilecekler. 
     Geçen sezon Futbol Federasyonu'nun, Beşiktaş'ın 2. yıldızı takmasına izin vermesini protesto eden Fenerbahçe, çok yıldızlı formayla maçlara çıkmıştı. 
     Futbol Federasyonu, bu tür protestoları önlemek için, ''2002-2003 Sezonu Türkiye Profesyonel Ligi Müsabakaları Statüsü''ne eklediği maddeyle kurallara uymayan ekipleri cezalandıracağını açıkladı. 
     Müsabaka Statüsü'nün konuyla ilgili 10. maddesinin k bendinde şu görüşlere yer veriliyor 
     ''Türkiye Profesyonel Liglerinde bulunan tüm takımlar, müsabakaları başlamadan önce sezon boyunca giyecekleri, tescilli renklerini gösteren formalarının renkli resimlerini Futbol Federasyonu'na göndererek, onaylatmak zorundadırlar. Müsabakalara çıkarken müsabaka hakemine onaylı resimlerin ibraz edilmesi zorunludur. Federasyonca onaylı forma resimlerini ibraz etmeyen kulüpler hakkında Futbol Disiplin Talimatı hükümleri uygulanır.'' 
     





</TEXT>
</DOC>
