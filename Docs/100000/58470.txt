<DOC>
<DOCNO> 58470 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/22/son/soneko09.html </URL>
<DATE> 2001/12/22/ </DATE>
<TIME>  </TIME>
<AUTHOR>  </AUTHOR>
<HEADLINE>
TİSK Genel Kurul'unda "Arjantin - Türkiye" tartışması... 
</HEADLINE>
<TEXT>

     Devlet Bakanı Faruk Bal, Arjantin'deki göstergelere bakıldığında Türkiye için öyle bir sonuç doğmayacağını söyledi. 
     Bal, TİSK'in Ankara Hilton Oteli'nde gerçekleştirilen genel kurulu sürerken gazetecilerin ''Türkiye, Arjantin olur mu '' şeklindeki sorusunu yanıtladı. 
     Arjantin'in toplumsal yönden Türkiye'den farklı olduğunu belirten Bal, Arjantin'deki patlamaları ortaya çıkaran nedenlerin Türkiye'de olmadığını söyledi. 
     Türkiye'de yaşanan krizler nedeniyle krizin işsizliği artırdığını, reel sektörü olumsuz etkilediğini kaydeden Bal, ''Yakın bir zamanda reel sektörü rahatlatacak tedbirlerin alınarak, içinde bulunduğu sıkıntılar kaldırılacak'' dedi. 
     Bal, Arjantin'de maaşların düşürüldüğünü de hatırlatarak, Türkiye'de uygulanan, büyümeyi de içeren birtakım çalışmalar yaptıklarını ve bu tedbirlerin sonuç vereceğine inandıklarını söyledi. 
     Bakan Bal, Emlak Bankası'ndaki konutların Konut Müsteşarlığı'na devredilmesine ilişkin anlaşmanın imzalandığını da bildirdi. 
     Çalışma ve Sosyal Güvenlik Bakanı Yaşar Okuyan ise, Türkiye ile Arjantin mukayesesi yapmak kadar yanlış bir değerlendirmenin olamayacağını söyledi. 
     
     TOBB Başkanı... 
     Türkiye Odalar ve Borsalar Birliği TOBB Başkanı Rifat Hisarcıklıoğlu da aynı soruya ''Arjantin'de yaşananların Türkiye'de olacağını söylemek yanlış'' yanıtını verdi. 
     Hisarcıklıoğlu, Türkiye'nin 2002 yılında büyümeyi yakalaması gerektiğini de kaydetti. 
     Türk-İş Başkanı Bayram Meral de yakın bir zamana kadar Arjantin ekonomisinin Türkiye'den daha iyi olduğunu hatırlatarak, Arjantin'de sendikalara karşı yapılan hareketin bir kesimi koruduğunu, bir kesimi de olumsuz etkilediğini söyledi. 
     Meral, kendilerinin hükümetten ve işverenden istediklerinin bütün olumsuzlukların faturasının vatandaşa yüklenmesi olduğunu kaydetti. 
     Bayram Meral, ''Türkiye'nin Arjantin olmamasını temenni ediyoruz. 
     Ama insanları karamsarlığa sevkederseniz, açlığa terkederseniz bir tepki olabilir. Bunu gözardı etmemek lazım'' dedi. 
     






</TEXT>
</DOC>
