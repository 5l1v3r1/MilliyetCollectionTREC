<DOC>
<DOCNO> 66104 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/06/ekonomi/eko01.html </URL>
<DATE> 2002/02/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Siyasi kararlılık yalpalarsa, işimin başında kalamam... 
</HEADLINE>
<TEXT>

Devlet Bakanı Derviş, ucuz ve popülist politikalara dönülerek, programın yürütülmesinde siyasi kararlılıktan vazgeçilmesi halinde, görevinin başında kalamayacağını söyledi 
     NEVSAL ELEVLİ Londra 

     Devlet Bakanı Kemal Derviş, "Ekonomik programın yürütülmesinde siyasi kararlılığın yalpalaması halinde, böyle bir sorumluluğu taşımayı kabul edemem" dedi. İstifayı da yalnızca böyle bir durumda düşünebileceğini ifade eden Derviş, programın yürütülmesinin ucuz, popülist politikalar’dan uzak durulmasına bağlı olduğunu söyledi. 
     Credit Suisse - First Boston’un düzenlediği toplantıdan sonra gazetecilerin sorularını yanıtlayan Derviş, Sık sık istifa tehdidinde bulunuyorsunuz. Bu konuda bardağı taşıran son damla ne olabilir ’ şeklindeki bir soruyu şöyle cevapladı 
     
     Sık sık hayır demem gerekiyor’ 
     "Programın sağlıklı uygulanabilmesinin temel koşullarından biri ucuz popülist politikalardan kaçınmaktır. Hazine’den sorumlu bakan olarak işim kolay değil. Tabii ki, sık sık hayır demeniz gerekiyor. Bazen benim taleplerime bile Hazine Müsteşarımız hayır diyebiliyor. Ancak en önemli konu reform programının uygulanması konusundaki siyasi kararlılık. Bu kararlılığın yalpalaması ve ortadan kalkması halinde, bu sorumluluğu taşımam ve hükümetin içinde kalmanın bir anlamı kalmaz." 
     Ekonomi yönetiminde de yeni bir aşamaya gelindiğini, şimdi yabancı sermayenin iş yapmasının çok daha kolay olduğunu belirten Derviş, "Yeni seçimler yapılabilir. Kabine de değişebilir ama artık iyi bir temel atıldı ve bu değişmeyecek" dedi. 
     
     Serdengeçti Müdahale yok 
     Merkez Bankası Başkanı Süreyya Serdengeçti de Türk Lirası’na müdahalenin düşünülmediğini belirterek, "Çok aşırı bir dalgalanma olursa müdahale olur. Ancak şu an için müdahale yok. Amacımız gerçek bir Merkez Bankası gibi hareket etmek. Bu yönde büyük mesafe katettik. Birkaç ay öncesine kadar piyasaya müdahale etmek zorunda kaldık ama artık son aylarda müdahale etmiyoruz" dedi. 
     



 EKONOMİ 



















</TEXT>
</DOC>
