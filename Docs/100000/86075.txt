<DOC>
<DOCNO> 86075 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/25/son/sondun11.html </URL>
<DATE> 2002/05/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Hindistan Keşmir'in Pakistan bölümünü bombaladı 
</HEADLINE>
<TEXT>

     Hindistan'ın, Keşmir'in Pakistan'daki bölümünü bombalaması sonucu 4 kişinin öldüğü bildirildi. 
     Pakistanlı polis yetkilileri, eyaleti iki ülke arasında bölen Kontrol Hattı'nda çıkan ve geceyarısına kadar süren çatışmalarda dün 4 kişinin öldüğünü belirtti. 
     Bu arada Hindistan polisi, Hintli güvenlik güçlerinin Hindistan'ın Cammu-Keşmir eyaletinin kışlık başkenti Cammu'ya 150 kilometre mesafedeki Racuri bölgesinde gizlenen aşırı dinci militanlarla girdiği çatışmada, 5 militan ile Hintli güvenlik güçlerinden 2 kişinin öldüğünü, 4 kişinin de yaralandığını açıkladı. 
     Öte yandan Pekin yönetimi, Hindistan ile Pakistan arasında gerginliğin artması üzerine, taraflara sükunet çağrısında bulundu. 
     Şinhua ajansının haberine göre, Çin Dışişleri Bakanı Tang Jiaxuan, Hindistan Dışişleri Bakanı Jaswant Singh'i arayarak bu çağrıyı iletti. 
     Çinli bakan, gerginliğin azaltılmasında Hindistan'ın daha etkin bir rol üstleneceğini ve tarafların diyalog yoluyla görüş farklılıklarını gidereceklerini umduğunu belirtti. 
     





</TEXT>
</DOC>
