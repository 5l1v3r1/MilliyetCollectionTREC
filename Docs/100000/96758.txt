<DOC>
<DOCNO> 96758 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/19/son/sondun19.html </URL>
<DATE> 2002/07/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Berlin'de terör alarmı... 
</HEADLINE>
<TEXT>

     Alman Federal Suç Dairesi'ne BKA , başkent Berlin'de terör eylemleri düzenleneceği yolunda bilgiler ulaştığı bildirildi. 
     B.Z gazetesi, Berlin'deki Yahudi ve Amerikan kuruluşlarına yönelik saldırılar düzenleneceği yolunda somut bilgiler bulunduğunu yazdı. 
     Haberde, bir terörist grubun Berlin'deki bir havraya ya da büyükelçiliğe yönelik saldırı hazırlığı içerisinde olduğu, bu nedenle GSG-9 olarak bilinen özel komando timinin Berlin'e geldiği belirtildi. 
     Berlin'de yaşayan bir Suriyeli'nin polise ifade vererek, terör eylemlerinin planlandığı gizli toplantıya katıldığını söylediği ifade edilen haberde, bu toplantıya katılan Tunuslu, Afgan, Faslı ve Cezayirli 10 kişiye daha sonra susturuculu silah dağıtıldığı kaydedildi. 
     Susturucu silahlarla havra ya da büyükelçilik önündeki polislerin sessizce öldürülmesinin düşünüldüğünü anlatan şahsın, inandırıcılığını ispatlamak için polisleri gizli bir silah deposuna götürdüğü belirtildi. 
     Olay yerinde bir silahın bulunduğu kaydedilen haberde, bunun üzerine güvenlik güçlerinin alarma geçirildiği, İsrail ve ABD büyükelçiliklerinin de uyarıldığı bildirildi. 
     





</TEXT>
</DOC>
