<DOC>
<DOCNO> 79973 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/23/son/sonspo03.html </URL>
<DATE> 2002/04/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Potada Galatasaray - Fenerbahçe derbisi yarın... 
</HEADLINE>
<TEXT>

     Futbolda lig şampiyonluğu mücadelesi veren Galatasaray ve Fenerbahçe, basketbolda da play off birinci turunda karşı karşıya geliyor. 
     İki takım yarın Erkekler Birinci Lig play off birinci tur ilk maçında Abdi İpekçi Spor Salonu'nda saat 17.30'da karşılaşacak. Karşılaşma TRT 2'den naklen yayınlanacak. Seri 1-1 berabere başlıyor. 
     Fenerbahçe ve Galatasaray, bu sezon 3 kez karşı karşıya geldi. Ligin ilk yarısındaki maçta sarı-kırmızılılar 79-78 galip gelirken, ikinci yarıda Haldun Alagaş Spor Salonu'ndaki maçı ise uzatmalar sonunda sarı-lacivertliler 111-109 kazandı. 
     Türkiye Kupası yarı final grubunda Aydın'da yapılan maçı ise Galatasaray, 90-83 kazanarak ezeli rakibini kupadan saf dışı etmişti. 
     
     "Sonucu savunma belirler" 
     Galatasaray Antrenörü Koray Mincinozlu, Fenerbahçe ile çok çekişmeli bir seri oynayacaklarını ifade ederek, ilk maçı kendi sahalarında oynamalarının avantaj olduğunu söyledi. 
     Mincinozlu, iki takımın da savunma yapmayı sevmeyen oyunculardan kurulu olduğunu belirterek, ''Basketbolda en önemli şey savunmadır. İki takım da istikrarsız oyunculardan kurulu. Bu yüzden maçın sonucunu kestirmek çok güç. 
     Süprizlere açık, heyecanlı bir seri olacak. Ancak bence iyi savunma yapan takım kazanır'' diye konuştu. 
     Mincinozlu, ligdeki istikrarsızlıklarının asıl nedeninin oyuncularının yeni yabancıları benimsememesi olduğunu kaydetti. Ligin başında takımın orta sıralar için kurulduğunu anlatan Koray Mincinozlu, şöyle devam etti 
     ''Ancak daha sonra üst sıralar hedeflendiği için yeni yabancı oyuncular alındı. Bu oyuncuları takımdaki eski oyuncular benimsemeyince, istediğimiz sonuçları alamadık. Yani görünmeyen sorunumuz, oyuncuların yabancıları kabullenmemesi. Bu sorunu bugünlerde aşmış görünüyoruz. Eğer play off maçlarında aynı sorunu yaşamazsak, turu geçeriz.'' Mincinozlu, bu sezon takımın maddi açıdan bir problem yaşamadığını da sözlerine ekledi. 
     
     Fenerbahçe'nin umudu gençler 
     Fenerbahçe Antrenörü Murat Özgül, uzun yıllar sonra ilk kez ezeli rakipleri Galatasaray ile play off maçlarında eşleştiklerini belirterek, kazanacak takımı tahmin etmenin güç olduğunu söyledi. 
     Özgül, sakat olan Whisby'nin ilk maçta oynayamayacak olması nedeniyle yarınki karşılaşmada genç oyuncularına çok iş düştüğünü vurgulayarak, ''Whisby'nin olmaması pota altında bizi ciddi şekilde etkileyecek. Nedim ve Cömert de artık kadromuzda olmadığı için kadro sıkıntısı çekiyoruz. Galatasaray derbisinde gençlere çok iş düşecek. Genç oyuncularımın performansı maçın kaderini belirleyecek'' dedi. 
     Fenerbahçe seyircisine borçlu olduklarını kaydeden Murat Özgül, ''Seyircimiz takımlarının performansı ne kadar kötü olursa olsun, desteğini kesmedi. Özellikle 'Fenerlist' taraftar grubu, maçlarımızda bizi yanlız bırakmıyor. Galatasaray ile yapacağımız play off serisinde taraftarlarımıza olan borcumuzu ödememiz lazım'' diye konuştu. 
     
     Whisby yarın oynamıyor 
     Fenerbahçe'de sağ ayak adalesinde yırtık olan Whisby'nin yarınki maçta oynayamayacağı bildirildi. 
     Tedavisi süren ABD'li oyuncunun ikinci maça yetiştirilmeye çalışıldığı, ancak o maçta da oynamasının şüpheli olduğu kaydedildi. 
     





</TEXT>
</DOC>
