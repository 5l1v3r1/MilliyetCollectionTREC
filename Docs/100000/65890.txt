<DOC>
<DOCNO> 65890 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/04/son/sontur04.html </URL>
<DATE> 2002/02/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Depremzedeler gece ateş yakıp kamyon kasalarında uyudu 
</HEADLINE>
<TEXT>

     Afyon'da dün sabah meydana gelen 6.0 şiddetindeki deprem, depremzedeleri eksi 4, 5 derece soğuğa rağmen, sokaklarda sabahlattı. 
     A.A muhabirinin izlenimlerine göre, depremden en fazla zarar gören Sultandağı İlçesi, bu ilçeye bağlı Yeşilçiftlik Beldesi ile Bolvadin İlçesi'nde sabaha kadar süren artçı sarsıntılar korku ve paniğin devam etmesine yol açtı. 
     Depremzedelerin bir bölümü geceyi, sokaklarda ateş yakıp, evlerden çıkarttıkları ya da hayır kuruluşlarının yardımı ile aldıkları battaniyelere sarılarak geçirirken, bir kısmı da üzerlerine branda serdikleri kamyon kasalarında geçirdi. Kahvehaneler ile internet kafeler de boşaltılarak vatandaşlara sıcak bir yuva oldu. 
     Depremzedeler arasında özellikle memurlar ve çevre illerde akrabaları bulunanlar, deprem bölgesinden sabah erken saatlere kadar göç ederek kendilerine yeni mekanlar aradılar. 
     Osmanlı ve Cumhuriyet'in ilk yıllarından kalma birçok tarihi evin bulunduğu Sultandağı'na bağlı Yeşilçiftlik Beldesi'nde evlerin hemen tamamı oturulamayacak duruma geldi. Bolvadin'de 14 caminin minaresi yıkıldı. 
     Belde Belediye Başkanı Zekeriya Ölmez, beldelerinde 250 evin çok büyük hasar gördüğünü belirterek, şu ana kadar gelen 100 çadırın yeterli olmadığını, bin kadar çadıra ihtiyaçlarının olduğunu bildirdi. 
     Ölmez, 4 kişinin yaşamını yitirdiği beldelerinde çok sayıda büyük ve küçükbaş hayvanın da telef olduğunu söyledi. 
     Sağlık Bakanlığı Bolvadin İlçesi'ne kurduğu 2 sahra hastanesi ile yaralılara sabaha kadar aralıksız tedavi olanağı sağlarken, Kocaeli Valiliği'nin gönderdiği bin battaniye de bu sabah ilçeye geldi. 
     Bolvadin Kaymakamı Şükrü Yıldırım, KOSKİ ve İSKİ'nin su tanklarının bölgenin su ihtiyacının büyük ölçüde karşıladığını, hayır kuruluşlarının 2 kamyon şişe suyu, önemli miktarda gıda yardımında bulunduklarını belirtti. 
     Yıldırım, gece boyunca ilçede 560 adet çadır dağıtımının da gerçekleştiğini bildirdi. Ayrıca bir hayır kuruluşu tarafından gönderilen 100 adet katalitik soba depremzedeleri soğuktan bir ölçüde olsa kurtardı. 
     






</TEXT>
</DOC>
