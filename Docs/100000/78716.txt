<DOC>
<DOCNO> 78716 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/16/son/sonspo21.html </URL>
<DATE> 2002/04/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçeli Rüştü'den Oğuz'a övgü.. 
</HEADLINE>
<TEXT>

     Sakatlığı nedeniyle A Milli Futbol Takımı'nın kadrosundan çıkartılan Fenerbahçeli kaleci Rüştü Reçber, tedavi olmak için bugün Almanya'ya gitti. 
     Rüştü, Atatürk Havalimanı'nda yaptığı açıklamada, Münih'de Fenerbahçe Teknik Direktörü Werner Lorant'ın tanıdığı bir doktora muayene olacağını söyledi. 
     Belindeki ağrıların 10-12 günlük tedaviye rağmen geçmediğini belirten Rüştü, ''Almanya'da Lorant'ın tanıdığı bir doktor beni kontrol edecek. Kontrolden sonra orada ne kadar kalacağım belli olacak. En kısa zamanda iyileşip, dönmeyi ümit ediyorum'' diye konuştu. 
     Şili ile özel maç yapacak olan milli takıma da başarılar dileyen Rüştü, arkadaşlarının Hollanda'dan iyi bir neticeyle döneceğine inandığını söyledi. 
     
     "Oğuz görevini hep yapıyor" 
     Rüştü, sakatlığı nedeniyle son 2 maçtır Fenerbahçe'nin kalesini koruyan Oğuz'un görevini başarıyla yaptığını ifade etti. 
     Bu sezon sadece 3 maçta kaleyi koruyan Oğuz'un sürekli oynamamasının önemli olmadığını vurgulayan Rüştü, ''Oğuz oynadığı her maçta elinden gelen herşeyi yapıyor. Bunu da zaman zaman oynadığı maçlarda gösteriyor. Umarım Onun açısından devamı gelir'' dedi. 
     





</TEXT>
</DOC>
