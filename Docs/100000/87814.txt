<DOC>
<DOCNO> 87814 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/04/yasam/yas01.html </URL>
<DATE> 2002/06/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Caminin ruhuna Fatiha 
</HEADLINE>
<TEXT>

175 yıl ayakta kalmayı başaran Beykoz Merkez Camii, kendisini korumak için kurulmuş dernek tarafından yeniden yapılma bahanesiyle yerle bir edildi... 
     MEHMET DEMİRKAYA İstanbul 

     İstanbul Beykoz’un önemli tarihi eserlerinden 175 yıllık Merkez Camii’nin yerinde şimdi duvarları ve minaresi kısmen yıkılmış bir harabe duruyor. 
     Caminin yıkılması da DSP’li Belediye Başkanı Alaattin Köseler ile ANAP’lı cami derneği yöneticilerini karşı karşıya getirdi. Köseler, caminin yıkılmasından dernek yönetimini sorumlu tuttu. 
     Beykoz Merkez Camii Hayır İşleri Derneği, 1998’de Vakıflar Bölge Müdürlüğü’ne başvurarak, caminin tamamen yıkılıp yeniden yapılmasını istedi ama İstanbul 3 No’lu Kültür ve Tabiat Varlıklarını Koruma Kurulu, caminin restorasyon projesi doğrultusunda onarılması gerektiğini bildirdi. Ancak 27 Mart 2001’de yapılan kontrolde caminin yıkıldığı tespit edildi. 
     Boğaziçi İmar Müdürlüğü, yıkım işleminden Vakıflar Bölge Müdürlüğü’nün sorumlu olduğunu ve yıkım işlerini cami derneğinin yürüttüğünü Koruma Kurulu’na bildirdi. Kurul, birinci derecede tarihi eserin kasten yıkıldığına karar vererek suç duyurusunda bulundu ama Beykoz Cumhuriyet Başsavcılığı "takipsizlik kararı" verdi. 
     
     
Mirasyediler’ camiyi yıktı      Beykoz Merkez Cami Hayır İşleri Derneği Başkan Yardımcısı Dursun Ali Paşalı, ANAP İstanbul İl Yönetim Kurulu yedek üyesi. Dernek Sekreteri Servet Şahin ise ANAP Beykoz İlçe Başkanı. Dursun Ali Paşalı, 175 yıllık caminin çürüyen ahşap kısımlarını söktüklerini belirterek şunları söyledi "Eğer dernek yötemindeki arkadaşlar da kabul ederse bu cami, şartlar ne olursa olsun 6 ay içinde eski haline getirilecektir, yoksa istifa ederim." Beykoz Belediye Başkanı Alaattin Köseler ise öfkeli konuştu "Ata yadigarı kültürel ve tarihi öneme sahip bir eserin bazı mirasyediler tarafından ortadan kaldırılması çalışmaları üzüntü vericidir." 
     



 YAŞAM 





















</TEXT>
</DOC>
