<DOC>
<DOCNO> 60877 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/06/son/sonspo08.html </URL>
<DATE> 2002/01/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Yeni kaleci Asper Beşiktaş kampına katılıyor 
</HEADLINE>
<TEXT>

     Beşiktaş'ın İspanya'nın Real Sociedad takımından transfer ettiği İsveçli Mattias Asper, bugün İstanbul'da sağlık kontrolünden geçti. 
     Kulüp doktoru Yalçın Yavuzer, Caroussel Acıbadem Hastanesi'nde yapılan kontrollerde Asper'in görünen bir sağlık sorununa rastlamadıklarını söyledi. İsveçli kalecinin röntgen filmleri ve EKG'si çekilirken, MR sonuçlarının akşam saatlerinde kesinlik kazanacağı bildirildi. 
     Bu arada İletişim Komitesi Başkanı Mete Düren, Asper'in herhangi bir sakatlığının bulunmadığını ve resmi sözleşmeyi imzaladığını kaydetti. İsveçli kalecinin Futbol Federasyonu'ndan lisansının çıkarılabilmesi için sağlık kontrolüne girdiğini ifade eden Düren, ''Yeni kalecimizin sağlık kontrolünün uzun sürmesi tereddüte yol açmasın. İtalya ve Almanya'da bir futbolcunun sağlık kontrolü 3 gün sürüyor. Biz de Beşiktaş olarak yavaş yavaş bu sistemi oturtmaya çalışıyoruz. Yoksa Asper'in herhangi bir sakatlığı bulunmuyor'' diye konuştu. 
     Düren, Asper'in bu gece saat 21.00 uçağıyla Antalya'ya geçeceğini ve takımın devre arası kampına katılacağını sözlerine ekledi. 
     






</TEXT>
</DOC>
