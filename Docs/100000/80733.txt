<DOC>
<DOCNO> 80733 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/27/son/soneko07.html </URL>
<DATE> 2002/04/27/ </DATE>
<TIME>  </TIME>
<AUTHOR>  </AUTHOR>
<HEADLINE>
SPK Başkanı vergi teşvikleri istedi 
</HEADLINE>
<TEXT>

     Sermaye Piyasası Kurulu SPK Başkanı Doğan Cansızlar, yeni uygulamaya konulacak bir sistem ile hisse senetlerinin sanal ortamda izleneceğini bildirdi. Cansızlar, işadamlarının ülkede yatırıma yöneltilmesi için vergi teşvikleri getirilmesini istedi. 
     Türkiye'de halka açıklık oranının da düşüklüğüne dikkat çeken Cansızlar, "Bu oran yüzde 28 denilmektedir. Ancak bu yanıltmasın. Ortalama halka açıklık oranı yüzde 15-20'dir. Bu da çok azdır. Bunun nedenlerinden biri de kayıt dışı ekonominin varlığıdır" dedi. 
     Sık sık vergi değişikliklerine gidilmesinin de şirketlerin sermaye piyasalarına yönelmesini engellediğini anlatan Cansızlar, "Sık sık değişen vergiler şirketlerin sermaye piyasalarına yönelmesini de engelliyor. Yurtdışında yatırımı engellemek için vergi teşvikleri getirilmeli. Sermaye piyasasını canlandırmak için de halka açık şirketlerin mali yükleri hafifletilmeli, bireysel emeklilikte sınır kaldırılmalı, yüzde 10'luk oran 20'ye çıkartılmalı. GMYO'da KDV yüzde 18'den 1'e indirilmeli, menkul kıymetlerin vergilendirilmesine dönük düzenleme de 2010'a kadar devam ettirilmeli" dedi. 
     Cansızlar, erken uyarı, piyasa gözetimi ve uzaktan erişim sisteminin de önümüzdeki yıl sonuna doğru işlemeye başlayacağını bildirdi. 
     





</TEXT>
</DOC>
