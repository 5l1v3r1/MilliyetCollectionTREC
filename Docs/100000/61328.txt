<DOC>
<DOCNO> 61328 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/09/spor/spo01.html </URL>
<DATE> 2002/01/09/ </DATE>
<TIME>  </TIME>
<AUTHOR>  </AUTHOR>
<HEADLINE>
BAYA KUPA’ DEDİ 
</HEADLINE>
<TEXT>

Sinan Engin ile Daum’un "Ya Beşiktaş ya kupa" diye rest çektikleri Tunuslu oyuncu Milli Takım’ı seçti. Ülkesine bugün gidecek olan Baya, üç hafta forma giyemeyecek 
     Resti gördü 
     MENAJER Sinan Engin ile Daum’un, Afrika Kupası’na gitmesini istemedikleri ve "Ya Beşiktaş, ya kupa" diye rest çektikleri Tunuslu futbolcu, Milli Takımı’nı seçti. Zübeyir Baya, 19 Ocak’ta başlayacak Afrika Kupası maçlarında milli formasını giymek zorunda olduğunu önce Sinan Engin’e, ardından telefonla Almanya’da bulunan Teknik Direktör Daum’a bildirdi. 
     
     Tehlike var 
     LİGDE ikinci yarının ilk üç maçında Trabzon, Bursa ve Diyarbakır oynaması olanaksız olan Tunuslu oyuncunun bugün ülkesine gideceği bildirildi. Tunus’un grup maçlarında başarılı olması halinde Mart’a kadar gelmesi zor olacak Baya, "Milli Takım’dan kaçamam. Kaptanım. Ülkemi yalnız bırakamam. İkinci yarının 4. haftasında dönmeye çalışacağım" dedi. 
     
Çelik kanatlar      Beşiktaş’ın iki kanat adamı dün medyanın önüne çıktı. Solda inişli - çıkışlı bir grafik çizen İbrahim, Münch’ü kıskandığını itiraf ederken, "Çünkü onun kadar iyi orta yapamıyorum" dedi. Siyah - Beyazlı ekibin ilk yarı maçlarında bir kez kısa süre şans bulan Tamer ise "Ayrı kaldığım günlerin acısını çıkaracağım" diye konuştu. 
     
İspanya’da pazarlık      MEHMET ÇİFTÇİ 

     BEŞİKTAŞ Başkanı Serdar Bilgili’nin İspanya turu dün başladı. Real Sociedadli yöneticiler ile dün gece yemek yiyen ve transfer konularında son rötuşları yapan Bilgili, Nihat konusunda rahat nefes aldı. İspanyol kulübü, daha önceki 5 milyon dolarlık anlaşmanın geçerli olduğunu, Nihat’ın salı günü San Sebastian’a gelerek, Alaves maçında oynayacağını onayladı. Real Sociedad, Nihat’ın ameliyatının video görüntülerini ve raporlarını da incelemeye alırken, sonuçları olumlu bulduğunu ve pürüzün olmadığını bildirdi. 
     NİHAT’IN 5 milyon dolarlık ödeme planında Beşiktaş yüzde 80’lik peşinat isterken, Real Sociedad yüzde 50’lik ödeme teklif etti. İki kulüp bugün son noktayı koyacak. Bu arada sezon sonuna kadar kiralanan Demetradeze’nin dizindeki hafif sakatlık nedeniyle İstanbul’a gelişinin gecikebileceği bildirildi. Rus Khoklov’u da isteyen Bilgili’ye "Çok ihtiyacımız var, veremeyiz" yanıtı verildi. Oviedo’nun da Onopko için 2.5 milyon dolar istediği öğrenildi. 
     
Engin’in öfkesi      MENAJER Sinan Engin, Galatasaray Futbol Şubesi sorumlularından Abdürrahim Albayrak’a tepki gösterdi. Soğuk aldığı için seruma bağlanan Engin, Sergen’in Sarı-Kırmızılı ekibin malı olmadığını hatırlattı, "Bonservisini alsınlar, ondan sonra konuşsunlar. Albayrak’ın Türkçe’si zayıf. Herhalde ne söylediğimi anlamadı" dedi. 
     
Asper’den gözdağı      Daum’un, Myhre’nin yedeği olarak düşündüğü İsveçli kaleci, "Ben daha oynamadım" dedi 
     BEŞİKTAŞ’A, Daum’un isteğiyle, ikinci kaleci olarak alınan Asper iddialı konuştu. İsveçli kaleci, Myhre’nin ilk tercih olarak düşünülmesinin normal olduğunu belirtti, "Ama, ben daha oynamaya başlamadım. İşte o zaman işler değişecek, Daum da fikrini gözden geçirecek" dedi. Asper, Real Sociedad’dan arkadaşı Tayfun’un kendisine "Türkiye’de, kaybetmeye tahammül edemezler" dediğini hatırlattı, "Ben de yenilgiyi sevmem" yorumunu yaptı. 
     
Ronaldo başladı      ANTALYA kampına, uzun bir yolculuk sonrası önceki akşam katılan Brezilyalı futbolcu dün takımla birlikte idmana çıktı. Daum’un yokluğunda, Koch yönetiminde idmanlarına devam eden Siyah - Beyazlılar, sabah ormanda kros, öğleden sonra da sahada çalışma yaptı. Kampta kaleci Myhre ve Stavrum dışında eksik kalmadı. Bu arada Asbaşkan Yıldırım Demirören de dün kampa geldi. Öte yandan Şenol Güneş, Beşiktaş’ı ziyaret ederek Koch ve Menacer Sinan Engin ile görüştü. 
     
Tuncay çekişmesi      SAKARYASPORLU futbolcu için Beşiktaş ile Galatasaray arasında çekişme yaşanmaya başlandı. Yeşil - Siyahlılar’ın, Cine 5’e olan 587 bin dolarlık borcunu ödemeyi kabul eden iki kulüp, nakit konusunda açık artırmaya çıktı. Tuncay için Beşiktaş 250 bin dolar ve Mehmet Aksu’yu, Galatasaray ise 150 bin dolar teklif etti. Sakaryaspor pazarlık önceliğini Galatasaray’a verdi. 
     
PAF takımı hava attı      ALMANYA’DA kamp yapan Beşiktaş PAF takımı, Uluslararası TSV Blaichach Genç Takımlar Salon Turnuvası’nda şampiyon oldu. Blaichaih kentinde altı takımın katıldığı turnuvada, Siyah-Beyazlılar oynadıkları beş maçı da kazanarak ilk sırayı elde ettiler. PAF takımın başarılı futbolcusu Osman da attığı 9 golle turnuvanın gol krallığını elde etti. 
     



 SPOR 
























</TEXT>
</DOC>
