<DOC>
<DOCNO> 82096 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/04/son/sonspo10.html </URL>
<DATE> 2002/05/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Rüştü Saraçoğlu'nda şeref tribününde arbade 
</HEADLINE>
<TEXT>

     Fenerbahçe ile Diyarbakırspor arasında Fenerbahçe Şükrü Saracoğlu Stadı'nda yapılan sezonun son maçında protokol tribününde arbede yaşandı. 
     Diyarbakırspor'un 60. dakikada Deniz'le bulduğu beraberlik golünden sonra numaralı tribündeki sarı-lacivertli taraftarlar, golün sevincini yaşayan Diyarbakırsporlu taraftar ve yöneticilere tepki gösterip, üzerlerine yabancı maddeler attılar. 
     Sarı-lacivertli taraftarların tepkisine oldukça sinirlenen Diyarbakırsporlu yöneticiler ve sarı-lacivertli yöneticiler arasında tartışmalar başladı. Tartışmalar sürünce, bu durumu protesto eden Diyarbakırspor Kulübü Başkanı Mücahit Can ile birlikte diğer yöneticiler stadı terk ettiler. 
     Bu arada, şeref tribünüyle numaralı tribünü ayıran camlı bölmelerden bir kısmı arbede esnasında kırıldı. Basın tribününde de gazeteciler arasında tartışmalar yaşandı. 
     Daha sonra Fenerbahçeli taraftarların sloganlar atmasına Diyarbakırspor Kulübü Başkanı Mücahit Can ve yöneticiler büyük tepki gösterdi. 
     ''Biz de Türk vatandaşıyız. Biz de bu ülkenin evladıyız'' diyen yöneticiler, hep birlikte protokol tribününü terk etti. 
     Yaşanan arbede sırasında Diyarbakırlıların bulunduğu kafileden 2 kişinin başından yaralandığı gözlendi. 
     
     -KAYA ''BİZ DE BU ÜLKENİN EVLADIYIZ'' 
     Diyarbakırspor Kulübü İkinci Başkanı Ali İhsan Kaya, olaylar sonrası yaptığı açıklamada, Diyarbakır'a gelen tüm takımları çiçeklerle karşıladıklarını belirterek, ''Bugün yapılanlar reva değil. 
     Türk futbolu bunlardan dolayı zarar görüyor. Şu unutulmasın, Fenerbahçe Kulübü Başkanı Aziz Yıldırım da ikinci başkan Nihat Özdemir, yöneticiler Mithat Yenigün ve Ali Yıldırım da Diyarbakırlıdır. Bir gol attık diye bunlar yapılmamalıydı'' diye konuştu. 
     İki arkadaşlarının yaşanan kavga sonucu başlarına darbe aldıklarını kaydeden Kaya, ''Güzel bir günde ve iki takımın da hiçbir iddiası olmadığı maçta bu yaşananlar hiç güzel değil. Biz de bu ülkenin evladıyız. Ayrıca protokol tribününde yaşanan olaylar sırasında orada polisin bulunmaması da kavganın büyümesine neden oldu. 
     Birlik ve beraberliğe ihtiyacımız olduğu bu günlerde bu tür şeylerin yaşanması çok çirkin'' diye konuştu. 
     
     USLU, ÖZÜR DİLEDİ 
     Kaya'nın açıklamaları sırasında aşağıya inen Fenerbahçe Kulübü Asbaşkanı Mahmut Uslu, basın mensuplarının önünde Diyarbakırspor Kulübü İkinci Başkanı Kaya'dan özür diledi. 
     Uslu, Fenerbahçe'de birçok Diyarbakırlı yönetici olduğunu hatırlatarak, ''Bazı kişilerin bağırmaları tüm Fenerbahçe camiasına mal edilmemeli. Az sayıda kişinin söylediği bu çirkin sözlerden dolayı özür diliyorum. Diyarbakırlılar bizim kardeşlerimizdir'' şeklinde konuştu. 
     Diyarbakırspor Kulübü Asbaşkanı Ozan İçkale ise, çocukluğundan beri koyu bir Fenerbahçe taraftarı olduğunu vurgulayarak, ''Benim çocukluğum bu statta geçti. Fenerbahçe'nin birçok başarısını burada yaşadım. Ancak bugün Fenerbahçelilerin yaptıkları hiç şık olmadı. 
     Keşke olmasaydı. Biz herşeye rağmen onları yine Diyarbakır'da en iyi şekilde misafir edeceğiz'' dedi. 
     
     KIYAT DA ÖZÜR DİLEDİ 
     Fenerbahçe Kulübü Asbaşkanı ve Kulüp Sözcüsü Atilla Kıyat da sarı-lacivertli taraftarların siyasi yönde tezahürat yapmalarından dolayı tüm Diyarbakırlılar'dan özür diledi. 
     Kıyat, sadece bir kısım taraftarın yaptığı eylemin tüm Fenerbahçe camiasına mal edilmemesi gerektiğini vurgulayarak, ''Bazı taraftarlarımızın her ne kadar ağır tahrik altında olsa da bu tür olaylardan dolayı tüm Diyarbakırlılar'dan özür diliyorum. 
     Diyarbakırlılar kardeşimizdir, her caimada böyle kendini bilmezler çıkabilir'' diye konuştu. 
     Atilla Kıyat, maça da değinerek, sıcak havaya ve erken saatte oynanmasına rağmen taraftarlara Fenerbahçe Şükrü Saracoğlu Stadı'na geldikleri için teşekkür ettiğini kaydetti. Güzel bir galibiyet alarak, ligi kapadıkları için sevinçli olduklarını belirten Kıyat, ''Şampiyon olamamıza rağmen bu seyircilerimizi üzmedi ve takımlarının yanında yer aldılar. Biz de güzel bir galibiyeti onlara hediye ederek, ligi tamamladık.'' 
     
     ANDERSSON'DAN VEDA TURU 
     Karşılaşmanın ardından Andersson, üzerindeki formasını çıkararak, tribünlere koştu. 
     Sarı-lacivertli taraftarların yoğun sevgi gösterilerinde bulunduğu İsveçli futbolcu, veda edercesine tribünlere el salladı. Andersson'u takım arkadaşları da omuzlara aldı. 
     Maçın bitmesine rağmen tribünleri terk etmeyen sarı-lacivertli taraftarlar, teknik direktör Werner Lorant ile birlikte bütün futbolcuları tribünlere çağırdılar. 
     El ele tutuşarak, sahanın ortasına gelip, tribünleri selamlayan sarı-lacivertli takıma taraftarlar büyük sevgi gösterisinde bulundu. 
     Öte yandan Fenerbahçeli Ümit Özat, maçtan sonra karşılaşmanın hakemi Bülent Demirlek'i övdü. Ümit, ''Türk futbolu çok iyi bir hakem kazanıyor. Maçın hakemini tebrik ediyorum'' dedi. 
     





</TEXT>
</DOC>
