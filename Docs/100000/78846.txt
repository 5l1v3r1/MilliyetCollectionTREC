<DOC>
<DOCNO> 78846 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/17/son/sondun05.html </URL>
<DATE> 2002/04/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Amerika'da loto çılgınlığı İkramiye 325 milyon dolar 
</HEADLINE>
<TEXT>

     ABD'de ''Big Game'' olarak adlandırılan lotoda büyük ikramiyenin 325 milyon dolara ulaşması, heyecanı doruğa çıkardı. 
     Yetkililer, Salı gecesi yapılacak çekiliş saatine kadar oynayacakların katkılarıyla, nihai rakamın 363 milyon doları aşabileceğini ve ABD tarihinde yeni bir rekor kırılabileceğini ifade ettiler. 2000 yılındaki 363 milyon dolarlık büyük ikramiyeyi 2 kişi paylaşmıştı. 
     Loto, Georgia, Illinois, Maryland, Massachussets, Michigan, New Jersey ve Virginia eyaletlerinde oynanabiliyor. 
     Ancak lotoyu kazanmak öyle sanıldığı kadar kolay değil... 
     Uzmanlar, bir kişinin kazanma şansının 76 milyonda 1 olduğunu belirttiler. Aynı çevreler, bir kişinin loto bileti almak için arabasıyla giderken kaza yapıp ölme ihtimalinin, lotoyu kazanma ihtimalinden 16 kez fazla olduğunu bildiriyorlar. 
     Aynı şekilde bir kişiye yıldırım çarpma ihtimalinin 9100'de 1 olduğu, diğer bir deyişle ikramiyeyi kazanmaktan 8000 kez fazla olduğu hatırlatılıyor. 
     Loto kurallarına göre kazanacak kişi, parasının tamamını almak isterse, bunu ancak 26 eşit taksitte alabiliyor. Talihli parayı peşin almayı tercih ettiği takdirde ise kendisine 325 milyon yerine 174 milyon dolar ödeniyor. 
     Talihli bunun üçte birini de vergi olarak ödemek zorunda. 
     Lotocular oynarken hangi şıkkı tercih ettiklerini belirtmek zorunda. Belirtmedikleri takdirde, kendilerine peşin ödeme yapılıyor. 
     





</TEXT>
</DOC>
