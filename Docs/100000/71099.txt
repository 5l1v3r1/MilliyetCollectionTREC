<DOC>
<DOCNO> 71099 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/06/son/sondun14.html </URL>
<DATE> 2002/03/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Süpermen tedavi amaçlı klonlamaya izin verilmesini istiyor 
</HEADLINE>
<TEXT>

     Süpermen rolüyle ünlendikten sonra attan düşerek felç olan eski sinema oyuncusu Christopher Reeve, Amerikalı yasa yapıcılardan tedavi amaçlı klonlamaya izin vermelerini istedi. 
     Felçli aktör bir grup Amerikalı senatöre hitaben yaptığı konuşmada, ''zamanın yaşamsal önemi olduğuna'' dikkat çekerek, ''eğer bu alanda bilimsel araştırmalara izin verilmezse, bilim adamlarının anormal zaman kaybedeceklerini'' söyledi. 
     Reeve, ''Eğer hükümet, bilim adamlarını, yetişkin kök hücrelerinin cenin hücreleri gibi hareket etmesini elde etmeye çalışmaya zorlarsa, 5 yıl kaybederiz ve hiçbir sonuca ulaşamayız. Aynı zamanda yüz binlerce kişi ölür'' diye konuştu. 
     Amerikan Senatosu'nun bu ay sonundan önce tedavi amaçlı klonlamaya izin verilmesi yönündeki bir yasa tasarısını görüşmesi öngörülüyor. 
     Çoğunluğunu Cumhuriyetçilerin oluşturduğu Temsilciler Meclisi, Temmuz ayında insan klonlanmasını yasaklayan bir karar kabul etmişti. 
     






</TEXT>
</DOC>
