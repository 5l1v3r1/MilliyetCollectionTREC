<DOC>
<DOCNO> 98946 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/30/son/sontur05.html </URL>
<DATE> 2002/07/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Parasını isteyen çaycıyı saatlerce ''esas duruşta'' beklettiler 
</HEADLINE>
<TEXT>

     Konya'da 3 kişi, alacağını isteyen çaycıyı dövüp 2 milyar 800 milyon liralık borç senedi imzalattı. Bununla da yetinmeyen sanıklar, çaycıyı saatlerce de ''esas duruşta'' beklettiler. 
     Horozluhan Mahallesi Sahipata Sanayi Elmadağ Sokak'ta çay ocağı işleten Osman Alkanat, komşu dükkanın sahibi İdris Ali Çökekoğlu'na giderek, biriken çay borçlarını istedi. Parayı vermeyen Çökekoğlu, komşusuna hakaret ederek kovdu. 
     Bir süre sonra Çökekoğlu, Osman Alkanat'a haber göndererek, alacağını vermek istediğini söyledi. Çökekoğlu'nun dükkanına parasını alma umuduyla giden Alkanat'ın başına gelmeyen kalmadı. Dükkanda rakı içen İdris Ali Çökekoğlu 29 , Musa Topdaş 26 ve Gökhan Burun 19 , Alkanat'a zorla rakı içirdikten sonra dövdüler. 
     Çökekoğlu, bıçak tehdidiyle Alkanat'tan 230 milyon lirayla, işyerinin anahtarlarını ve kişisel eşyalarını aldıktan sonra, toplam 2 milyar 800 milyon liralık da borç senedi imzalattı. Alkanat'ın işyerine giren sanıklar, 30 paket sigara ve çeşitli gıda maddeleri aldılar, ancak bununla da yetinmeyip, Alkanat'ı saatlerce ''esas duruş''ta beklettiler. 
     Alkanat'ın şikayeti üzerine yakalanan 3 sanık, çıkarıldıkları mahkemece tutuklanarak cezaevine gönderildi. 
     
</TEXT>
</DOC>
