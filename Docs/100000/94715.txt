<DOC>
<DOCNO> 94715 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/09/son/sontur19.html </URL>
<DATE> 2002/07/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Bakan Hasan Gemici de istifasını verdi... 
</HEADLINE>
<TEXT>

     Devlet Bakanı Hasan Gemici, bakanlık görevinden ve DSP'den istifa ettiğini Zonguldak'ta açıkladı. 
     Gemici, ''Türk halkının beklentilerine cevap verecek yeni bir siyasi oluşuma ihtiyaç vardır'' dedi. 
     Gemici, Zonguldak'ın Gökçebey İlçesi'ne bağlı Bakacakkadı Beldesi'ndeki 100. Yıl Atatürk Hizmet Köyü Tesisleri'nde yaptığı açıklamada, Türkiye'nin zor bir süreçten geçtiğini, ülkenin içinde bulunduğu ekonomik sıkıntılar üzerine son aylarda yaşanan siyasal belirsizlikle ve istikrarsızlığın Türkiye'ye ve halkına büyük zararlar verdiğini savundu. 
     Türk halkı üzerinde oluşan güvensizlik ve gelecekle ilgili umutsuzluk sorunlarının daha da ağırlaştığını, bugüne kadar sorumluluk bilinci içinde üyesi bulunduğu DSP'nin Genel Başkanı ve Başbakan Bülent Ecevit'in, partinin, hükümetin ve Türkiye'nin önünü açacak adımlar atmasını beklemesine rağmen bunun olmadığına işaret eden Gemici, şunları kaydetti 
     ''Yaşamın her alanında olduğu gibi siyasette de, vefa duygusunun önemine inanan bir insanım. Son ana kadar bunun gereğini de yaptım. 
     Ancak, insan duyduğu vefanın bedelini kendisi ödemeli. Bu bedeli millete ödetmeye hakkımız olmadığını düşünüyorum. Geldiğimiz noktada ekonominin iyileşmesi, üreten sektörün canlanması ve demokratikleşme yolunda yeni anlayışlar ile yeni heyecanlara gereksinim olduğu inancındayım. Bunun DSP içinde olamayacağını gördüğümden DSP'den ve Devlet Bakanlığı görevimden istifa ediyorum. Ülkemize ve halkımıza hayırlı olsun. Türkiye'de yeni bir programla yeni isimlere, yeni yüzlere fırsat verecek ve toplumu kucaklayacak, Türk halkının beklentilerine cevap verecek yeni bir siyasi oluşuma ihtiyaç vardır.'' 
     





</TEXT>
</DOC>
