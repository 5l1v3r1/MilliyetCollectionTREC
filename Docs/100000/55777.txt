<DOC>
<DOCNO> 55777 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/06/spor/aspo.html </URL>
<DATE> 2001/12/06/ </DATE>
<TIME>  </TIME>
<AUTHOR>  </AUTHOR>
<HEADLINE>
ÜZÜLME ASLAN BU DA DESTAN 2-2 
</HEADLINE>
<TEXT>

Türk takımlarını hep boynu bükük gönderen Nou Camp Stadı, Cim - Bom ile tanıştı. Galatasaray, Barcelona önünde 2 - 0’lık üstünlüğünü koruyamadı, dokuz kişi tamamladığı maçtan bir puanla ayrıldı 
     İSPANYA Ligi’nde kritik haftalar geçiren Barcelona için Galatasaray karşılaşması son viraj gibiydi. Lucescu rakibin bu endişesini iyi tartıp, ilk yarıda kontratağa dönük bir sistem benimsedi. 5. dakikada Ümit Karan şok golü attı. 41. dakikada Fleurquin’in sayısıyla Nou Camp dondu, kaldı. Barcelona, 47’de Saviola ile farkı bire indirdi. 61. dakikada Capone’nin kırmızı kart görmesinin ardından, 66’da yine Saviola ile beraberliği buldu. Hakan Ünsal’ın da 89. dakikada kırmızı kart görmesiyle Galatasaray maçı 9 kişiyle tamamladı. 
     
     Dakika dakika maç 
     DAK 5 Ergün'ün sol kanattan yaptığı mükemmel ortaya, Ümit Karan aynı güzellikte dokundu, kaleciyi aşan top fileleri buldu 0-1. 
     DAK 11 Ceza sahasına yapılan ortada Mondragon'un yumruğu kısa düştü. Seken topu Cocu kafayla tamamladı. Top direğin üstünten auta gitti. 
     DAK 21 Cocu'nun ortasında ceza alanı içinde bomboş kalan Rivaldo kafayı vurdu. Top üstten az farkla auta çıktı. 
     DAK 23 Ergün'ün pasıyla sağdan ceza alanına dalan Ümit çaprazdan vurdu. Top kale direğinin dibinden dışarı gitti. 
     DAK 27 Saviola ceza alanı içinde sert vurdu. Mondragon topu son anda tokatladı. Pozisyonu takip eden Hakan Ünsal tehlikeyi uzaklaştırdı. 
     DAK 41 Hakan'ın nefis ortasında Ümit'in sert kafa şutunu Bonano karşıladı. Altı pas içindeki karışıklıkta Fleurquin boşta kalan topu köşeden filelere taktı 0-2. 
     DAK 49 Rivaldo'nun ortasında Overmars altı pasa şutladı. Galatasaray defansı seyredince Saviola yakın mesafeden topu boş kaleye yuvarladı 1-2 
     DAK 53 Saviola şık çalımlarla ceza alanına girdi. Pasını verdi. bomboş durumdaki Rivaldo'dan önce Mondragon topa sahip oldu. 
     DAK 58 Hakan Ünsal sol kanatta önce rakibini çalımladı, sonra enfes ortaladı. Elverişli durumdaki Ümit Karan erken yükseldi, kafayı iyi vuramadı. 
     DAK 61 Capone, sol kanattan hareketlenen Rivaldo'yu düşürdü. Alman hakem Brezilyalı oyuncuyu direkt kırmızı kartla attı. 
     DAK 66 Rivaldo topu göğsüyle indirdi. sarı - kırmızılı savunmanın ofsayt diye duraklamasıyla Kale önünde meşin yuvarlakla buluşan Saviola beraberlik golünü kaydetti 2-2. 
     DAK 80 Gerard önündeki boşluğu iyi değerlendirdi. Ceza alanına girerken çok sert vurdu. Top direğin hemen yanından dışarı gitti. 
     DAK. 89 Hakan Ünsal acemice kırmızı kart gördü. Hakem düdüğü çalmasına rağmen topu vuran tecrübeli oyuncu ikinci sarı karttan oyun dışı kaldı. 
     
     Nasıl oynadılar 
     MONDRAGON Mükemmel kurtarışlar yaptı, yıldızlaştı. İyi bir günündeydi. Yediği gollerde yapacak fazla bir şeyi yoktu. 
     BÜLENT KORKMAZ Özellikle hava toplarında çok başarılıydı. Ancak tecrübesine rağmen zaman zaman panikledi, gergindi. 
     EMRE AŞIK Savunmada yine hırslı futboluyla göze battı. Ama bazen yerini kaybetti. Saviola'yı da hep kaçırdı. 
     CAPONE Kırmızı kart pozisyonunda dikkat etmeliydi. O ana kadar iyiydi. Galibiyetin gitmesinde önemli rol oynadı. 
     HAKAN ÜNSAL Sol kanadı iyi kullandı. Fırsatlar da yakaladı. Bulunduğu bölgeyi de iyi savunup, olumlu puan topladı. 
     PEREZ Sakatlıktan yeni çıktı. Bu nedenle kötüydü. Overmars'ı durduramadı. Gol atakları da hep bu bölgeden geldi. 
     BÜLENT AKIN Çok top kaybetti. Oyunu iyi kontrol edemeyip, yönlendiremedi. En kritik anlarda takımını düşürdü. 
     ERGÜN Takımının en iyilerinden birisiydi. İki golün de baş kahramanıydı. Orta sahada dinamo gibi çalıştı, alkış topladı. 
     AYHAN Çok koştu, büyük efor harcadı. Sakatlanıncaya kadar formasını ıslattı. Onun çıkması orta sahaya büyük darbe vurdu. 
     FLEURQUİN Sonunda fırsatçılığını gösterip, golünü attı. İkinci yarıda savunmaya dönük oynadı. Yerinde sırıtmadı. 
     ÜMİT KARAN En iyi maçlarından birini çıkardı. İki golde de fırsatçılığını gösterdi. Tek forvet olunca, çabuk yoruldu. 
     SUAT Karşılaşmaya durgun başladı. İlerleyen dakikalarda kendini toparladı. Ama yaptığı top kayıpları da dikkati çekti. 
     SERGEN Lucescu kendisini oyuna çok geç dahil etti. Bu yüzden maça ağırlığını koyamadı, kendini gösterme fırsatı bulamadı. 
     
Hakemi geçemedik      GALATASARAY Teknik Direktörü Lucescu, Alman hakem Merk’in, Barcelonalı oyuncuların oyununa geldiğini söyledi. Kırmızı ve sarı kartların bir çoğunu doğru bulmayan Rumen hoca, "Roma maçında Colombo’nun yaptığını, bu kez başka hakem tekrarladı. Ancak bu düzeyde oynadığımız sürece, hakemler de bize saygı duymaya mecbur kalacaklar" dedi. 
     İLK yarıda rakibi kilitlediklerini, yıldız oyuncuları bire bir bırakmadıklarına değinen Lucescu, "Onları şaşırtarak, 2-0’ı bulduk ve şok yarattık. Futbolcularımı ortaya koydukları mücadele nedeniyle tebrik ederim. Eksik kalmalarına rağmen oyunu kontrolde tutmaları taktir edilmeli. Şu anda 6 puanla lider olmamız lazımdı, ama 2 puanımız var" diye konuştu. 
     
Haksız kart      ALMAN hakem Merk bir çok takdir hakkını Barcelona lehine kullandı, tepki topladı. Ancak Capone’nin kırmızı kartı ağırdı. Brezilyalı futbolcunun tek hatası düdük çalmasına rağmen müdahale etmesiydi. Hakan Ünsal’ın pozisyonunda ise haklıydı. Bu pozisyonda zaten sarı kartı olan Hakan Ünsal, üstelik son dakikada, düdükten sonra topa vurarak adeta ikinci sarı karta davetiye çıkardı. 
     
Tarihi puan      SARI - Kırmızılı ekip, başarıyla mücadele etmesine karşın İspanya’dan galibiyetle dönemezken, Nou Camp Stadı’ndan ilk kez puan çıkaran Türk takımı unvanını elde etti. Barcelona, daha önce evinde Türk takımları ile yaptığı beş karşılaşmayı da kazanmış, temsilcilerimizi ülkeye eli boş göndermişti. İspanyol ekibi, yaptığı altı müsabakada 20 gol atarken, kalesinde sadece 5 gol gördü. 
     



 SPOR 
























</TEXT>
</DOC>
