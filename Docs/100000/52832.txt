<DOC>
<DOCNO> 52832 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/17/son/sontur12.html </URL>
<DATE> 2001/11/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Mesut Yılmaz "Erkan Mumcu ile görüşeceğim.." 
</HEADLINE>
<TEXT>

     Devlet Bakanı ve Başbakan Yardımcısı Mesut Yılmaz, seçim barajının indirilmesi konusunda ısrarlı olmadıklarını bildirdi. 
     Yılmaz, İş Kuleleri'nde, gazetecilerin iç politikaya yönelik sorularını da yanıtladı. 
     ''Seçim Kanunu ve Siyasi Partiler Kanunu'nda yapılması planlanan değişiklikler ile ilgili somut bir gelişme olup olmadığını'' soran bir gazeteciye Yılmaz, gelinen tek noktanın partilerin görüşlerinin, Partiler Arası Uzlaşma Komisyonu'nda ele alınıp bir uzlaşmaya dönüştürülmesi olduğunu hatırlattı. 
     Bu konuda, son olarak DYP Genel Başkanı Tansu Çiller ile görüşüp mutabık kaldıklarını belirten Yılmaz, şöyle devam etti 
     ''Bana diğer parti liderlerinin de aynı görüşte birleştiklerini ifade etti. Ben de bunun en geçerli yol olacağını düşünüyorum. 
     Partiler Arası Uzlaşma Komisyonu, bütün farklı görüşleri değerlendirecek ve umuyorum ki, Anayasa değişikliğinde olduğu gibi, rejim açısından hayatı önem taşıyan bu iki yasada da Meclis'te genel bir uzlaşmayla ortak bir çözüme ulaşacağız.'' Mesut Yılmaz, ''ANAP'ın, baraj konusunda bir önerisinin bulunup bulunmadığının'' sorulması üzerine de, şunları kaydetti 
     ''Hayır. Biz, barajın indirilmesi konusunda ısrarlı değiliz. Biz kendisine 'bu konuda sadece Türkiye'de barajın diğer demokratik ülkülere göre çok yüksek olduğu' şeklinde birtakım görüşler olduğunu söyledim.'' Bir gazetecinin, ''partisinin Genel Başkan Yardımcısı Erkan Mumcu'nun, Başbakan Bülent Ecevit'e yönelik eleştirilerini'' hatırlatması üzerine de Yılmaz, ''Ben gazetede okudum. Dün akşam geldim. Kendisi ile görüşemedim, görüşeceğim... Doğruysa o zaman bu konudaki görüşümü açıklarım'' dedi. 
     






</TEXT>
</DOC>
