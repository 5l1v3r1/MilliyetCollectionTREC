<DOC>
<DOCNO> 86417 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/27/son/sontur08.html </URL>
<DATE> 2002/05/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Cumhurbaşkanı Sezer, Ecevit'i telefonla aradı... 
</HEADLINE>
<TEXT>

     Cumhurbaşkanı Ahmet Necdet Sezer, Başbakan Bülent Ecevit'i telefonla arayarak, bugün taburcu edilecek olmasından duyduğu memnuniyeti dile getirdi. Başbakan Ecevit de bugün İtalya'ya gidecek olan Sezer'e iyi dileklerini iletti. 
     Başbakan Ecevit'in Basın Müşaviri Cem Avcı'nın verdiği bilgiye göre, Cumhurbaşkanı Sezer, Başbakan Ecevit'i saat 11.50'de, tedavi gördüğü Başkent Üniversitesi Hastanesi'ndeki odasından telefonla aradı. Cumhurbaşkanı Sezer, Ecevit'e bugün hastaneden taburcu edilecek olması dolayısıyla duyduğu memnuniyeti iletti. 
     Başbakan Ecevit de, yarın Roma'da yapılacak olan NATO-Rusya Federasyonu Devlet ve Hükümet Başkanları Zirvesi'ne katılmak üzere bugün İtalya'ya gidecek olan Sezer'e iyi dileklerini iletti. 
     Öte yandan, Başbakan Ecevit'in yarın hükümetin 3 yıllık icraatını değerlendirmek üzere Başbakanlık Resmi Konutu'nda saat 13.00'te basın toplantısı düzenleyeceği bildirildi. Ecevit'in basın toplantısını yarın tek başına gerçekleştireceği kaydedildi. Başbakan Ecevit'in basın toplantısına ilişkin metne son şeklini verdiği belirtildi. 
     Bu arada, Başbakan Ecevit, bu sabah rutin doktor kontrolünden geçti. Ecevit'in sabah saatlerinde iki kez 10'ar dakikalık yürüyüş egzersizi yaptığı kaydedildi. 
     Başbakan Ecevit'in hastaneden taburcu olurken kısa bir açıklama yapacağı bildirildi. 
     





</TEXT>
</DOC>
