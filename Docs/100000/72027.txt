<DOC>
<DOCNO> 72027 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/11/son/sontur22.html </URL>
<DATE> 2002/03/11/ </DATE>
<TIME>  </TIME>
<AUTHOR>  </AUTHOR>
<HEADLINE>
İş Bankası'nı soyan kar maskelilere içeriden yardım var mı 
</HEADLINE>
<TEXT>

     İş Bankası 4. Levent Şubesi'nin 5 gün önce soyulmasıyla ilgili araştırmalarını sürdüren polis, silahlı ve maskeli kişilerin, banka personelinden yardım görüp görmediğini inceliyor. 
     Olayın hemen ardından banka çalışanlarının ifadelerini ve parmak izlerini alan polis, soygun sırasında personelin konumlarını belirlemek amacıyla bugün yeniden bankaya gitti. 
     Silahlı ve maskeli kişilerin, banka personelinden yardım görüp görmediğini belirlemeye çalışan Asayiş Şube Müdürlüğü Gasp Büro Amirliği'ne bağlı polisler, bu amaçla olay günü izinli olduğu halde bankaya gelen veya olay anında farklı yerlerde bulunan personel olup olmadığını tespit etmeye çalıştı. 
     Bankadan 40 milyar lira ile 10 bin dolar çalan soyguncuların olayda kullandıkları otomobil üzerinde elde edilen parmak iziyle ilgili incelemeyi de sürdüren polis, soygundan sonra elde edilen boş kovanların incelenmesi sonucu, olayda kullanılan silahların İstanbul'da daha önce herhangi bir suçta kullanılmadığını belirledi. 
     Bu nedenle elde edilen balistik sonuçlar, diğer il emniyet müdürlüklerine de gönderildi. 
     






</TEXT>
</DOC>
