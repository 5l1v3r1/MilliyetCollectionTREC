<DOC>
<DOCNO> 97026 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/20/son/sontur17.html </URL>
<DATE> 2002/07/20/ </DATE>
<TIME>  </TIME>
<AUTHOR>  </AUTHOR>
<HEADLINE>
İstanbul'da sıcak hastanelik yapıyor... 
</HEADLINE>
<TEXT>

     İstanbul'da son günlerde yaşanan aşırı sıcaklar nedeniyle hastanelere yapılan başvurularda artış oldu. 
     Değişik hastanelerden edinilen bilgiye göre, rakama dayalı bir veri oluşturulmamakla birlikte son günlerde aşırı sıcak ve nem dolayısıyla acil servislere giden hastaların sayısında artış gerçekleşti. 
     Şikayetlerin özellikle güneş çarpması ve yanığı, ishal, bulantı, kusma, tansiyon ve yüksek ateş olarak yoğunlaştığını belirten hastane yetkilileri, yatağa bağlı yaşlı hastalar arasında yüksek ateş ve sıvı kaybına bağlı olarak ölümler de olduğunu bildirdiler. 
     Vatandaşları bol miktarda sıvı almaları, özellikle su ve ayran tüketmeleri, çocuklar, yaşlılar, kalp, solunum gibi kronik hastalıkları olanların da 11.00-15.00 saatleri arasında dışarı çıkmamaları konusunda uyaran yetkililer, vatandaşlara bol sebze ve meyve tüketmelerini, sık sık ılık suyla duş almalarını önerdiler. 
     





</TEXT>
</DOC>
