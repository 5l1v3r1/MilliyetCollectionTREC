<DOC>
<DOCNO> 63365 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/21/spor/ytan.html </URL>
<DATE> 2002/01/21/ </DATE>
<TIME>  </TIME>
<AUTHOR> MEHMET TAN  </AUTHOR>
<HEADLINE>
Hezimete davetiye 
</HEADLINE>
<TEXT>

     Beşiktaş değil, Trabzonspor kendi kendisini yendi... Trabzonspor evinde tarihi bir şok yaşarken, Beşiktaş, Avni Aker'de ummadık bir skorla üç puana ulaştı... Birinci golde baraj ve kaleci, bir diğerinde müdahale ve sonunda peş peşe iki yerleşim hatasıyla skor tayin edildi. Yani Trabzon, hezimete davetiye çıkardı. Ve ev sahibi takım, bireysel hatalarının bedelini ağır şekilde ödedi. 
     Beşiktaş, ilk golden sonra oyunu kilitledi. Kalesini savunmada son derece dikkatli davrandı. Beş kişilik savunma blokunun önüne dört kişi daha yığarak, Trabzonspor'a ne geniş alan bıraktı, ne de oyunu organize edecek zaman... Bu oyun kurgusu Trabzonspor'un gol ayaklarının kaybolmasına ve müsabakada etkinliğinin azalmasına yol açtı... Trabzonspor, Beşiktaş'ın savunmasını yıkacak girişimlerden sadece kanat bindirmelerini denedi. Derin top uygulamasını ise hiç yapamadı. Yapabilse, ağır Beşiktaş defansında gol şansı yakalayabilecekti. 
     İkinci golden sonra Trabzonspor'un direnci iyice kırıldı. Beşiktaş'ın kendine olan güveni daha da arttı. Konuk ekip riske hiç girmedi ve yere daha sağlam bastı. Trabzonspor gol peşinde koşarken, defans güvenliğini büyük ölçüde kaybetti... Kaybedince de kalesinde beş gol gördü. 
     SONUÇ... Trabzonspor, evinde tarihi hezimete, defanstaki bireysel hatalar ve kendi yetersizliğiyle uğradı. Ancak Beşiktaş, Tümer'le kullandığı serbest atışta çok klas bir gol kazandı. Buna hiç itirazımız yok. Ne var ki, gole sebep olan pozisyondaki faul çok tartışılacak. Zira Serdar Tatlı, benzer pozisyonlarda ya devam dedi, ya da avantaj kuralına sığındı. Bu da sahadaki gerginliğin artmasına yol açtı. Tartışacak olan faulün olup, olmadığı değil, karşılaşmanın hakeminin faul standardıdır. MHK, daha deneyimli bir hakemi Trabzon'a gönderebilirdi. 
     Ne kadar tartışırsanız tartışın, Beşiktaş beş şık golle Avni Aker'den galip çıktı. Hiçbir şey anarşi ve teröre meşru sebep olamaz. Trabzon seyircisi kendi kendine zarar verdi ve bedelini ağır biçimde ödeyecek. 
     



 SPOR 























</TEXT>
</DOC>
