<DOC>
<DOCNO> 78363 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/14/son/sontur12.html </URL>
<DATE> 2002/04/14/ </DATE>
<TIME>  </TIME>
<AUTHOR>  </AUTHOR>
<HEADLINE>
AİHM Başkanı ''Türkiye'de gelişmeler var..'' 
</HEADLINE>
<TEXT>

     Avrupa İnsan Hakları Mahkemesi AİHM Başkanı Luzius Wildhaber, Türkiye'den ayrıldı. 
     AİHM Başkanı Wildhaber, Strasbourg'a hareketinden önce Atatürk Havalimanı'nda gazetecilere yaptığı açıklamada, Türkiye'deki izlenimleri hakkında bilgi verdi. 
     Türkiye'yi AİHM'deki davalardan bildiklerini belirten Wildhaber, ''Ama gördüm ki, mahkemeye yansıyan Türkiye burada da doğrulanıyor, teyit ediliyor. AİHM'deki Türkiye ile ilgili dava sayısında azalma var. Birçok alanlarda önemli gelişmeler var. Anayasa değişiklikleri, çıkarılan uyum yasaları çok olumlu gelişmeler'' dedi. 
     Wildhaber, yeni düzenlemelerin Türk yargıçlar tarafından doğru uygulanmasının, AİHM'deki Türkiye ile ilgili davalar açısından da olumlu etkiler yaratacağını söyledi. 
     AİHM'de, Türkiye ile ilgili 1990'lardan kalma, bekleyen 3 bine yakın dava bulunduğuna işaret eden Wildhaber, ''Onu eritmeye çalışıyoruz. Gittikçe eriyor. Türkiye ziyaretimde de genelde olumlu izlenimler edindim, insan hakları bakımından olumlu gelişmeler olduğunu gördüm'' diye konuştu. 
     





</TEXT>
</DOC>
