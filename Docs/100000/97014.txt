<DOC>
<DOCNO> 97014 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/20/son/sontur05.html </URL>
<DATE> 2002/07/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Sıcaklar klima satışlarını patlattı... 
</HEADLINE>
<TEXT>

     Aşırı sıcaklar ve yüksek nem, klima satışlarını büyük ölçüde artırdı. 
     Mecidiyeköy'de Arçelik'in bayiliğini yapan Aycan Aytekin, klima satışlarının gözle görülür şekilde arttığını belirterek, ''önceden ayda 2-3 tane klima satılırken, şimdi bir günde bu kadar satıyoruz'' dedi. 
     Genellikle işyerleri için talep edilen klimaların, son 1-2 yıldır konut sahiplerince de tercih edildiğini söyleyen Aytekin, vatandaşların klima alırken servis hizmetine, uygun klima tipine, garantisine ve üretici firmasına dikkat etmesi gerektiğini bildirdi. 
     Piyasada servisi olmayan markalar bulunduğuna dikkat çeken Aytekin, fiyatı ucuz olan bu klimalarda sorun çıktığında müşterinin sıkıntı yaşadığını vurguladı. 
     İhlas Pazarlama Dayanıklı Tüketim Malları Pazarlama Koordinatörü Mazhar Aksoy da, Haziran ayında hemen hemen hiç satış yokken, sıcakların bastırmasıyla birlikte son 15 günde stoklarının yüzde 90'a yakınının tükendiğini belirtti. 
     Bazı bayiler de, halkın sıcaklar bastırmadan klima almadığını, bu nedenle şu an taleplere yetişmekte zorlandıklarını bildirdiler. 
     
     BAZI KLİMA FİYATLARI 
     Peşin fiyatına 7 ay taksit yapılan ve 1 yıl garanti verilen Siemens marka klimalar, verimlilik alanlarına göre 1 milyar 192 milyon lira ile 1 milyar 926 milyon lira, 12 ay taksit yapılan ve 3 yıl garanti verilen Arçelik marka klimalar da, 875 milyon lira ile 3 milyar 262 milyon lira arasında çeşitli ürün seçenekleri sunuyor. 
     Yüzde 30 vade farkıyla 11 ay taksit yapılan ve 3 yıl garanti verilen Beko marka klimalar, 1 milyar lira ile 2 milyar 840 milyon lira, peşin fiyatına 10 ay taksit yapılan ve 5 yıl garanti verilen İhlas marka klimalar 1 milyar lira ile 5 milyar lira, peşin fiyatına 7 taksit yapılan ve 3 yıl garanti verilen Fujitsu marka klimalar da, 1 milyar 280 milyon lira ile 3 milyar 544 milyon lira fiyat aralığındaki tercihleri müşterilerine bırakıyor. 
     Bu fiyatlara, keşif ve montaj da dahil bulunuyor. 
     





</TEXT>
</DOC>
