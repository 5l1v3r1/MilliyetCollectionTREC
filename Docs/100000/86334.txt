<DOC>
<DOCNO> 86334 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/27/son/sondun11.html </URL>
<DATE> 2002/05/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Avrupa Parlamentosu Dünya Kupası Türkiye'nin 
</HEADLINE>
<TEXT>

     Avrupa Parlamentosu tarafından düzenlenen 2002 Dünya Kupası Turnuvası'nda Türkiye şampiyon oldu. 
     Brüksel'de düzenlenen Avrupa Parlamentosu Dünya Kupası maçlarına 18 ülke ile Afrika karması ve AB adaylar karması katıldı. Belçika'da 
     yaşayan ve çalışan, aralarında çok sayıda diplomat, işadamı, gazeteci ve Avrupa Parlamentosu memuru da bulunan bu ekipler, dört ayrı gurupta mücadele etti. Türk ekibi, Avusturya ile golsüz berabere kaldığı, Romanya'ya 1-0 yenildiği turnuvaya heyecansız başladı. Takım, daha sonra AB adaylar karmasını 2-0, Afrika karmasını 1-0 yenerek ve gurubunda ikinci olarak tur atladı. Türkiye, Hırvatistan'ı 1-0, İspanya'yı 4-0 yenerek finale yükseldi. Final maçında Danimarka'yı 3-0 yenen Türk takımı, Avrupa Parlamentosu Dünya Kupası Şampiyonu oldu. Şampiyonada Danimarka ikincilik, İtalya üçüncülük elde etti. Avrupa Parlamentosu yetkilileri tarafından verilen kupa ve madalyaları alan Türk futbolcular, önümüzdeki günlerde, Parlamento'nun yemekli bir kutlama davetinde de hazır bulunacaklar. ''UNIT International'' isimli büyük bir Türk firmasının sponsor olarak destek verdiği Türk takımında Metin Topçam, Haluk Nuray, Ali Aköz, Arif Kubat, Gökhan Kurtulan, Dağhan Ünlüdoğan, Burhan Gündem, Alpay Alptekin, Fakı Baş, Haci Yıldırım, Berkay Mollamustafaoğlu, Hakan Ingüç, Ömer Ezbezci, Cüneyt Işık ve Ulaş Öztürk yer aldı. Avrupa Parlamentosu Kupası'nın Türk takımına verilmesi sırasında bazı ilginç tablo ve espriler de yaşandı. Parlamento yetkilileri, henüz AB ile tam üyelik müzakereleri başlatmamış tek aday ülke olan Türkiye'nin Avrupa'da her alanda varlığını gösterdiğini ve kanıtladığını ifade eden konuşmalar yaparak futbolcuları kutladılar. Kupa maçları sırasında Türk ekibi yalnız bırakmayan Türk sporseverler de, ''Türkiye'nin AB'ye girdiği'' anlamına gelen coşkulu sloganlarla tezahüratta bulundu. Avrupa Parlamentosu, spora verdiği önem ve sporun birleştirici gücü üzerinde duran broşür ve afişlerle organize ettiği Dünya Kupası'nı her yıl düzenlemeyi kararlaştırdı. 
     





</TEXT>
</DOC>
