<DOC>
<DOCNO> 83991 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/14/son/sontur16.html </URL>
<DATE> 2002/05/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Tunceli'de PKK operasyonu... Ali Boğazı'na giriş yasaklandı... 
</HEADLINE>
<TEXT>

     Tunceli'nin Çemişgezek İlçesi Aliboğazı bölgesinde terör örgütü PKK'ya yönelik operasyon başlatıldığı, operasyonun hava unsurlarıyla da desteklendiği ve operasyon bölgesine sivillerin girişinin yasaklandığı bildirildi. 
     Tunceli Valiliği'nden yapılan yazılı açıklamada, Çemişgezek İlçesi Aliboğazı bölgesinin 2001 yılına kadar terör örgütü PKK tarafından sürekli üslenme ve barınma alanı olarak kullanıldığı anımsatılarak, söz konusu bölgede operasyona başlandığı belirtildi. 
     Sağ olarak yakalanan teröristlerin ifadelerinden, bölgede malzeme depoları ve sığınakların bulunduğunun öğrenildiği kaydedilen açıklamada, bölgenin sarp bir arazi yapısına sahip olması nedeniyle, terörist faaliyetlere her zaman müsait olduğuna dikkat çekildi. 
     Operasyon faaliyetlerinin devam ettiğinin belirtildiği açıklamada, şu bilgilere yer verildi 
     ''Operasyonda, ihtiyaç duyulduğunda, kara unsurlarına ateş desteği kapsamında havan topu ve taarruz helikopterleri de kullanılmaktadır. 
     Ayrıca bölgede, geçmiş dönemlerden kalma çok sayıda patlamamış mühimmat ve teröristlerce tuzaklanmış mayınların bulunmasının muhtemel olduğu gözönüne alındığı için Aliboğazı mevkiine sivillerin girmesi yasaklanmıştır.'' Açıklamada, söz konusu bölgeye sivillerin girmesi halinde güvenliklerinin tehlikeye düşebileceği, operasyon esnasında terörist ile vatandaşın ayırt edilememesinden kaynaklanan unsurların olabileceği vurgulanarak, ''Her ne nedenle olursa olsun bir sonraki emre kadar sivillerin söz konusu bölgeye girmesi yasaktır'' denildi. 
     





</TEXT>
</DOC>
