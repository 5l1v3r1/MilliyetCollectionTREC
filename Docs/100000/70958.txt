<DOC>
<DOCNO> 70958 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/05/son/sonspo16.html </URL>
<DATE> 2002/03/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Samsunspor'da Jovanovski dönemi... 
</HEADLINE>
<TEXT>

     Samsunspor, Makedon teknik direktör Georgie Jovanovski ile 1.5 yıllık sözleşme imzaladı. 
     Yücel Uyar'ın istifası sonrasında teknik direktör arayışına giren Samsunspor, eski futbolcusu Jovanovski ile anlaştı. Bugün Samsun'a gelerek kendisini 1.5 yıllığına eski takımına bağlayan sözleşmeye imza atan Makedon teknik adam, Samsunspor'un sezonu en iyi yerde bitirebilmesi için elinden gelen tüm gayreti göstereceğini söyledi. 
     Futbolculuk döneminde taraftarlardan büyük destek gördüğünü belirten Jovanovski, ''Aynı desteği şimdi de teknik adam olarak bekliyorum. Takımlarına güvenmelerini ve sonuna kadar desteklemelerini istiyorum. Hep birlikte bu zor günleri beraberce aşacağız'' dedi. 
     Basın Sözcüsü Suat Çalık da, Jovanovski'nin Samsunspor'da başarılı olacağına inandıklarını ifade ederek, önümüzdeki günlerde daha iyi sonuçlar alacaklarını söyledi. 
     






</TEXT>
</DOC>
