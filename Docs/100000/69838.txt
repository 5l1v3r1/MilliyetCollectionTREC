<DOC>
<DOCNO> 69838 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/27/son/sonspo03.html </URL>
<DATE> 2002/02/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Lucescu maçtan sonra Fenerbahçe ve Beşiktaş'a dokundurdu 
</HEADLINE>
<TEXT>

     Galatasaray Teknik Direktörü Mircea Lucescu, FC Liverpool maçında alınan sonucun kendilerini tatmin etmediğini söyledi. 
     Lucescu, maçtan sonra düzenlediği basın toplantısında, ''Şimdi bize düşen iş İstanbul'da yapamadığımızı Roma'da yapmak. Aldığımız beraberlik bizi tatmin etmiyor. İlk yarıda iyi oynayıp çok fırsat elde ettik. İkinci yarıda ise gücümüzden kaybettik'' diye konuştu. 
     Maçın hakemini de eleştiren Lucescu, kendilerine rakip takımla aynı şekilde davranılmadığını iddia etti. 
     Lucescu, gösterilen sarı kartlarda çifte standart uygulandığını belirterek, ''Hamann ve Xavier çok tehlikeli hareketler yaptı. Ancak kartları biz gördük. Ondan sonra İngiliz gazetelerinin yazdığı gibi çok sert oynuyorlar deniliyor'' dedi. 
     Yedikleri golde gevşediklerini de kaydeden Rumen çalıştırıcı, bu maçta aynen Roma maçında olduğu gibi gol yediklerini, buna önlem almak zorunda olduklarını söyledi. 
     Rumen çalıştırıcı, herşeye rağmen bu kadar oyuncu eksiğine ve içinde bulunulan duruma göre değerli bir puan aldıklarını belirterek, ''Bu takım çok daha fazla puan kazanabilirdi. Ligde kaybettiğimiz oyuncuların acısını Şampiyonlar Ligi'nde puan kaybederek çekiyoruz'' şeklinde konuştu. 
     Lucescu, ayrıca Galatasaray'ın son 2 sezonda Türkiye'ye rakiplerinin 10 senede kazandıramadığı 35 puan kazandırarak büyük başarı elde ettiğini dile getirdi. 
     

     
</TEXT>
</DOC>
