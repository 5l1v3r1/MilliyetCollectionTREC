<DOC>
<DOCNO> 59364 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/28/ekonomi/eko02.html </URL>
<DATE> 2001/12/28/ </DATE>
<TIME>  </TIME>
<AUTHOR>  </AUTHOR>
<HEADLINE>
A takımı’na davet 
</HEADLINE>
<TEXT>

Ecevit’in ABD gezisine özel davetle götürmek istediği işadamları belli oldu. Başbakan’ın özel önem verdiği geziye iş dünyasının A takımı katılacak 
     SERPİL ÇEVİKCAN Ankara 

     Başbakan Bülent Ecevit’in 15 - 19 Ocak tarihleri arasında gerçekleştireceği ABD gezisine özel davetle götürmek istediği işadamlarının büyük bölümü belli oldu. 
     Listeyi Türkiye Odalar ve Borsalar Birliği TOBB Başkanı Rifat Hisarcıklıoğlu ile birlikte oluşturan Ecevit’in gezinin ekonomi ayağına büyük önem verdiği, bu nedenle iş dünyasının "A takımı" olarak isimlendirilen işadamlarını davet edeceği öğrenildi. 
     11 Eylül saldırısının ardından başlayan süreç, Irak’a olası müdahale ve Kıbrıs konularının ele alınacağı gezinin en kritik gündem maddesini ekonomi oluşturacak. 
     
     Yatırımlar ve kotalar gündemde 
     Başbakan Ecevit, ABD Dışişleri Bakanı Colin Powell’in ziyaretinde de ısrarla vurgulanan, "Yatırımların artırılması ve tekstil kotalarında yeni ayarlamaların yapılması" konusunu ABD yönetimine en üst düzeyde aktaracak. 
     Öte yandan ABD ziyareti, Türkiye ekonomisinin 2002’in ilk altı ayında rahat nefes alabilmesi için kritik değerde olan 16,3 milyar dolarlık kaynak aktarımının pürüzsüz sağlanması açısından büyük önem taşıyacak. 
     
     Yüksek katılım 
     Ecevit’in bu gerekçelerle gezinin ekonomi boyutunu çok önemsediğini vurguladığı ve bu görüşünü işadamları listesinin oluşmasında etkin rol oynayan aynı zamanda Dış Ekonomik İlişkiler Kurulu DEİK Yönetim Kurulu Başkanı olan Hisarcıklıoğlu’na da aktardığı kaydedildi. 
     Ecevit’in iş dünyasından yüksek düzeyde ve çok sayıda katılım arzu ettiği ve listenin de bu çerçevede oluşturulmaya başlandığı belirtildi. 
     
İşadamları 5’er bin dolar ödeyecekler      Başbakan’ın özel davetiyle geziye çağırılacak olan işadamlarından başlıcaları şöyle 
     Rahmi Koç, Mustafa Koç, Sakıp Sabancı, Aydın Doğan, Bülent Eczacıbaşı, TOBB Başkanı Rifat Hisarcıklıoğlu, TÜSİAD Başkanı Tuncay Özilhan, Türkiye İhracatçılar Meclisi TİM Başkanı Oğuz Satıcı, İktisadi Kalkınma Vakfı İKV Başkanı Meral Gezgin Eriş, Dış Ekonomik İlişkiler Kurulu DEİK onur üyesi Jak Kamhi, Ankara, İstanbul ve İzmir ticaret ve sanayi odalarının başkanları, tekstil sektörünün oda ve borsa başkanları. 
     Hükümetin davetli işadamlarının gezi süresince ABD’li muhataplarıyla iş bağlantıları kurabilmelerinin amaçlandığı da belirtildi. 
     Ziyaret için işadamlarından ortalama 5 bin dolar talep edileceği de öğrenildi. 
     



 EKONOMİ 




















</TEXT>
</DOC>
