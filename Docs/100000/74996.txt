<DOC>
<DOCNO> 74996 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/28/guncel/gun03.html </URL>
<DATE> 2002/03/28/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD’de 500 bin dolara Kenan Evren Kürsüsü’ 
</HEADLINE>
<TEXT>

Florida’nın Atlantik Üniversitesi’nde açılan Kenan Evren Kürsüsü’nün projesi Evren Vakfı’ndan, 500 bin dolarlık parası ise devlet bütçesinden 
     YASEMİN ÇONGAR Washington 

     Türkiye’nin dünyanın belli başlı üniversitelerinde, Türk tarih ve kültürünün araştırılması ve öğretilmesini teşvik amacıyla kurulmasına öncülük ettiği özel kürsülere bir yenisi ABD’nin Florida Atlantik Üniversitesi’nde eklendi. Yarısı Türk devlet bütçesinden, yarısı da üniversitenin kendi fonlarından olmak üzere toplam bir milyon dolar finansmanla kurulan kürsü, Türkiye’yi tanıtan dersler ve programlar düzenleyecek. Yeni kürsü Türkiye’nin 7. Cumhurbaşkanı Kenan Evren’in adını taşıyacak. 
     Milliyet’in, "Kürsü kurmak için neden ABD’nin önde gelen eğitim kurumları arasında yer almayan Florida Atlantik Üniversitesi seçildi " ve "Neden bu kürsüye Kenan Evren adı verildi " sorularına aldığı yanıtlar, fikrin Kenan Evren Vakfı’na, fikrin onaylanması ve finansmanla desteklenmesinin ise Başbakanlık’a ait olduğunu ortaya koydu. 
     Türk Dışişleri Bakanlığı’nın ABD’de kürsü açılması için öncelik verdiği eğitim kurumları arasında yer almayan Florida Atlantik Üniversitesi, Kenan Evren Vakfı tarafından seçildi. Bir yetkili, Evren’in tatil amacıyla Florida’ya geliş gidişlerinde tanıştığı, ABD’de yerleşik bazı Türklerin teşviki sonucu, Atlantik Üniversitesi’nde kendi adıyla bir kürsü kurdurma fikrini benimsediğini ve bu fikrin Kenan Evren Vakfı tarafından projelendirildiğini bildirdi. 
     
     Para Tanıtma Fonu’ndan 
     Aynı yetkiliye göre, Kenan Evren Vakfı bu projeyi, Başbakanlık Tanıtma Fonu’na sundu. Başbakanlık Tanıtma Fonu Kurulu da, projeyi uygun görerek 500 bin dolar finansman sağlamaya karar verdi. Karşılıklılık esası çerçevesinde, üniversitenin de bu finansmanı birebir eşlemesi sonucu, bir milyon dolarlık kürsü kurulmuş oldu. 
     Kürsünün adının seçiminde ise, Başbakanlık ya da Atlantik Üniversitesi’nin tercihi doğrudan rol oynamadı. Fikir Kenan Evren Vakfı’ndan geldi. Ancak, Türkiye’nin tarihsel mirasını, bugününü, özellikle de demokratik çehresini yansıtan bir ad yerine, 12 Eylül askeri darbesiyle özdeşleşmiş Kenan Evren adının ABD’deki bir üniversite kürsüsüne verilmesine "yeşil ışık" bizzat Başbakanlık tarafından yakıldı. 
     Florida’nın Boca Raton kentindeki üniversite kampusunda düzenlenen açılış törenine, Kenan Evren’in yanı sıra, Kültür Bakanı İstemihan Talay, Washington Büyükelçisi Faruk Loğoğlu, emekli general Alexander Haig ve ABD Kongresi’ndeki Türk Dostluk Grubu’nun lideri Robert Wexler da katıldı. 
     



 GÜNCEL 





















</TEXT>
</DOC>
