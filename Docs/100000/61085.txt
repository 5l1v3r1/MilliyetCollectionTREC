<DOC>
<DOCNO> 61085 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/08/ekonomi/eko07a.html </URL>
<DATE> 2002/01/08/ </DATE>
<TIME>  </TIME>
<AUTHOR>  </AUTHOR>
<HEADLINE>
İşsiz bankacıya eğitim harçlığı 
</HEADLINE>
<TEXT>

BDDK’nın öncülüğünde başlatılan projeyle işsiz bankacılar, harçlık ve yol parası verilerek istihdam garantili kurslara alınacak 
     Bankacılık Düzenleme ve Denetleme Kurumu BDDK , işsiz kalan bankacılar için çeşitli projeler hazırladı. 
     Dünya Bankası’nın özelleştirme sonucunda ortaya çıkan sosyal sorunların giderilmesine dönük sağladığı kredinin bir bölümü bu alanda kullanılacak. İş Kurumu, işsiz bankacıların eğitimi için bir ihale açacak. İhaleyi üstlenen kuruluş, eğitime katılanların en az yüzde 50’sine istihdam garantisi verecek. 
     İşsiz bankacılar muhasebe, turizm ve diğer alanlarda istihdam edilebilmeleri için altı ay ile bir yıl arasında kurs görecek. Kurs süresince bankacılara her gün için bir günlük asgari ücret üzerinden ödeme yapılacak. Eğitime alınan bankacıların yol masrafları da üstlenilecek. Kurs sonunda işsiz bankacılar, eğitim aldıkları alanlarda çeşitli işlere yerleştirilecek. 
     
     Ücretsiz danışmanlık 
     Ayrıca, kendi işini kurmak isteyen bankacılara vergi mevzuatından, belediyelerde yapılacak işlemlere kadar hangi alanda ne yapması gerektiği ve hangi ilde, hangi alanda işin kurulabileceği konusunda bilgi verilecek. 
     



 EKONOMİ 





















</TEXT>
</DOC>
