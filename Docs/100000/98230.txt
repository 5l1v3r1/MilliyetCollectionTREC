<DOC>
<DOCNO> 98230 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/26/son/sontur18.html </URL>
<DATE> 2002/07/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Şükrü Sina Gürel, örgütteki kopmaları önlemeye çalışıyor... 
</HEADLINE>
<TEXT>

     Dışişleri Bakanı ve Başbakan Yardımcısı Şükrü Sina Gürel, ''Birilerinin, Ecevit hükümetini düşürerek, erken seçim için, Türkiye'nin siyasetinin önünü açmak için değil, sadece hükümete el koymak ve şimdiye kadar doğrudan etkileyemedikleri, belki etkilemeye çalıştıkları, ama doğrudan el koyamadıkları siyasete el koymak için çaba gösterdiklerini'' söyledi. 
     Bakan Gürel, DSP İstanbul İl Başkanlığı'nda yapılan örgüt toplantısından sonra basın toplantısı düzenledi ve soruları yanıtladı. 
     Gürel, bir gazetecinin ''Partinizdeki dağılmaların arkasında bir senaryo olduğu söyleniyor. Nasıl değerlendiriyorsunuz '' şeklindeki sorusu üzerine, siyasete girmeden önce siyasi tarih araştırmacılığıyla uğraştığını vurgulayarak, şöyle konuştu 
     ''Şimdi bu açıdan bakarak söyleyebilirim ki 3 yıl sonra, 10 yıl sonra Türkiye'nin bugünlerini anlatmak için yola çıkan, bugünkü olayların örgüsünü ortaya koyarak, dediğiniz senaryoları yazmak isteyen siyasal tarihçiler olursa ki olacaktır, onların işi çok kolay olacak. Çünkü sizin yazdığınız, çizdiğinize bakacaktır. Gazetelerde yer alan haberlere bakacaktır. Nerelerde hangi toplantıların yapıldığına, kimlerin neler görüştüğüne ve bütün bunların sonucu olarak da DSP'nin nasıl kundaklandığına bakacaktır ve sonuç çıkaracaktır. 
     Bence bu kadar basit, bu kadar yalın, bu kadar herkesin gözü önünde yürütülen bir çaba olmuştur ve birileri Ecevit hükümetini düşürerek, erken seçim için falan değil, Türkiye'nin siyasetinin önünü açmak için falan değil, sadece hükümete el koymak ve şimdiye kadar doğrudan etkileyemedikleri, belki etkilemeye çalıştıkları, ama doğrudan el koyamadıkları siyasete el koymak için çaba göstermişlerdir. Bunun kanıtlarını siz kendi arşivlerinizde, haberlerinizde bulabilirsiniz.'' 
     
     ÖRGÜT AYAKTADIR 
     Dışişleri Bakanı ve Başbakan Yardımcısı Şükrü Sina Gürel, Demokratik Sol Parti'nin DSP , bazı ''yanlış ve abartılı haberlere'' rağmen örgütüyle ayakta olduğunu söyledi. 
     Bakan Gürel, Zeytinburnu'ndaki DSP İstanbul İl Merkezi'nde, bazı milletvekilleri, DSP İstanbul il ve ilçe teşkilatları yöneticileriyle basına kapalı olarak yapılan toplantının ardından basın toplantısı düzenledi. 
     Toplantıya ilişkin yaptığı değerlendirmede Gürel, ''DSP, bazı yanlış ve abartılı haberlere rağmen örgütüyle ayaktadır. Demokratik solcular hiçbir provokasyona kapılmadan, hiçbir başka tahrike kapılmadan partilerine ve bu ülkeye sahip çıkmaya devam ediyor'' dedi. 
     TBMM'nin, 29 Temmuz Pazartesi günü seçim tarihinin saptanması konulu olağanüstü gündemle toplanacağını hatırlatan Gürel, bir gazetecinin ''DSP'nin seçimi onaylamadığını'' hatırlatması üzerine, şunları söyledi 
     ''Hepimiz orada olacağız. Daha önce de Sayın Başbakanımız açıkladı, DSP'nin erken genel seçim konusundaki tutumunu... Ama madem ki bizim dışımızdaki bütün siyasi partiler bir erken seçim konusunda irade oluşturdular, o zaman bizim başkalarını ikna ederek erken seçimi engellememiz mümkün olmayacağına göre, sakıncaları dile getirmekle birlikte erken seçim kararına katılmayı kararlaştırdık.'' 
     ERKEN SEÇİM VE AB YASALARI 
     Gürel, ''Erken seçim kararının alınmasının ardından AB ile ilgili yasaların çıkıp çıkmayacağına'' yönelik soruya da şu karşılığı verdi 
     ''Erken seçim kararı aldıktan sonra TBMM'nin, başka tasarıları ele alması mümkün olabilecek midir Bunu da hep birlikte göreceğiz. Çünkü başka tasarıları ele alması gerektiğini söyleyenler de bu konuda bir türlü fikir birliği yapamamışlardır. Biz şimdiye kadar 'yapacak işimiz var, erken seçim bu tarihte doğru olmaz' diyorduk, ama bizi dinleyen çıkmadı. Erken seçimse erken seçim... Ondan sonrasına da bakarız.'' ABD ve Irak'la ilgili bir soru üzerine, Türkiye'nin her zaman ulusal çıkarlarını önde tuttuğunu, bunun, Irak konusunda da devam edeceğini ifade eden Gürel, şöyle dedi 
     ''Bu konuda önce ABD'nin, düşüncelerini netleştirmesi gerekiyor. Bizim düşüncelerimiz net. Irak'ın toprak bütünlüğünü gözeten, Irak halkına hiçbir şekilde zarar vermeyecek olan bir girişime ancak destek olabiliriz. Onun dışında bizim bölge ile komşularımızla ilgili ne düşündüğümüz ve bölge işbirliği konusunda ne kadar açık olduğumuz herkes tarafından biliniyor.'' 
     





</TEXT>
</DOC>
