<DOC>
<DOCNO> 53626 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/22/son/sontur11.html </URL>
<DATE> 2001/11/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Yeni bir yağışlı hava geliyor 
</HEADLINE>
<TEXT>

     Türkiye, yarın Orta Akdeniz üzerinden gelen yeni bir yağışlı havanın etkisine girecek. Sağanak yağışlar yarın Ege'de, 24 Kasım Cumartesi günü Ege, Akdeniz ve İç Anadolu'nun batısında ''etkili ve sürekli'' olacak. Hava sıcaklıkları Cumartesi akşamından başlamak üzere 8-10 derece düşecek. Sıcaklıkların azalmasıyla birlikte yağışlar, Pazar günü yurdun kuzey, iç ve doğu bölgelerinde kara dönüşecek. 
     Türkiye, yarın öğle saatlerinden itibaren Orta Akdeniz üzerinden gelen yeni bir yağışlı havanın etkisine girecek. 
     Yağışlar yarın Ege, Cumartesi günü Ege'nin yanı sıra Akdeniz ve İç Anadolu'nun batısında etkili ve sürekli olacak. Yarın ve Cumartesi günü lodos batıdan başlayarak zamanla iç ve doğu bölgelerde fırtına şeklinde esecek. 
     Hava sıcaklıkları ise Cumartesi akşamından itibaren 8-10 derece azalacak. Sıcaklıkların düşmesiyle birlikte yağışlar, Cumartesi gecesi ile Pazar günü yurdun kuzey, iç ve doğu bölgelerinde kar yağışına neden olacak. 
     Meteoroloji uzmanları şiddetli yağış ve lodos ile hafta sonunda beklenen kar yağışının getireceği olumsuz şartlar nedeniyle ilgililerin ve vatandaşların tedbirli olmalarını istediler. 
     -İÇ EGE VE GÖLLER BÖLGESİ'NDE ŞİDDETLİ YAĞIŞ- Meteorolojik değerlendirmelere göre, yarın, Marmara, Ege, Batı Akdeniz ile İç Anadolu'nun kuzeybatısı yağmur ve yer yer sağanak yağışlı, diğer yerler parçalı ve bulutlu geçecek. 
     Kuvvetli lodosla birlikte görülecek sağanak yağışların, özellikle İç Ege ve Göller Bölgesi'nde şiddetli olması tahmin ediliyor. 
     Ege, Akdeniz ve İç Anadolu'nun batısında Cumartesi günü beklenen yağışlar da etkili ve sürekli olacak. Sıcaklıkların azalmasıyla birlikte Trakya, Batı Karadeniz ile Kuzey Ege'nin iç kesimlerinde karla karışık yağmur ve kar yağışı bekleniyor. Lodos güney, iç ve doğu kesimlerde zaman zaman fırtına şeklinde esecek. 
     Haftanın son gününde ise Marmara'nın doğusu, Karadeniz, İç Anadolu'nun kuzey ve doğusu, Doğu Akadeniz ile Doğu ve Güneydoğu Anadolu bölgeleri yağışlı geçecek. 
     Yağışlar, kuzey ve doğuda ''etkili'' olmak üzere Doğu Akdeniz'de yağmur, Marmara'nın doğusu ve Karadeniz kıyılarında karla karışık yağmur ve kar, diğer yerlerde ise kar şeklinde olacak. 
     






</TEXT>
</DOC>
