<DOC>
<DOCNO> 68336 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/18/son/sontur12.html </URL>
<DATE> 2002/02/18/ </DATE>
<TIME>  </TIME>
<AUTHOR>  </AUTHOR>
<HEADLINE>
''Türkiye'de başı örtülülere saldırı var'' diyen Kavakçı'ya dava 
</HEADLINE>
<TEXT>

     Milletvekilliği düşürülen Merve Safa Kavakçı hakkında, ''Türkiye Cumhuriyeti'ni tahkir ve tezyif etmek'' suçunu işlediği gerekçesiyle 1 ile 6 yıl arasında ağır hapis cezası istemiyle dava açıldı. 
     İstanbul Cumhuriyet Savcısı Nurten Altınok tarafından hazırlanan iddianamede, Merve Safa Kavakçı'nın, 26 Kasım 2001 tarihinde Kanal D'de, Katar'dan yayın yapan El Cezire Televizyonu'ndaki bir söyleşisinin yayınlandığını ve bu haberin suç ihbarı olarak kabul edildiği belirtildi. 
     Kavakçı'nın, söyleşi sırasında, ''Türkiye'deki başı örtülü bayanlara saldırı olduğunu ve bu duruma sivil toplum örgütlerinin müdahale etmesi gerektiğini'' söylediği anlatılan iddianamede, Kavakçı'nın aynı söyleşide ''yemin etmesinin engellendiğini, ayrımcılığa uğradığını, Türkiye'deki kadınların yüzde 70'inin örtünmeyi seçtiğini, Refah Partisi'nin de kendisini kabul ettiği için kapandığını'' ileri sürdüğü kaydedildi. 
     İddianamede, Kavakçı'nın, ''Türkiye Cumhuriyeti'ni tahkir ve tezyif etmek'' suçundan 1 ile 6 yıl arasında ağır hapis cezasına çarptırılması istendi. 
     Kavakçı'nın yargılanmasına, önümüzdeki günlerde İstanbul Ağır Ceza Mahkemesi'nde başlanacak. 
     






</TEXT>
</DOC>
