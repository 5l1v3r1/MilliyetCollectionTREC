<DOC>
<DOCNO> 76616 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/05/son/sondun36.html </URL>
<DATE> 2002/04/05/ </DATE>
<TIME>  </TIME>
<AUTHOR>  </AUTHOR>
<HEADLINE>
AB Komisyonu, AB diplomatlarının aşağılanmadığını iddia etti 
</HEADLINE>
<TEXT>

     AB Komisyonu, Ortadoğu'ya gönderilen AB heyetinin ''aşağılandığının'' doğru olmadığını savundu. 
     Komisyon Sözcüsü Emma Udwin, günlük olağan basın toplantısında, Ortadoğu'ya giden AB Dönem Başkanı İspanya Dışişleri Bakanı Josep Pique ile AB Yüksek Temsilcisi Javier Solana'nın Filistin lideri Yaser Arafat ile görüşmelerinin İsrail tarafından engellenmesini ve Filistinli temsilciler ile görüşememelerini değerlendirdi. 
     AB heyetinin bölgeye giderken bir riske girdiğinin bilincinde olduğunu anlatan Udwin, AB görüşlerinin, İsrail Dışişleri Bakanı Şimon Perez'e ve Başbakan Ariel Şaron'a açıkça yansıtıldığını anlattı. 
     AB Komisyonu'nun, İsrail-Filistin çatışmasına barışçı çözümün, BM Güvenlik Konseyi'nin kararlarına uyulmasından, ateşkesten, terörizme ve şiddet eylemlerine son verilmesinden geçtiğini düşündüğünü belirten sözcü, İsrail, Filistin, ABD, AB, Rusya ve ılımlı Arap ülkelerinin katılacağı uluslararası bir konferans çağrısını tekrarladı. 
     Udwin, Filistinli yetkililerin, Ortadoğu'ya giden AB heyeti ile görüşmek istemediklerini, AB'nin aşağılandığı görüşünün de Filistinlilerden kaynaklandığını belirtti. 
     AB'nin, ABD Başkanı George Bush'un Ortadoğu konusunda yaptığı açıklamayı memnuniyetle karşıladığını, Washington'un güçlü bir yaklaşım sergilemesinin sevindirici olduğunu, bunun bir tavır değişikliği olarak algılandığını anlatan sözcü, AB-ABD temaslarının gelecek hafta yoğunlaşacağını bildirdi. 
     






</TEXT>
</DOC>
