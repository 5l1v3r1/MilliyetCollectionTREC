<DOC>
<DOCNO> 77082 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/08/son/sondun05.html </URL>
<DATE> 2002/04/08/ </DATE>
<TIME>  </TIME>
<AUTHOR>  </AUTHOR>
<HEADLINE>
İsrail helikopterlerinden mülteci kampına füze saldırısı 
</HEADLINE>
<TEXT>

     İsrail helikopterlerinin Batı Şeria kentlerinden Cenin'in batısındaki bir Filistin mülteci kampına füze saldırısında bulunduğu bildirildi. 
     Mülteci kampının yakınındaki bir hastanede çalışan işçiler, İsrail helikopterlerinin, kampa 20 kadar füze fırlattığını belirttiler. Söz konusu kamp İsrail ordusunun Filistin topraklarında 11 günden beri devam eden saldırısı sırasında en şiddetli çatışmaların yaşandığı bölge olarak biliniyor. 
     Hastane görevlileri, İsrail askerlerinin füze saldırısının olduğu sıralarda hastaneye yaşlı bir yaralı getirdiklerini kaydettiler. 
     İsrail ordusundan yapılan açıklamada kamp yakınındaki çatışmalar hakkında yorumda bulunulmazken, kamptaki 150 kadar militanın gece yarısından hemen sonra silahlarıyla birlikte teslim oldukları belirtildi. 
     Ancak söz konusu kampta mevzilenmiş Hamas militan grubunun lideri Cemal Abdüsselam, İsrail ordusunun, kamptaki militanların teslim oldukları yolundaki açıklamasını yalanlayarak, militanların ölene kadar savaşmaya hazır olduklarını vurguladı. 
     






</TEXT>
</DOC>
