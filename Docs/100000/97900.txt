<DOC>
<DOCNO> 97900 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/25/son/sondun07.html </URL>
<DATE> 2002/07/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Blair'in danışmanlarının yıllık maliyeti 5 milyon sterlin... 
</HEADLINE>
<TEXT>

     İngiltere'de, Başbakan Tony Blair'in 64 danışmanının bulunduğu, bunların vergi mükelleflerine yıllık maliyetinin 5 milyon sterlini yaklaşık 13 trilyon lira bulduğu bildirildi. 
     Parlamento'daki bir grup milletvekilinin soru önergesine üzerine bu açıklamayı yapan hükümet, danışmanların 25'inin doğrudan Başbakan'a bağlı olarak görev yaptıklarını, bunların maaş, yolluk ve harcırah gibi giderlerinin 2 milyon sterlin olduğunu, diğer danışmanların ise devletin bazı birimlerinde Başbakan'a hizmet verdiklerini belirtti. 
     Hükümetin yanıtında, bakanların yurtdışına yaptıkları gezilerde yıllık harcama 5,6 milyon sterlin olarak verilirken, bunun 1,68 milyon sterlinlik bölümünün Başbakan Tony Blair'e ait olduğu kaydedildi. 
     Muhalefetteki Liberal Demokrat Parti sözcüleri, hükümeti bu konuda ''sinsi davranmakla'' ve söz konusu rakamları tam Parlamento'nun yaz tatiline girdiği sırada açıklayarak kamuoyu ve siyasetin eleştirilerinden kaçırmakla suçladı. 
     Muhafazakar Parti sözcüsü Geoffrey Clifton-Brown da, ''Hükümet vergi mükelleflerinin dişlerinden tırnaklarından ayırarak verdikleri parayı kabul edilemez biçimde harcıyor. Hem Blair'in çevresindeki danışmanlar ordusu, hem de yurtdışı gezilerinde yapılan harcamalar İngiliz siyaset geleneğinde yeri olmayan şeylerdir'' dedi. 
     Kamu Yaşamındaki Standartları Belirleme Komisyonu'nun halen Blair'in danışmanlarıyla ilgili bir soruşturmayı sürdürmekte olduğunu hatırlatan basın ise özellikle Blair'in basın danışmanı Alastair Campbell gibi kişilerin aldıkları para ve buna karşılık yaptıkları hizmetlerin mercek altında olduğunu yazdı. 
     





</TEXT>
</DOC>
