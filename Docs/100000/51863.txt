<DOC>
<DOCNO> 51863 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/12/son/sondun20.html </URL>
<DATE> 2001/11/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Terörist Muhammed Atta için Finlandiya gazetesine ilan verildi... 
</HEADLINE>
<TEXT>

     Finlandiya'da, ABD'deki 11 Eylül saldırıların lideri olmakla suçlanan Muhammed Atta'nın kız arkadaşı olduğu iddia edilen bir kişinin, Atta hakkında gazeteye verdiği ölüm ilanı tepki çekti. 
     Ülkenin en büyük ve en saygın gazetesi Helsingin Sanomat Yazı İşleri Müdürü Janne Virkkunen, dün gazetede Rouquayyah imzasıyla İngilizce yayımlanan ölüm ilanının okurların tepkisine neden olduğunu söyledi. 
     Virkkunen, bu kadının ölüm ilanının uzun bir versiyonunu terörist saldırıyla bağlantısı olabileceği şüphesiyle birkaç hafta önce yayımlamayı reddettiklerini, ancak daha sonra yaptıkları incelemede terörizmle ilgisini bulamadıkları için ilanı yayımlamaya karar verdiklerini belirtti. 
     Helsingin Sanomat gazetesinde dün yayımlanan ölüm ilanı, Muhammed Atta'nın kullandığı isimlerden Muhammed El-Emir adıyla yer aldı. 
     Gazeteye göre, ölüm ilanını vermeden önce, polis ve yasal makamlarla temasa geçen kadına, bu ilanı vermesinin yasal sonuçları olmayacağı söylendi. 
     Öte yandan Ilta-Sanomat gazetesinin bugünkü haberinde, söz konusu kadının Finlandiya'da 1971 yılından itibaren yaşamaya başlayan, Avustralya vatandaşı 58 yaşında Müslüman biri olduğu belirtildi. 
     Habere göre, gerçek ismini vermeyen ve klasik arkeoloji öğrencisi olduğunu söyleyen kadın, internette sohbet odasında tanıştıkları ve kendisini Mısırlı bir mimar olarak tanıtan Atta ile konuştuklarını, ABD'deki saldırılar hakkında bilgisi olmadığını belirtti. Söz konusu kadın, Atta ile sohbetlerinin sıcak geçtiğini, onun büyüleyici ve çekici bir kişi olduğunu söyledi. 
     Helsingin Sanomat, Atta ile kadının internet arkadaşlığının yaklaşık bir yıl sürdüğünü yazdı. 
     






</TEXT>
</DOC>
