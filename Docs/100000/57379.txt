<DOC>
<DOCNO> 57379 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/15/son/sonspo09.html </URL>
<DATE> 2001/12/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Denizli "Kaybettiğimiz üç maçta daha çok gol pozisyonumuz vardı" 
</HEADLINE>
<TEXT>

     Fenerbahçe Teknik Direktörü Mustafa Denizli, ''Daha önce kaybettiğimiz 3 maçta da Bursaspor karşılaşmasından daha iyi mücadele ettik'' dedi. 
     Samandıra Tesisleri'nde yapılan antrenman sonrasında basın mensuplarının sorularını yanıtlayan Mustafa Denizli, Bursaspor maçındaki performanslarını değerlendirerek, ''Kaybettiğimiz maçlarda daha çok gol pozisyonuna girmiştik. Ancak düşündüklerimizi gerçekleştiremedik. Bazen böyle olur. Ama bundan sonra düşündüklerimizi daha çok gerçekleştirmeye çalışacağız'' diye konuştu. 
     Yarın başlayacak Ramazan Bayramı'na da değinen Denizli, ''Bayramlar eskisi gibi keyifli kutlanmıyor. Umarım Türk ulusu için bu son sıkıntılı bayram olur. Bayramın herkese mutluluk getirmesini diliyorum'' diye konuştu. 
     Fenerbahçe, ligde Diyarbakırspor ile yapacağı maçın hazırlıklarına, ara vermeden başladı. 
     Samandıra Tesisleri'nde, teknik direktör Denizli yönetiminde gerçekleştirilen antrenmanda sarı-lacivertli futbolcular, serbest çalışmanın ardından, yarım alanda çift kale maç yaptı. 
     Antrenmana, sakatlıkları bulunan Rüştü, Deniz Uygar, Mert Meriç, Yusuf ve hasta olan Serhat katılmazken, Ogün ve Rapaiç takımdan ayrı koşu yaptı. 
     Bursaspor maçında 90 dakika forma giyen Abdullah, koşu ve serbest çalışmanın ardından idmanı tamamlarken, çift kale maçta ayağına darbe alan genç oyuncu Erhan da antrenmanı yarıda bıraktı. 
     Sarı-lacivertli futbolcuların idmanda oldukça neşeli oldukları gözlendi. 
     Çift kale maç öncesinde Mustafa Denizli'nin yer aldığı takımın, resmi karşılaşmalar öncesinde olduğu gibi kenetlenerek, galibiyet yemini etmesi ilginç bir görüntü oluşturdu. 
     Yarını izin yaparak geçirecek Fenerbahçeli futbolcular, 17 Aralık Pazartesi günü yapacağı idmanla Diyarbakırspor maçı hazırlıklarını sürdürecek. 
     






</TEXT>
</DOC>
