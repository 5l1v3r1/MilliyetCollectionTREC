<DOC>
<DOCNO> 86292 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/27/spor/spo01.html </URL>
<DATE> 2002/05/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Kartal yıkılmaz 
</HEADLINE>
<TEXT>

Beşiktaş İkinci Başkanı Hüsnü Güreli, Türkiye’yi ayağa kaldıracak bir takım kurduklarını iddia etti, "Çarşambaya kadar bombalar patlayacak" dedi 
     Listesi kabarık 
     MONDRAGON transferinin olumsuz bitmesiyle taraftarların tepkisini alan Beşiktaş, yıldız futbolcuları renklerine katıp güven kazanma hesaplarında. İkinci Başkan Hüsnü Güreli, çarşamba gününe kadar iki veya üç futbolcuyla birlikte İstanbul’a geleceklerini iddia etti. Güreli, kaleci konusunda "Pletikosa, Alexander Ricardo ve Mazzantini ile her konuda anlaştık" dedi. 
     
     Luce de arıyor 
     GÜRELİ, Mondragon’dan vaçgeçerek en doğru kararı verdiklerini de söyleyerek, "Lucescu da İtalya’da birkaç kaleciyle daha temasta. Ayrıca Brezilya Milli Takım kalecisi Dida’nın menajeri de bize teklifte bulundu. Şu an önümüzde 5-6 hazır isim var. Lucescu isteyecek, biz bitireceğiz. Kaleci konusunda kaybettiğimiz bir şey yok. Aksine belki de çok şey kazandık" diye konuştu. 
     
     Yıldızlar sırada 
     KALECİ transferinde son kararı vermeye hazırlanan Beşiktaş’ta orta saha ve forvet için arayışlar devam ediyor. Güreli, Brezilya ağırlıklı bir liste oluşturduklarını açıklayıp şunları söyledi "Jorginho ve Edilson ile yaptığımız görüşmeler olumlu geçti. Nouma ile kesin olarak anlaştık. Raporu geldikten sonra imza atacağız. Türkiye’yi ayağa kaldıracak bir kadro kuruyoruz" dedi. 
     
Yılmaz’dan açılış      Beşiktaş Kulübü Çilekli Tesisleri dün düzenlenen törenle açıldı. Başbakan Yardımcısı Mesut Yılmaz, İstanbul Valisi Erol Çakır, Beşiktaş Belediye Başkanı Yusuf Namoğlu’nun da katıldığı açılışta Başkan Serdar Bilgili’nin yanısıra birçok üye de hazır bulundu. Başkan Bilgili yaptığı konuşmada, "Beşiktaş’ı dünya kulübü yapacağız. Bu sadece sportif alanda değil, kulüp bazında da herkese örnek olacak" diye konuştu. Fotoğraf Cengiz Malgır 
     
Sellami kazandı      BEŞİKTAŞ’IN eski futbolcularından Sellami, Siyah - Beyazlılar’dan 200 bin dolar alacağı olduğu gerekçesiyle FIFA’ya yaptığı başvurudan olumlu yanıt aldı. FIFA, dosyayı inceledikten sonra Beşiktaş’ın Faslı futbolcuya 200 bin dolar ödemesi kararını verdi. Siyah - Beyazlılar’ın transfer mevsimi bitene kadar bu parayı Sellami’ye ödemesi gerekiyor. 
     
Bilgili’den Ankara turu      BEŞİKTAŞ Başkanı Serdar Bilgili, bugün Ankara’da Galatasaray ve Fenerbahçe’nin gündeme getirdiği vergi affıyla ilgili olarak bazı görüşmelerde bulunacak. Beşiktaş Başkanı, "Bizim verdiğimiz, rakiplerimizin ise ödemediği vergiler kadar Beşiktaş’a kaynak aktarılsın. Ya da İnönü ve Ümraniye için alınan kiralar kaldırılsın" dedi. 
     
Sergen için karar zamanı      SİİRT Jetpa ile Sergen Yalçın için pazarlıklarını sürdüren Beşiktaş, bugün artık bu transfere son noktayı koymayı planlıyor. Siirt Jetpaspor Başkanı Takiiddin Yarayan’ın Sergen için 1 milyon 500 bin dolarda diretmesine karşın, Beşiktaş’ın 1 milyon 300 bin dolara yıldız futbolcuyu renklerine katmak istediği öğrenildi. 
     



 SPOR 

























</TEXT>
</DOC>
