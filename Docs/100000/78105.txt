<DOC>
<DOCNO> 78105 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/13/guncel/gun07.html </URL>
<DATE> 2002/04/13/ </DATE>
<TIME>  </TIME>
<AUTHOR>  </AUTHOR>
<HEADLINE>
İneklerin kimliği var çocukların yok 
</HEADLINE>
<TEXT>

Erzurum’a 23 kilometre mesafedeki 140 nüfuslu İncesu mezrasında 150 büyükbaş hayvan aşılanarak kimlik belgeleri sahibine verildi 
     TURGAY İPEK ERZURUM DHA 

     Erzurum Tarım İl Müdürlüğü ekiplerin 150 büyükbaş hayvana "kimlik kartı" taktığı Tekman ilçesi Geçit köyüne bağlı İncesu mezrasında, kız çocukların, büyük bölümünün nüfus cüzdanlarının olmadığı ve okula gitmedikleri ortaya çıktı. 
     Tekman Kaymakamı Mustafa Çiftçi, yörede zorunlu olmadıkça nüfus cüzdanı çıkarılmadığını belirterek "Bırakın çocukları, askerlik çağına gelenlerin bile nüfus cüzdanı yok" dedi. Tarım İl Müdürlüğü ekipleri, Köy Hizmetleri’ne ait kar üstü araçla önceki gün Erzurum’a 23 kilometre uzaklıktaki 140 nüfuslu İncesu’ya geldi. Yılın yedi ayı kar altında olan mezrada yapılan duyuruyla vatandaşların sığırlarını köy meydanına getirmesi istendi. Veterinerler 150 büyükbaş hayvanı tek tek aşılayarak kulaklarına kimlik bilgilerini içeren küpe taktı ve belgelerini sahiplerine verdi. 
     



 GÜNCEL 

















</TEXT>
</DOC>
