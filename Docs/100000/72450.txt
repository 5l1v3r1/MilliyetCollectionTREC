<DOC>
<DOCNO> 72450 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/14/guncel/gun05a.html </URL>
<DATE> 2002/03/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Özal’ın yolundan yürüyün’ 
</HEADLINE>
<TEXT>

ABD Savunma Bakan Yardımcısı Wolfowitz, Turgut Özal’a övgüler yağdırdı ve onun din anlayışının serbest ekonomi ve demokrasiyle bağdaştığını vurguladı 
     YASEMİN ÇONGAR Washington 

     ABD Savunma Bakan Yardımcısı Wolfowitz, 8. Cumhurbaşkanı Turgut Özal’ın, Kürt meselesi ve Türkiye’nin toplumsal hayatında dinin rolü konusunda önemli açılımlar başlattığını ve Ankara’nın, bu iki meselede de Özal’ın gösterdiği yolda ilerlemesi gerektiğini söyledi. 
     Washington Enstitüsü adlı Amerikan fikir kuruluşu tarafından her yıl drüzenlenen Turgut Özal konferanslarının beşincisine konuşmacı olarak katılan Wolfowitz, Özal’ın "Irk, din ve etnik köken konusunda eşitliğe inanan, cesur ve hoşgörülü bir politikacı" olduğunu söyledi. Özal’ın kendisinin de "kısmen Kürt" olduğunu kamuoyuna açıklamasını bir "cesaret eylemi" olarak nitelendiren Wolfowitz, böylece etnik kökeninde Kürtlük olan birinin Türkiye’de cumhurbaşkanlığına kadar yükseldiğinin görüldüğünü vurguladı. 
     ABD Savunma Bakan Yardımcısı, Özal’ın din konusundaki vizyonunu da övdü. Dindar bir Müslüman olan Özal’ın din anlayışının serbest ekonomi ve demokrasiyle bağdaştığını vurgulayan Wolfowitz, "Özal, batılı liderlerin yanında da camide olduğu kadar rahattı. Dünya Müslümanlarının büyük çoğunluğu da aslında Özal’ın din - devlet ilişkisi konusundaki vizyonunu paylaşmaktadır" dedi. 
     



 GÜNCEL 
















</TEXT>
</DOC>
