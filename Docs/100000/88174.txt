<DOC>
<DOCNO> 88174 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/06/ekonomi/eko02.html </URL>
<DATE> 2002/06/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Airbus, gövdeyi İzmir’de üretecek 
</HEADLINE>
<TEXT>

Yeni modelin uçak gövdesi parçaları Airbus, TAİ ve Alman Pflaz - Flugzeugwerke ortaklığı ile İzmir Serbest Ticaret Bölgesi’nde kurulacak tesislerde üretilecek 
     EKONOMİ SERVİSİ 

     Dünya uçak pazarının yüzde 53’ünü elinde bulunduran Airbus, Türkiye’de TAİ ve Alman Pflaz - Flugzeugwerke firması ortaklığıyla İzmir Serbest Ticaret bölgesinde uçak gövdesi üretimi yapacak. Konuyla ilgili anlaşma bugün imzalancak. 
     Airbus daha önceden de Türkiye’de TAİ ile birlikte A 320 uçağının belli parçalarını ve askeri amaçlı kimi uçakların parçalarını yapıyordu. Bugün imzalanacak anlaşma ise yeni bir modelin gövde parçalarını kapsıyor. 
     Bugün İstanbul’da açılacak Airex fuarı öncesi şirketin faaliyetleriyle ilgili basın toplantısı düzenleyen Airbus Pazarlama Direktörü Günther Schubert, uçak gövdesi parçası üretimi kararının, Türk havacılık sanayinde üretime dönük işbirliği imkanlarının çok iyi olduğunu gösterdiğini bildirdi. Schubert, "Endüstriyel işbirliği konusunda TAI ile yakın çalışıyoruz. Anlaşma Airbus’un uçak parçası üretimiyle ilgili olacak. Airbus’ın taşeronları da ülkelerden kendi partnerlerini seçiyorlar. Alman taşeron partner seçti ve karar verdi" dedi. 
     
     Türkiye hızlı büyüyecek’ 
     Türkiye’de pazar paylarının yüzde 30 olduğunu da belirten Schubert, krizlerin bir - iki yıl sonra normal trendine döndüğüne dikkati çekti. Schubert, "Dünyada havacılık trafiği yüzde 5 artıyor. Türkiye’de daha hızlı olacak bu artış. Geleceğe dönük iyimserim’’ diye konuştu. Schubert, bir soru üzerine, THY ile A330 - 200 konusunda görüşmelerinin sürdüğünü, A310’ları bunlarla değiştirmeyi düşündüklerini söyledi. 
     11 Eylül’deki saldırılar nedeniyle Airbus ile bekledikleri yüksek artışı elde edemediklerini, ancak üretimde istikrarın sürdüğünü ifade eden Schubert, bu yıl ve gelecek yıl 300 adet uçak üreteceklerini sözlerine ekledi. 
     100’ün üzerinde koltuk kapasiteli, ticari uçak pazarının lider imalatçılarından olan Airbus, 2001 yılı cirosu 20.5 milyar euro ile pazardaki ticari uçak siparişlerinin yarısını elinde bulunduruyor. 
     Toplantıya, Airbus Türkiye Ticari Danışmanı ve TÜSİAD eski Yönetim Kurulu Başkanı Erkut Yücaoğlu da katıldı. 
     
Türk Hava Yolları’na mükemmellik ödülü      Airbus Pazarlama Direktörü Günther Schubert THY’nin Airbus kullanımı bakımından çok iyi bir noktada bulunduğunu ve dünyadaki havayolu şirketleri arasında en ön sıralarda yer aldığını söyledi. Schubert, "1993 yılında THY’ye ilk Airbus uçağını verdiğimizden bu yana varış zamanları dikkate alınırsa, operasyonlar bakımından THY en iyi zamanlamalarla uçturuyor. Daha önce bu konuda bir kez ödüllendirilen THY, bu yıl yine ödüle layık görüldü. Ayın 7’sinde THY’ye, A 340’ın işletmeciliğinde mükemmelliyet ödülünü vereceğiz" dedi. 
     



 EKONOMİ 






















</TEXT>
</DOC>
