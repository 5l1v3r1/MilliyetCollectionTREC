<DOC>
<DOCNO> 58336 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/21/son/sonspo16.html </URL>
<DATE> 2001/12/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Daum davasında olay...Avukat savcıyı yalancılıkla suçladı 
</HEADLINE>
<TEXT>

     Beşiktaş teknik direktörü Christoph Daum hakkında bugün Almanya'da Koblenz Eyalet Mahkemesi'nde devam eden uyuşturucu davasında savunma, savcı Jörg Angerer'i yalancılıkla suçladı. 
     Daum'un avukatı Nikolaus Schmitte, Angerer'in bir önceki duruşmada, ceza parası ya da ceza kararnamesi konusunda anlaşmaya varılabileceğini söylediğini, bunun ''doğru olmadığını'' ifade etti. 
     Schmitte, Angerer'in, hiç bir zaman kendileri ile bir ceza kararnamesi konusunda görüşmediğini belirterek, ''Savcı gerçekte asıl duruşmanın yapılmasını istiyordu'' dedi. 
     Savcı Angerer ise, kendisine yöneltilen suçlamaları reddederek, ceza parası ya da ceza kararnamesi konusunda anlaşmaya varılmasının teorik olarak mümkün olduğunu avukatlara söylediğini kaydetti. 
     Angerer, ''Ancak bunun için, sanığın ifade vermeye hazır olması gerekir. Eğer bir sanık susarsa, ceza kararnamesi istemiyor demektir'' diyerek kendisini savundu. 
     Kokain satın almak ve kullanmak suçlarından yargılanan Daum, 11 Aralık'ta yapılan bir önceki duruşmada, ilk kez suskunluğunu bozarak, kokain satın aldığını itiraf etmişti. 
     






</TEXT>
</DOC>
