<DOC>
<DOCNO> 61946 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/12/son/soneko08.html </URL>
<DATE> 2002/01/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Sıfır araçlara gelen vergiler ikinci ele talebi arttırdı 
</HEADLINE>
<TEXT>

     Sıfır kilometre araçlara getirilen yüksek vergiler ve piyasalardaki canlanma, aylarca siftah yapamamaktan şikayet eden ikinci el oto galericilerinin yüzünü güldürdü. 
     Anadolu Oto Galericiler Sitesi Yönetim Kurulu Başkanı Nurettin Kısır, Türkiye'nin en büyük oto galeri sitelerinden biri olan sitelerinde 165 galerinin bir yılı aşkın süreden beri devam eden ekonomik kriz, dövizdeki aşırı yükseliş nedeniyle sıkıntılı bir süreç yaşadığını kaydetti. 
     Birçok galeri sahibinin aylarca siftah yapamadığını, ekonomik krizlerin en fazla kendilerini etkilediğini belirten Kısır, sıfır kilometre otomobillerdeki vergi oranının yılbaşı itibariyle yüzde 70 oranında artması, dövizdeki düşüş ve piyasalardaki canlanmanın özlem duydukları hareketli günlere yeniden dönüş yapmalarını sağladığını bildirdi. 
     Kısır, yüksek vergiler nedeniyle sıfır kilometre araçlar içinde en ucuz otomobilin 9 milyar lirayı geçtiğini, ortalama fiyatın 20-25 milyar liraya ulaştığını ifade ederek, şunları söyledi 
     ''Bu durumda otomobil almak isteyenler doğal olarak ikinci el otomobillere yöneliyor. Trafiğe yeni çıkan bir araç, ikinci el piyasaya düştüğünde fiyatı yüzde 30-35 oranında değer kaybettiği için sıfır kilometre araç almak isteyen bir tüketici bu araçları arıyor. Galericiler sitemizde 800 milyon liradan başlayan fiyatlarla her bütçeye uygun otomobil bulunuyor. En fazla ilgi ise fiyatı 2.5 ile 4 milyar lira arasında olan Tofaş ve Renault marka otomobillere geliyor. Özellikle dövizdeki aşırı artış yüzünden oto alımını erteleyen tüketiciler, sitemize gelmeye başladılar. Kötü hava koşullarının etkisi yitirmesinden sonra sitemizde çok daha fazla canlanma olacağını bekliyoruz.'' 
     






</TEXT>
</DOC>
