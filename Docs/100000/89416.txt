<DOC>
<DOCNO> 89416 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/12/son/sondun23.html </URL>
<DATE> 2002/06/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Bulgaristan'da Türkler belediyeyi dua ile protesto edecek 
</HEADLINE>
<TEXT>

     Bulgaristan'da Türklerin yoğun olarak yaşadığı bölgelerden Kırcaali'de ilginç bir protesto eyleminin hazırlıkları yapılıyor. 
     Kırcaali Bölge Müftülüğü, cami inşaatı için arazi tahsis etmeyen Kırcaali Belediyesi'ni ve Bölge Valiliği'ni, toplu dua ile protesto edecek. 
     Kırcaali Bölge Müftüsü Fikri Salih, bir cami inşaatı için yıllardır arsa tahsisi beklediklerini, ancak belediye ve valiliğin arsa tahsisi konusunda sürekli engel çıkartıklarını söyledi. 
     Fikri Salih, belediye ve valiliğin arsa tahsisini yapmamaları durumunda protesto amacıyla bölgedeki Müslümanları toplu duaya çağıracaklarını açıkladı. Fikri Salih, toplu duaya en az 15 bin kişinin katılabileceğini bildirdi. 
     Toplu duanın ne zaman ve nerede yapılacağı ise belediye ve valilikten arsa tahsisi konusunda gelecek yanıta göre belirlenecek. 
     





</TEXT>
</DOC>
