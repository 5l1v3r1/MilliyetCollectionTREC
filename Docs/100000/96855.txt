<DOC>
<DOCNO> 96855 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/19/son/sontur19.html </URL>
<DATE> 2002/07/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Mesut Yılmaz "1 Ağustos'ta erken seçim kararı alınır" 
</HEADLINE>
<TEXT>

     ANAP Genel Başkanı, Devlet Bakanı ve Başbakan Yardımcısı Mesut Yılmaz, Meclis'in açılması için hedefledikleri tarihin 29 Temmuz olduğunu belirterek, meclisin bu tarihte açılması halinde 1 Ağustos'ta erken seçim kararının alınmış olacağını bildirdi. 
     Mesut Yılmaz, NTV'de son siyasi gelişmelere ilişkin soruları yanıtladı. 
     ''Meclis ne zaman açılmalı '' sorusuna Yılmaz, AB konusunda çıkarılması gereken yasaları tek bir çerçevede birleştirmek istediklerini belirterek, ''Sanıyorum, haftasonu bu çalışmamız tamamlanmış olacak. Önümüzdeki hafta başında Meclis'teki diğer partilerle de temas edeceğiz, zannediyorum hafta ortasında olağanüstü toplantı çağrımızı Meclis Başkanlığına vereceğiz'' dedi. 
     Yılmaz, Meclis'in açılması için hedefledikleri tarihin 29 Temmuz Pazartesi olduğunu kaydederek, ''29 Temmuz'da Meclis açılırsa, sanıyorum Yüksek Seçim Kurulu Başkanı'nın da söylediği şekilde 1 Ağustos'ta erken seçim kararı Meclis'te alınmış olacak ve hemen akabinde AB yasaları görüşülecek'' diye konuştu. 
     Türk Ceza Kanunu'nda ölüm cezasının kaldırılması, RTÜK Yasası'nda anadilde yayınla ilgili yapılması öngörülen değişiklikler, Dernekler Kanunu, Polis Vazife ve Selahiyetleri Kanunu, Basın Kanunu gibi çeşitli kanunlarda değişiklik öngördüklerini anlatan Yılmaz, yaklaşık 15 maddelik bir paketin söz konusu olacağını bildirdi. 
     Yılmaz, muhalefet partilerinin daha önce böyle bir yasa teklifinin iktidardan gelmesi gerektiğini belirttiklerini hatırlatarak, çalışmaları tek bir paket halinde birleştirdiklerini söyledi. 
     ''Bu yasalar zamanında yetişecek mi '' sorusuna ise Yılmaz, ''Onu hep birlikte göreceğiz. Meclis'te, MHP dışındaki bütün partiler bu konuda kamuoyu önünde çok açık bir taahhüde girdiler, söz verdiler. 
     Onun için ben Meclis'te herhangi bir sıkıntı olacağına ihtimal vermiyorum'' yanıtını verdi. 
     Diğer partilerle temaslarda uzlaşma sağlanabilirse, bunların temel yasa olarak görüşülmesinin de mümkün olacağını anlatan Yılmaz, normal yasa olarak madde madde görüşülmesi halinde de bir hafta içinde TBMM'nin bu yasa çalışmasını tamamlayabileceğini kaydetti. 
     Mesut Yılmaz, AB müzakere takvimi ve Kıbrıs sorunu ile ilgili bir başka soru üzerine de, ''Bizim anlayışımıza göre Kıbrıs meselesini, Türkiye AB ilişkilerinden tamamen ayırmak gerekir'' dedi. 
     Katılım Ortaklığı Belgesi'nde AB'nin Kıbrıs konusunda Türkiye'den istediği hususun, sadece Türkiye olarak adada yürütülen müzakerelere katkıda bulunmak olduğunu vurgulayan Yılmaz, ''Biz zaten bunu yapıyoruz, bundan sonra da bunu yapmaya devam edeceğiz. Kıbrıs konusunda bir çözümün Türkiye AB ilişkileri için zorunlu olmadığı AB yetkilileri tarafından da ifade edilmiştir. Dolayısıyla Kıbrıs meselesi kendi mecraında devam edecek, Aralık ayı geldiği için AB, gerek Güney Kıbrıs gerek Türkiye için yeni bir karar almak durumundadır'' diye konuştu. 
     Yılmaz, Güney Kıbrıs'ı AB'ye tam üye olarak alırken, kriterleri bunca polemik ve tartışmadan sonra gerçekleştirmiş olan Kıbrıs meselesinde de elinden gelen katkıyı sağlamış olan Türkiye ile müzakere masasına dahi oturmamanın Türkiye'ye karşı çok hasmane bir tutum olacağını kaydederek, ''Bu bizim AB ile ilişkilerimizi yeniden 1997'deki Lüksembourg düzeyine geri götürür. Onun için ben AB'nin 
     böyle bir siyasi hata yapacağına ihtimal vermiyorum'' dedi. 
     Yılmaz, tam üyelik müzakerelerinin başlamasının bir anlamda Türkiye'nin adaylığının gerçekleşmesi safhasına girmesi olarak değerlendirdiklerini belirtti. 
     





</TEXT>
</DOC>
