<DOC>
<DOCNO> 80796 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/28/magazin/amag.html </URL>
<DATE> 2002/04/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Sanatçılar gündelik hayatta çok rüküş’ 
</HEADLINE>
<TEXT>

Cengiz Abazoğlu, en son tasarımlarını Çağla Şıkel aracılığıyla Milliyet okurları için sergiledi... Modacı, ünlülerin giyimini değerlendirmeyi de ihmal etmedi 
     SERDAR BENLİ 

     Ünlü modacı Cengiz Abazoğlu, 2 Mayıs’ta Lütfi Kırdar Uluslararası Kongre ve Sergi Sarayı’nda sunacağı White Line 2002 İlkbahar Yaz Koleksiyonu’nun en çarpıcı örneklerini ilk kez Milliyet’e tanıttı. Abazaoğlu, bir yandan da, modanın ünlüler dünyasındaki yansımalarını değerlendirdi... 
     
Modacı gözüyle sanat dünyasının ünlülerini nasıl değerlendiriyorsunuz 
     Sanat dünyasının yüzde 99.9’u gündelik hayatında çok özensiz, makyajsız, uyumsuz çanta, uyumsuz aksesuarla toplum içine çıkıyor. Bizde assolist denildiği zaman tüyler, taşlar, böcekler ve çiçekler içinde hepsini birlikte barındırmayı seven sanatçılarımız var. Sanatlarına saygım sonsuz, fakat Avrupalı sanatçıların giyimdeki standardını yakalayamıyoruz. 
     
     "Kenan’ı tek geçerim" 
Peki sosyete ve sanat dünyasında modadaki yenilikleri kimler yakalıyor 
     Elif Germiyanlıgil, Şirin Yalçın, Arzu Sabancı gibi isimler. Bence Türk cemiyet hayatı, modayı iyi yansıtıyor. Üzülerek sanat dünyasının kadınları arasından isim veremiyorum. Erkeklerden Kenan Doğulu iyi. Senenin modasına kendini adapte edebilen tek o. 
     
Tarkan’ın stili nasıl 
     Sahnesi çok güzel, çok beğeniyorum. Fakat gündelik hayatı için aynı yorumu yapamayacağım. Birkaç kez kulüplerde de rastladım. Gündelik hayatında o da boşvermiş. Mesela ben Miami’de iki ayrı kulüpte Ricky Martin’i gördüm. Sahneye çıkar gibiydi, oysa arkadaşlarıyla eğleniyordu. Bir defa da Enrique Iglesias’ı gördüm. O kadar hoş bir gömlek vardı ki üzerinde, sahnede bile olabilirdi. 
     
Sanatçıya modacı danışman şart mı 
     Kesinlikle şart ama ülkemizde bunu önemsemiyorlar. Bir dönem bunu Ajda Pekkan ile yaptım. 5 yıl boyunca kendini bana emanet etti. Hep en iyi giyinen kadın seçildi. Moda editörü olmayı hayal ettiğim tek isim kesinlikle Madonna. 
     



 MAGAZİN 












</TEXT>
</DOC>
