<DOC>
<DOCNO> 94127 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/06/son/sonspo05.html </URL>
<DATE> 2002/07/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçeli futbolcular "laktat" testinden geçti... 
</HEADLINE>
<TEXT>

     Yeni sezon hazırlıklarını sürdüren Fenerbahçe'de, futbolculara yapılan testler bugün de devam etti. 
     Sarı-lacivertli futbolcular Samandıra Tesisleri'nde, Ankara Üniversitesi Tıp Fakültesi Spor Hekimliği Anabilim Dalı'ndan gelen uzman heyet tarafından ''laktat'' testine tabi tutuldu. 
     Koşu bandında bir süre koşturulan futbolculardan kan örnekleri alınarak, yorgunluk ve dayanıklılık düzeylerinin belirleneceği ifade edildi. 
     Hafif sakatlıkları nedeniyle dün yapılan kuvvet testlerine girmeyen Yusuf ve Rapaiç de bugünkü testlere katıldı. 
     Fenerbahçeli futbolcular, yeni sezon hazırlıklarını bu akşam yapacakları çalışmayla sürdürecek. 
     
     2 GÜN İZİN 
     Yeni sezon hazırlıklarını 12 gündür aralıksız sürdüren Fenerbahçeli futbolculara 2 gün izin verildi. 
     Sarı-lacivertliler 2 günlük iznin ardından 9 Temmuz Salı günü Samandıra Tesisleri'nde biraraya gelerek, çalışmalarını sürdürecek. 
     Bu arada, teknik direktör Werner Lorant ve teknik heyetin, yapılan testlerin sonuçlarına göre 10 Temmuz'da başlayacak Avusturya kampı için oyunculara çalışma programı hazırlayacakları öğrenildi. 
     





</TEXT>
</DOC>
