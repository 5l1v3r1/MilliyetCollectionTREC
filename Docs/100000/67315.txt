<DOC>
<DOCNO> 67315 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/12/son/sontur21.html </URL>
<DATE> 2002/02/12/ </DATE>
<TIME>  </TIME>
<AUTHOR>  </AUTHOR>
<HEADLINE>
İstanbul'daki belediye başkanlarına polis engeli 
</HEADLINE>
<TEXT>

     İstanbul Büyükşehir Belediye Başkan Vekili Ümit Özerol ile ilçe ve belde belediye başkanlarının 4736 sayılı Yasa ile İstanbul Büyükşehir Belediyesi'nin vergi payının azaltılmasını protesto gerekçesiyle Taksim Cumhuriyet Anıtı'na siyah çelenk bırakma girişimleri, güvenlik kuvvetlerince engellendi. 
     İstanbul Büyükşehir Belediyesi meclis üyeleri, ilçe belediye başkanları, ilçe belediye meclisi üyeleri ve belde belediye başkanlarıyla Taksim Cumhuriyet Anıtı önünde biraraya gelen Büyükşehir Belediye Başkan Vekili Özerol, ''4736 sayılı Yasa ile İstanbul Büyükşehir Belediyesi'nin vergi payının azaltılmasını protesto ettiklerini'' bildirdi. 
     İstanbul'un, dünyanın en eski tarihine sahip 3 kentinden biri olduğunu ve 128 ülkeden daha büyük bir kent konumunda bulunduğunu ifade eden Özerol, ''İstanbul'a ek yatırımlar yapılarak ödüllendirilmesi gerekirken, normal hizmetlerin kesintiye uğraması cezasıyla karşı karşıyayız'' dedi. 
     Bu hatanın düzeltilmesi için yetkililere seslenen Ümit Özerol, ''İstanbul'un problemlerini biz tespit ettik. Gelin, tekrar birlikte tespit edelim. Bu problemleri de birlikte çözelim. Türkiye'de tüm insanları mutlu edelim'' diye konuştu. 
     Kadıköy Belediye Başkanı Selami Öztürk de kimseyle kavga etmek gibi bir düşünceleri olmadığını söyledi. 
     İstanbul'un bütçesini tartışmanın dahi yanlış olduğunu belirten Öztürk, ''İstanbul, tarihiyle, tarihi olgusuyla Türkiye'nin Avrupa ve dünyaya açılan tek penceresidir. Bu nedenle çıkacak Yerel Yönetimler Yasası ile yapılan hataların giderilmesi ve yönetimlerin önünün açılmasını bekliyoruz'' dedi. 
     -SİYAH ÇELENKLERE ENGELLEME- Konuşmalar sırasında büyükşehir, ilçe ve belde belediye başkanlıkları ile meclis üyeleri ve muhtarlıklara ait 8 adet siyah çelenk getirilerek, Cumhuriyet Anıtı'nın çevresindeki demir korkuluklara bırakıldı. 
     Bu çelenklerin Cumhuriyet Anıtı'na konulmasının yasalara aykırı olduğunu belirten Beyoğlu İlçe Emniyet Müdürü Ziya Aykut Baltacı, bu konuda bir süre Eyüp Belediye Başkanı Ahmet Genç ile tartıştı. 
     Tartışmanın büyümesi üzerine söz konusu çelenkler anıt önünden kaldırılarak, yerine normal bir çelenk getirildi ve İstanbul Büyükşehir Belediye Başkan Vekili Ümit Özerol tarafından anıta bırakıldı. 
     Bazı katılımcıların ellerinde pankartlar olduğunu farkeden polis, bu pankartları, açılmalarına fırsat vermeden topladı. 
     Çevrede toplanan zabıta memurları da ellerindeki kimlikleri göstererek, ''Ücretsiz ulaşım hakkımızı istiyoruz'' dediler. 
     Grup, daha sonra güvenlik kuvvetlerinin uyarısıyla dağıldı. 
     






</TEXT>
</DOC>
