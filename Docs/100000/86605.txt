<DOC>
<DOCNO> 86605 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/28/son/sontur03.html </URL>
<DATE> 2002/05/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Sigara tiryakiliği liginde gazeteciler şampiyon 
</HEADLINE>
<TEXT>

     Meslek gruplarına göre sigara tiryakiliğinde gazetecilerin ilk sırada bulundukları öfkeli ve heyecanlı olduklarında sigaraya başvurdukları belirlenen gazetecilerin, sigara aracılığıyla dikkatlerini konu üzerinde topladıklarını düşündükleri bildirildi. 
     International Development Research Centre ve Hacettepe Halk Sağlığı Vakfı'nın, ''Sigara İçme Konusundaki Davranışlar ve Tutumlar'' adlı araştırması ile çeşitli meslek gruplarındaki sigara içme davranışı üzerinde yaptığı çalışmalardan elde edilen sonuçta, sigara içenlerin sayısında sürekli artış olduğuna dikkat çekildi. 
     Meslek gruplarına göre sigara kullanımının incelendiği araştırmada, gazetecilerin yüzde 63.9, öğretmenlerin yüzde 50.8, sanatçıların yüzde 46.2 ve doktorların yüzde 43.9'unun sigara içtikleri kaydedildi. 
     Sigara içen gazetecilerin yarısının sigaranın dikkati konu üzerinde toplamaya yardım ettiğini düşündüğü için bu alışkanlığı edindiği kaydedilerek, ''Gazetecilerin yüzde 44.9'u sigara dumanını içine çekmeyi seviyor, yüzde 63.6'sı sabah kahvaltısı yapmadan önce sigara içmiyor. Ayrıca, her üç gazeteciden ikisi öfkeli ve heyecanlı olduğunda, dörtte ikisi ise rahat zamanda dinlenirken sigara içiyor'' denildi. 
     Araştırma kapsamındaki meslek grupları arasında sigara içenlerin yüzde 16.2 ile yüzde 38.8 arasında değişen oranlarda sigara içmekten pişmanlık duymadıklarının belirlenirken, sigara içtiği için sık sık pişmanlık duyduğunu belirtenlerin başında yüzde 57.1 ile milletvekilleri yer aldı. 
     





</TEXT>
</DOC>
