<DOC>
<DOCNO> 54343 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/27/son/sondun15.html </URL>
<DATE> 2001/11/27/ </DATE>
<TIME>  </TIME>
<AUTHOR>  </AUTHOR>
<HEADLINE>
İsrail'deki saldırıyı İslami Cihad ve El Fetih düzenlemiş 
</HEADLINE>
<TEXT>

     İsrail'in kuzeyinde bulunan Afula kentindeki silahlı saldırının, İslami Cihad ve Filistin lideri Yaser Arafat'ın El Fetih örgütleri tarafından ortak düzenlendiği öne sürüldü. 
     Amerikan haber ajansı The Associated Press'i arayan kimliği belirsiz bir kişi, saldırının, İsrail'in geçen Cuma aşırı dinci Hamas örgütünün önde gelen militanlarından Mahmud Ebu Hanud'u öldürmesine misilleme olarak, İslami Cihad ve El Fetih örgütleri tarafından düzenlendiğini söyledi. 
     Kimliği belirsiz kişi, saldırganların, Batı Şeria'nın Cenin kentindeki bir mülteci kampında yaşayan, Filistin güvenlik güçlerine mensup 2 kişi olduğunu belirtirken, isminin açıklanmasını istemeyen İsrailli bir yetkili de saldırganların Cenin'den geldiğini doğruladı. 
     Bu arada, İsrail hükümet sözcüsü Avi Pazner, Afula'daki saldırının ''Filistinlilerin ABD elçilerine hoşgeldin demesi'' olduğunu söyledi. 
     Pazner, Filistinlilerin saldırısının ateşkesi sağlamak amacıyla bölgeye gelen Amerikalı 2 elçinin çabalarına engel teşkil ettiğini belirterek, ''Bu saldırı, Amerikalıların ateşkesi sağlama çabalarına rağmen terörist örgütlerin ölümcül eylemler düzenlemekte kararlı olduklarını kanıtlamaktadır'' dedi. 
     İsrail hükümet sözcüsü, Filistin Devlet Başkanı Yaser Arafat'ın terörün önlenmesi için hiçbir çaba göstermediğini öne sürdü. 
     Amerikalı özel temsilciler Anthony Zinni ve Williams Burns, dün İsrail'e gelmişti. 2 temsilci, saldırı düzenlendiği sırada İsrail Başbakanı Ariel Şaron ile görüşmekteydi. 
     İsrail'in kuzeyindeki Afula kentinde silahlı saldırganların açtığı ateşte 2 İsrailli ölmüş, 36 kişi yaralanmıştı. 
     






</TEXT>
</DOC>
