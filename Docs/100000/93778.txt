<DOC>
<DOCNO> 93778 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/05/ekonomi/eko12.html </URL>
<DATE> 2002/07/05/ </DATE>
<TIME>  </TIME>
<AUTHOR>  </AUTHOR>
<HEADLINE>
FB yönetimi, Oral’dan vergi kolaylığı istedi 
</HEADLINE>
<TEXT>

     HARUN GÜREK Ankara 

     Galatasaray ve Beşiktaş’tan sonra halka açılma hazırlıklarını sürdüren Fenerbahçe FB , Maliye denetçilerinin kestiği yüklü vergi cezası engelini aşmak için Maliye Bakanı Sümer Oral ile görüştü. Edinilen bilgilere göre, önceki gün Oral’la görüşmede, denetçilerin yaptığı futbolcu transferlerine yönelik inceleme sonunda kulüplere çıkardığı vergi miktarı ile kestiği cezalar ele alındı. FB yönetimi 100 trilyona yaklaşan vergi cezasının kulübü zorda bırakacağını söyledi. 
     
     SPK ile halka arz konuşuldu 
     Oral’dan milli takımdakilere verilecek ödülden vergi alınmamasını da isteyen Fenerbahçe Yönetimi, daha sonra SPK Başkanı Doğan Cansızlar’la halka açılmayı görüştü. Cansızlar, Fenerbahçe’nin şirket kuruluşunu tamamlayıp, gerekli şartları yerine getirmesi halinde SPK’nın işlemlerin süratle yapılmasını sağlayacağını kaydetti. Bunun üzerine en kısa sürede çalışmaların tamamlanacağını bildiren FB yönetimi, kulübe gelir sağlayan haklar ile futbolcuların kurulacak şirkete devredileceğini vurguladı. 
     



 EKONOMİ 



















</TEXT>
</DOC>
