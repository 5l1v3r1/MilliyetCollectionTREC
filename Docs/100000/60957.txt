<DOC>
<DOCNO> 60957 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/07/spor/spo15.html </URL>
<DATE> 2002/01/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber Turu 
</HEADLINE>
<TEXT>

Dakar’da Japon üstünlüğü      DAKAR Rallisi’nde lider Hiroshi Masuoka farkı açmaya başladı. Zouerat-Atar arası koşulan 383 kilometrelik dokuzuncu etabı da ilk sırada tamamlayan Japon sürücü, genel klasmanda en yakın rakibi olan diğer Japon Kenjiro Shinozuka’nın 11 dakika 46 saniye önünde yer aldı. Geçen yılın şampiyonu Alman bayan sürücü Kleinschmidt ise üçüncü sırada bulunuyor. 
     
En iyisi Collina      ULUSLARARASI Futbol Tarihi ve İstatistikleri Federasyonu’nun "2001 yılının en iyi hakemi" değerlendirmesinde, İtalyan Pierluigi Collina ilk sırada yer aldı. Collina, 129 puanla birinci olurken, İsveçli Anders Frisk 47 puanla ikinci, Danimarkalı Kim Milton Nielsen ise 34 puanla üçüncülüğü aldı. Üst üste dördüncü kez en iyi hakem seçilen Collina böylece, Macar Sandor Puhl’un rekorunu egale etti. 
     
Yugoslavya’da Bora esiyor      TÜRKİYE’nin grubundaki Çin’i, Dünya Kupası’na taşıyan Yugoslav teknik direktör Bora Milutinoviç, ülkesinde iyice kıymete bindi. Yugoslavya Futbol Federasyonu Başkanı Dragan Stojkoviç, Dünya Kupası sonrası Saviceviç’in yerine milli takımın başına Milutinoviç’i getirmek istediklerini açıkladı. 
     
Tim Henman şampiyon      SEZONUN ilk Grand Slam’i Avustralya Açık’a hazırlık niteliği taşıyan Adelaide’daki Hardcourt turnuvasında Tim Henman şampiyon oldu. İngiliz raket, finalde ev sahibi Avustralya’dan Mark Philippoussis’i 6 - 4, 6 - 7 ve 6 - 3’lük setlerle yendi. Henman böylece, kariyerindeki dokuzuncu turnuva zaferine imza attı. 
     



 SPOR 


















</TEXT>
</DOC>
