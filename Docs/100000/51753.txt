<DOC>
<DOCNO> 51753 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/11/son/sonspo05.html </URL>
<DATE> 2001/11/11/ </DATE>
<TIME>  </TIME>
<AUTHOR>  </AUTHOR>
<HEADLINE>
NBA'de Hido'lu Kings deplasmanda galip... 
</HEADLINE>
<TEXT>

     ABD Profesyonel Basketbol Ligi NBA'de Batı Konferansı Pasifik Grubu 2.si Sacramento Kings, deplasmanda Miami Heat'i 90-75 yenerek, üst üste 2 yenilgiden sonra galibiyet sevinci tattı. 
     Miami'deki maçta, oyuna sonradan giren Hidayet Türkoğlu, 15 dakikada, 9 şuttan 4'ünde isabet bularak 8 sayı attı, 4 ribaunt aldı, 2 asist ve 1 blok yaptı. 
     Takımda Yugoslav oyunculardan Predrag Stojakoviç 22 sayı, Vlade Divaç da 18 sayı ve 10 ribaunt gerçekleştirdi. 
     Doğu Konferansı Atlantik Grubu dördüncüsü Heat'de, gıda zehirlenmesi nedeniyle 2 maç aradan sonra takımdaki yerini alan Alonzo Mourning 11 sayı kaydederken, Eddie Jones ile bu sezon ilk kez forma giyen Chris Gatling, 12'şer sayı üretti. 
     Batı Konferansı Ortabatı Grubu lideri Minnesota Timberwolves, deplasmanda Merkez Grubu 2.si Milwaukee Bucks'ı 98-82 yenerek, 6. 
     maçında 6. galibiyetini aldı ve geçen yılın şampiyonu Los Angeles Lakers ile birlikte ligin yenilmeyen ekibi olma özelliğini sürdürdü. Milwaukee'deki karşılaşmada, Kevin Garnett 20 sayıyla takımını galibiyete sürüklerken, Sloven forvet Radoslav Nesteroviç, 10 sayı ve 11 ribauntla ''double-double'' yaptı. Takımda Wally Szczerbiak 19, Joe Smith 16 ve Terrell Brandon da 13 sayı üretti. Bucks'da, Ray Allen 16 sayı, Glenn Robinson da 14 sayı attı. Doğu Konferansı Atlantik Grubu lideri New Jersey Nets, Merkez Grubu sonuncusu Cleveland Cavaliers'i 87-84 yenerek 6. maçında 5. galibiyetini aldı. Tarihinde ilk kez lige bu denli iyi başlayan Nets'de, Kenyon Martin ve son saniyelerde 2 serbest atışı sayıya çeviren Jason Kidd 18'er sayı, Kerry Kittles 17, Keith Van Horn 16 sayı kaydetti. Van Horn ayrıca 10 ribaunt aldı. 7 maçta yalnızca 1 galibiyeti bulunan ve üst üste 4. yenilgisine uğrayan Cavaliers'de ise Lamond Murray, 21 sayıyla en skorer oyuncu oldu. Chris Mihm, 20 sayıyla kariyerinin en yüksek skorlu maçını çıkarırken, Andre Miller 19 sayı ve 14 asist gerçekleştirdi. Sonuçlar şöyle 
     
     
New Jersey Nets-Cleveland Cavaliers 87-84 Los Angeles Clippers-Phoenix Suns 111-102 Miami Heat-Sacramento Kings 75-90 New York Knicks-Golden State Warriors 71-90 Indiana Pacers-Portland Trail Blazers 105-96 Chicago Bulls-Charlotte Hornets 85-89 Dallas Mavericks-Philadelphia 76ers 91-98 Milwaukee Bucks-Minnesota Timberwolves 82-98 San Antonio Spurs-Atlanta Hawks 110-88 Utah Jazz-Toronto Raptors 96-117 
     






</TEXT>
</DOC>
