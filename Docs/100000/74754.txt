<DOC>
<DOCNO> 74754 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/26/son/sontur24.html </URL>
<DATE> 2002/03/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Şile'de 40 metre boyundaki gezi teknesi karaya oturdu 
</HEADLINE>
<TEXT>

     İstanbul'dan satın alınarak Bulgaristan'a götürülmek istenen 40 metre boyundaki özel gezinti gemisi, kötü hava koşulları nedeniyle sürüklenerek Şile'de karaya oturdu. 
     Kıyı Emniyeti ve Gemi Kurtarma İşletmeleri Genel Müdürlüğü'nden KEGKİ alınan bilgiye göre, sabah saatlerinde İstanbul Boğazı'ndan Karadeniz'e geçiş yapmak isteyen ''Kaptan-ı Derya'' adlı yolcu gemisi, fırtınanın etkisi ve dalgalar nedeniyle kendine yön veremeyerek sürüklenmeye başladı. 
     KEGKİ'ye bağlı Tahlisiye-3 ve Kurtarma-1 römorkörüyle takibe alınan geminin personeli, yardım taleplerini kabul etmedi. 
     Denizde seyretmeye devam eden Kaptan-ı Derya, sürüklenerek Şile Kumbaba mevkiinde karaya oturdu. 
     KEGKİ tarafından, hava şartları nedeniyle kıyıdan ve karadan takip edilen geminin Bulgar uyruklu kaptanı Valentin Pasev ile 3 personel, burada kara can kurtarma ekiplerince kurtarıldılar. 
     






</TEXT>
</DOC>
