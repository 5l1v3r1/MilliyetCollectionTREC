<DOC>
<DOCNO> 52085 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/13/son/sonspo01.html </URL>
<DATE> 2001/11/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Okan "Sahaya galibiyet için çıkacağız" 
</HEADLINE>
<TEXT>

     A Milli Futbol Takımı'nın lejyoner futbolcularından Okan Buruk, bazı hedeflere ulaşmak için, en az rakip kadar mücadele etmek gerektiğini ifade ederek, ''Yaptıkları her şeye aynı şekilde cevap vermek zorundasınız'' dedi. 
     Oyuncu olarak tek tek bakıldığında, rakipleri Avusturya'dan kat kat üstün olduklarını kaydeden Okan, rakibin bunu bozmak için her türlü kozu kullandığını, kendilerinin de buna cevap verdiğini söyledi. 
     Okan, Dünya Kupası finallerine katılabilmek için Avusturya ile oynadıkları ilk baraj maçında kendisine yapılanları şöyle anlattı 
     ''Sahada her zaman olan şeyler yaşandı. Bizi sinirlendirmek, oyunumuzu bozmak istediler. Rakibin sizi ezmesine izin veremezsiniz. 
     Beni ezmelerine de izin vermedim. Sahada en az rakibiniz kadar, hakemin izin verdiği ölçülerde bazı şeyler yapmalısınız.'' -''KAZANMAYA OYNAYACAĞIZ'' - Milli takımın İnter'li yıldızı, Avusturya karşısına beraberlik için değil, kazanmak için çıkacaklarını söyledi. 
     Dünya Kupası finallerine gitmeyi çok istediklerini kaydeden Okan, ''Bunun için de en iyi stratejileri uygulayacağız. Beraberliği değil, galibiyeti düşünmeliyiz. Seyircimizin de desteğiyle bunu başaracağımıza inanıyorum'' dedi. 
     Okan, Türkiye'de bazı kişilerin beğenmemesine rağmen, milli takımın iyi işler yaptığını ve hedefine de ulaşacağını kaydetti. 
     
     Hakan "Çok istiyoruz" 
     A Milli Futbol Takımı'nın golcüsü Hakan Şükür de Dünya Kupası finallerine katılmayı çok istediklerini ifade etti. 
     Avusturya ile oynayacakları rövanş maçına çok iyi hazırlandıklarını ve kalitelerini göstereceklerini vurgulayan Hakan, iki kat daha mücadele ederek sonuca gitmeyi istediklerini söyledi. 
     İlk maçta aldığı darbeden sonra gözünün kapandığını anlatan Hakan, ''Gözüm şişten dolayı görmüyordu. Ancak bugün daha iyiyim ve görmeye başladım. Oynayabileceğimi sanıyorum'' diye konuştu. 
     






</TEXT>
</DOC>
