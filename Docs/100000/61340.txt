<DOC>
<DOCNO> 61340 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/09/yasam/yas00.html </URL>
<DATE> 2002/01/09/ </DATE>
<TIME>  </TIME>
<AUTHOR>  </AUTHOR>
<HEADLINE>
18 yaşında baba kurbanı 
</HEADLINE>
<TEXT>

Emekli bir polis, alkollü halde tartıştığı gencecik oğlunun canını bir kurşunla aldı. Ardından bir kurşun da başına sıktı. 
     ŞAKİR AYDIN İstanbul 

     Kartal'da bir baba ile henüz 18 yaşındaki gencecik oğlunun tartışması, alkolün de etkisiyle faciayla noktalandı. 
     Korkunç olay, Kordonboyu Mahallesi Akdeniz Caddesi'nde, eski polis memuru Niyazi Çağlar 54 ve ailesinin oturduğu evde yaşandı. Baba Çağlar ile üniversiteye hazırlanan oğlu Taylan Ozan Çağlar arasında, dün sabaha karşı saat 03.00 sıralarında tartışma çıktı. Tartışmanın büyümesi üzerine kendini kaybeden baba Çağlar, beylik silahını çekti ve oğlunun başına tek el ateş etti. 
     Genç Ozan kanlar içinde olduğu yere yığılırken, baba Çağlar oğlunun canını alan silahını bu kez de kendi başına dayadı ve tetiği çekti. Korkunç olayı, gözleri önünde iki canları yanan anne Saadet Çağlar ve kızı polise bildirdi. Kısa sürede olay yerine gelen ekipler, baba Çağlar'ın olay yerinde can verdiğini belirledi. Kafasından vurulduğu halde can çekişen genç Ozan'ın ilk müdahalesi ise, Özel Umut Hastanesi'nde yapıldı. 
     
Ölümden sabıkalı çıktı      Ancak Ozan, buradan sevk edildiği Kartal Dr. Lütfi Kırdar Eğitim ve Araştırma Hastanesi'nde ameliyata alınmasına rağmen kurtarılamadı. Polis, cinayetin aşırı alkolün etkisiyle işlenmiş olabileceğini, tek tanık anne Saadet Çağlar'ın ifadesinin ise, yaşadığı şok nedeniyle henüz alınmadığını kaydetti. 
     Bu arada Niyazi Çağlar'ın, Çanakkale'de görev yaptığı sırada, Yenice ilçesinde nezarete alınan kahvehane işletmecisi Mustafa Koca'nın 43 gözaltında ölümüyle igili yargılandığı, 2 yıl cezaevinde yattığı, ardından da alkole başladığı bildirildi. 
     



 YAŞAM 





















</TEXT>
</DOC>
