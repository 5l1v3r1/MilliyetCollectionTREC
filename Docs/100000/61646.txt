<DOC>
<DOCNO> 61646 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/10/son/sontur28.html </URL>
<DATE> 2002/01/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Bumin "Karar, herkesin üzerinde anlaşabileceği bir konu değil" 
</HEADLINE>
<TEXT>

     Anayasa Mahkemesi Başkanı Mustafa Bumin, Recep Tayyip Erdoğan'ın AK Parti Genel Başkanlığı'nın, ihtar kararının gerekçesinin partiye tebliğinden itibaren başlayacak olan 5. 
     ayın sonuna kadar süreceğini bildirdi. 
     Bumin, öğleden sonraki toplantılarının sonunda, gazetecilere, dün AK Parti'ye yönelik verdikleri ihtar kararını değerlendirdi. 
     Bir gazetecinin, ''İhtar kararının ardından kamuoyunda ciddi tartışmalar başladı. Kararınızı biraz açar mısınız '' sorusuna Bumin, şöyle karşılık verdi 
     ''Dün akşam çıkarken söyledim. Acele etmeyin, gerekçeli kararı bekleyin, hatta gerekçeli karar yetmez. Çünkü gerekçeli karar, azlık oyu ile beraber bütünlük arz eder. Azlık oyunu da kamuoyu görsün. 
     Ondan sonra değerlendiririz. Gerekçeli kararın yazımının, ne kadar zamanda çıkacağını kesin söylemem mümkün değil. Çünkü gördüğünüz gibi gündem çok ağır. Üyelerden biri bunu yazacak. Sonra heyet halinde görüşülüp okunduktan sonra, redakte edilip verilecek. Gerekçeli kararı en kısa zamanda çıkarmaya çalışacağız. Herhalde, 1 aydan daha aşağı zamanda olmaz.'' Bumin, ihtar kararını, ''hukukçu gözüyle'' değerlendirmesinin istenmesi üzerine, ''Ben, o değerlendirmeyi yapmam. Çünkü ilerde karşınıza yeniden benzer bir konu gelebilir'' dedi. 
     
     "Hukukçular bile farklı değerlendirebiliyor" 
     Bir gazetecinin, ''Yargıtay Cumhuriyet Başsavcısı'nın başvurusunda, Erdoğan'ın milletvekili seçilme yeterliliği olmadığı için kurucu üyelikten çıkarılması isteniyordu. Açıklamada bu cümle geçmedi. Milletvekili seçilme yeterliliği ile kurucu üyeliği birlikte değerlendirmemiz mi gerekiyor '' sorusuna Bumin, ''Aslında kamuoyunun duraksaması çok doğal. Hukukçular bile, farklı düşünüp değerlendirebiliyor. Yani konu, öyle herkesin üzerinde anlaşıp, ittifak edebileceği bir konu değil. Esasen, 6'ya 5 gibi bir oy çoğunluğu ile karar verilmiş olması da farklı biçimde değerlendirilmesinin olanaklı olduğunu gösteriyor. Gerekçeli kararla, azlık oylarını birarada görünce konu aydınlığa kavuşacak'' karşılığını verdi. 
     Gazetecilerin, kararın içeriğine ilişkin ısrarlı soruları üzerine Bumin, bir tek cümlenin bile kamuoyunda çok yanlış değerlendirmelere neden olabileceğini söyledi. 
     Bir gazetecinin, ''Şu anda çok yanlış değerlendirmeler oluyor'' demesi üzerine Bumin, ''Bir tek cümle, parti genel başkanı tarafından da farklı biçimde değerlendiriliyor. Onun için bir tek sözcük bile farklı düşünülebiliyor. Kaldı ki bu konuyu, bir tek sözcük ile birkaç cümle ile anlatmak mümkün değildir'' diye konuştu. 
     Bumin, bir soru üzerine, kısa kararın birkaç güne kadar çıkabileceğini bildirdi. 
     
     "Kopyayı vermeyeceğim" 
     Anayasa Mahkemesi üyelerinin, çok yoğun çalıştığını ifade eden Bumin, kendisinin de hafta sonunda azlık oyunu yazacağını ve gelecek haftanın dosyalarını inceleyeceğini söyledi. 
     Gerekçeli karar yayınlandığı zaman, kamuoyunun, ''hiçbir şüpheye mahal getirmeyecek'' şekilde aydınlanıp, aydınlanmayacağının sorulması üzerine Bumin, farklı düşünce ve değerlendirmelerin her kararda olacağını belirterek, ''Öyle olmasaydı ihtilaf olmazdı. Bir konu karşınıza, konusu ne olursa olsun ihtilaf olarak geliyorsa farklı düşünce ve değerlendirmeler çıkacaktır. Bunlar kaçınılmazdır'' dedi. 
     Bumin, bir gazetecinin, ''Recep Tayyip Erdoğan, partisine normal üye olabilir mi '' yönündeki sorusunu, ''Sizin benden öğrenmek istediklerinizi, size söylemeyeceğim. Almak istediğiniz kopyayı vermeyeceğim'' diye yanıtladı. 
     
     Muhalif kalanlar 
     Bumin, bir soru üzerine de karara, kendisi, Başkanvekili Haşim Kılıç ile üyeler Sacit Adalı, Yalçın Acargün ve Rüştü Sönmez'in muhalif kaldığını söyledi. 
     Bumin, ''Kararın hangi kısmına muhalif kaldınız '' sorusuna, ''Bunu, 10 dakikada anlatamam. Benim her söyleyeceğim yanlış değerlendirilecek ya da anlamlandırılacak. O bakımdan kısmi bilgilerle kamuoyunu yanıltamam'' yanıtını verdi. 
     Bir soru üzerine Bumin, Anayasa Mahkemesi tarihinde, daha önce böyle bir karar alınmadığını, alınmış olsa da bu kararı vermelerinde etkisinin olmayacağını ifade etti. 
     Bir gazetecinin, ''Yüksek Seçim Kurulu YSK , Anayasa Mahkemesi'nin kararlarını her zaman dikkate almak zorunda mıdır '' sorusunu yanıtlarken Bumin, YSK'nın, Anayasa Mahkemesi'nin kararlarını dikkate alacağını, ancak Erdoğan'ın milletvekili niteliği taşıyıp taşımadığı konusunda, zamanı gelince değerlendirme yapacağını söyledi. 
     Bumin, ''Erdoğan'ın Genel Başkanlığı gerekçeli kararın kendilerine tebliğinden sonra mı biter '' şeklindeki soru üzerine, ''Gerekçeli karar yazılacak. Partiye tebliğ edilecek. 6 ay içinde kararın gereğini yerine getirmekle yükümlü. Erdoğan'ın, 5. ayın sonuna kadar, en azından genel başkanlığı devam edecek'' diye konuştu. 
     Bumin, gelecek hafta hangi konuları görüşeceklerinin sorulması üzerine, hazır olan dosyaları ele alacaklarını belirterek, ''Birçok şeyi birlikte düşünmek istiyorum. Üyelerin karar yazma zamanı olmalı. 
     Bütün üyeler, istirahat zamanları dahil, çok yoğun çalışıyorlar. 
     Bunlar kolay iş değil. Gerçekten işlerimiz yoğun. Ben, bunu şakadan söylemiyorum. Arkadaşlarımız fedakarlıkla çalışıyorlar'' dedi. 
     






</TEXT>
</DOC>
