<DOC>
<DOCNO> 55451 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/04/spor/spo08.html </URL>
<DATE> 2001/12/04/ </DATE>
<TIME>  </TIME>
<AUTHOR>  </AUTHOR>
<HEADLINE>
EN KAHRAMAN HAKEMLER 
</HEADLINE>
<TEXT>

Süper Lig gündeminde, bu hafta hakemler yine baş köşeyi kaptı. Öyle ki, Beşiktaşlı savunma oyuncusu Ronaldo’nun iki çıkışını da gole çevirip Fenerbahçe’nin galibiyet serilerini noktaladığı tarihi maçta bile, Erdemir ve yardımcıları yönetimleriyle ön plana çıktı 
     TAMER BAĞLAN 

     Yılın son derbisi futbol kalitesi olarak vasatın üzerine çıkamasa da, kötü hava koşullarına rağmen muhteşem tribünler, sahadaki mücadele ve pozisyon bolluğu ile tat verdi. Ronaldo, ilki ofsayttan attığı iki gol ile en önemli adaydı ancak, ne yazık ki, ülkemizde sıkça yaşandığı üzere maçın kahramanı yine hakemdi. Hatalı kararlarıyla oyunun seyrine ve sonucuna etki eden Erdemir, çalmadığı düdükler, gösterdiği ve gösteremediği kartlar ile ayıptır söylemesi kelimenin tam anlamıyla işin içine etti...Ve böylece Fenerbahçe’nin bu sezonki 7, Kadıköy’deki 24 maçlık üst üste üç puan serisi de bitti. Birileri ermiş muradına, Ulusoy çıksın kerevetine... 
     
     Sami Yen’in büyüsü 
     Saracoğlu’nun büyüsü çözüldü ancak, Ali Sami Yen’deki h l devam ediyor. Bu öyle bir büyü ki, öncelikle hakemler ve dolayısıyla da rakip takımlar oldukça etkileniyor. Son haftalarda Galatasaray’a konuk olan takımlar "Hakemlerden İllallah " diyor. Bu haftaki tüy dikişi gördükten sonra bizim de içimizden "Haklısınız galiba. Çok üst üste oldu, son haftalarda..." ya da "El insaf " demek geliyor. Tabii insan yazı yazınca, içindekiler sayfalara böyle dökülüveriyor... 
     
     Çelik, Anadolu turnesinde 
     Bay Mutlu Çelik, şehir şehir gezerek gösterilerine devam ediyor. Bu hafta da Ankara’daydı. Sizlerin de artık yakından tanıdığınız ve de çok iyi tahmin ettiğiniz gibi görevini yine başarıyla yaptı. Rakibinden daha fazla pozisyona giren sezonun puan fakiri Gençlerbirliği, maçı 1-0 kaybetmesine rağmen aslında üç gol attı. İlk iki iptalde hakemler belki de haklıydı ancak, İdris’in kornerden gelen ortayı kafa ile filelere gönderişine çalınan faul düdüğü, Göztepe kalecisi Majdan’ı bile şaşırttı. Çünkü, İdris kafaya yükselirken en yakın rakibi iki üç metre uzaktaydı. Tebrikler Bay Çelik, göreve devam... 
     
     Boşat oralı değil 
     Önce Okan yakın mesafeden bir Osmanlı patlattı, ardından Koray yaklaşık otuz metre koştuktan sonra bir yumrukla yere uzattı. Eylemi gerçekleştirenler Rizesporlu futbolcular, mağdur ise Diyarbakırspor kalecisi Sarnat’tı. Spor ahlakı ile bağdaşmayan bu çirkin saldırılar, uyarılık değil, sarı kartlık da değil, kırmızı kartlık da değil, resmen davalıktı. Yok o kadar da değil Kırmızı kartlıktı. "Eeee " diyorsanız, ne E’si Hakem Muhittin Boşat oralı bile olmadı. Rizeliler delikanlı insanlardır. Zaten, Boşat oralı olsa, kırmızı kartını çıkarırdı... 
     
     Kıssadan hisse 
     Okuduğunuz gibi, hakemler bu hafta da panorama yazımızı olduğu gibi kapladı. Bu yazının kıssadan hissesi bizce şu olmalı Dünya Kupası Finalleri’ne katılma hakkını kazandığımız, üstelik Brezilya gibi bir deve rağmen, "Gruptan birincilikle çıkarız." gibi büyük kelamlar ettiğimiz şu günlerde, "Hakemlerimize, Uzak Doğu’da neden görev verilmedi " şeklinde bir soru sorulmamalı. Ancak, eğer Ulusoy bir gün FİFA başkanı olursa, Milli takımımızın selameti için iddialı rakiplerimizin maçlarında bazı hakemlerimiz mutlaka görev almalı... 
     



 SPOR 
























</TEXT>
</DOC>
