<DOC>
<DOCNO> 98929 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/30/son/sonspo18.html </URL>
<DATE> 2002/07/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaş Effenberg ile ilgileniyor 
</HEADLINE>
<TEXT>

     Beşiktaş'ta transfer çalışmaları sürerken, siyah-beyazlıların Almanya'nın ünlü orta alan oyuncusu Effenberg ile ilgilendiği öğrenildi. 
     Almanya'da henüz sezon bitmeden futbol oynadığı FC Bayern Münih ile ilişkisi kesilen ve bonservisi elinde olan futbolcu hakkındaki kararı, teknik direktör Mircea Lucescu'nun vereceği ifade edildi. 
     Yönetim kurulundan bazı üyelerin olumlu baktığı Alman futbolcunun maliyetinin yıllık 1.5 milyon Euro olduğu kaydedildi. 
     Türkiye'deki menajerlik haklarının Doğan Ercan'a ait olduğu öğrenilen 33 yaşındaki Stefan Effenberg hakkındaki kararın, bugün ülkesinden İstanbul'a gelecek olan Lucescu'nun görüşü doğrultusunda verileceği belirtildi. 
     
     EFFENBERG'İN KARİYERİ 

     Almanya Birinci Ligi Bundesliga'da kariyerine 1987-88 yılında Borussia Mönchengladbach da başlayan Stefan Effenberg, ilk sezonunda 15 maçta oynayıp 1 gol attı. 
     1.86 metre boyunda ve 85 kilo olan futbolcu, oynadığı 35 milli maçta 5 golle buluştu. Ünlü futbolcu 6 sezon Almanya Birinci Ligi'nin en güçlü takımı FC Bayern Münih'de top koşturdu. 2 sezon da İtalya'da AC Fiorentina'da oynayan deneyimli futbolcu, bugüne dek oynadığı 480 lig maçında 80 gol attı. 

     
</TEXT>
</DOC>
