<DOC>
<DOCNO> 91848 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/24/son/sontur30.html </URL>
<DATE> 2002/06/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Kendisi ortada yok ama... Yeşil'e 3 yıl hapis istemiyle dava... 
</HEADLINE>
<TEXT>

     Ankara Cumhuriyet Başsavcılığı, ''Yeşil'' kod adlı Mahmut Yıldırım hakkında, ''cürüm işlemek için teşekkül oluşturma'' suçundan 3 yıla kadar ağır hapis istemiyle dava açtı. 
     Cumhuriyet Savcısı Sait Sağlam'ın, Ankara 7. Ağır Ceza Mahkemesi'ne açtığı davanın iddianamesinde, Devlet Bakanı ve Başbakan Yardımcısı Mesut Yılmaz'ın eşi Berna Yılmaz, Mesut Yılmaz'ın kardeşi Turgut Yılmaz ile Hürriyet Gazetesi Köşe Yazarı Emin Çölaşan, işadamları Mustafa Çağlar ve Hakan Balkaner'e suikast yapılacağı istihbaratının, 11 Kasım 1998 tarihinde Emniyet Genel Müdürlüğü'ne geldiği bildirildi. 
     İddianamede, Gazeteci-Yazar Uğur Mumcu'nun öldürülmesi olayıyla ilgili olarak hakkında dava açılan Abdullah Argun Çetin'in, ifadesinde ''Yeşil'' kod adlı Mahmut Yıldırım ile irtibatlı olduğunu, Yıldırım'ın itirafçılardan oluşturduğu ''çete'' aracılığıyla Berna Yılmaz, Turgut Yılmaz, Emin Çölaşan, Mustafa Çağlar ve Hakan Balkaner'e suikast düzenleneceğini öğrendiğini söylediği kaydedildi. 
     Yıldırım'ın yakalanamaması dolayısıyla savunmasının alınamadığı belirtilen iddianamede, teşekkül içinde bulunan Sebahattin, Müfit, Selçuk Güneş ve Atakan adlı kişilerin açık kimlikleri belirlenemediği, bu nedenle dosyalarının ayrıldığı belirtildi. 
     İddianamenin sonunda, Mahmut Yıldırım hakkında, Türk Ceza Kanunu'nun ''cürüm işlemek için teşekkül oluşturma'' hükmünü içeren 313 2. maddesi uyarınca 1 yıldan 3 yıla kadar ağır hapis cezası talep 
     edildi. 
     





</TEXT>
</DOC>
