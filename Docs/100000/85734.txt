<DOC>
<DOCNO> 85734 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/23/son/sonspo16.html </URL>
<DATE> 2002/05/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Mustafa Denizli, Fenerbahçe'deki günlerini açık açık anlattı... 
</HEADLINE>
<TEXT>

     A Milli Takım ve Fenerbahçe'nin eski teknik direktörü Mustafa Denizli, sarı-lacivertli kulübün yeni teknik direktörü Werner Lorant'ın hayatında Şampiyonlar Ligi'nde görev yapmadığını belirterek, ''Şampiyonlar Ligi'ni ancak yaşayanlar değerlendirebilir'' dedi. 
     Alman Lisesi'nde ''Delilikle dahiliğin arasındaki ince çizgi'' adlı toplantıda öğrencilerin sorularını yanıtlayan Mustafa Denizli, bir öğrencinin, ''Lorant, Şampiyonlar Ligi'nde sıfır çekseydim, istifa ederdim diye demeç verdi. Ne düşünüyorsunuz'' sorusu üzerine, şöyle konuştu 
     ''Her meslekte kariyer vardır. Bazı şeyleri yapmakla bilmek çok farklı. Lorant'ın bahsettiği Şampiyonlar Ligi'ni Türkiye'de yaşayan ve yaşatan ilk insan benim. Lorant böyle bir şampiyonada görev yapmamış. 
     Şampiyonlar Ligi'ni ancak yaşayanlar değerlendirebilir. Lorant, bu sene ön elemeyi geçip, Şampiyonlar Ligi'ne kalırsa, belki o da grupta puan alamayabilir. Ben belki puan alamadım ama Lorant'ın futbol devi olan ülkesi Almanya'yı milli takımla perişan ettim. Kimin ne söylediği önemli değil. Benim ne yaptığım önemli. 14 yıldır Türk halkı benim ne yaptığımı yakından biliyor.'' 
     
     ''İLK DEFA FENERBAHÇE'DE GÖREVDEN ALINDIM'' 
     Mustafa Denizli, meslek hayatında sadece Fenerbahçe'de görevden alındığını ifade etti. 
     7 yıl Galatasaray'da, 4 yıl milli takımda, 3 yıl Kocaelispor'da 
     çalıştığını anlatan Denizli, şöyle devam etti 
     ''Türkiye liglerinde en uzun görev yapan antrenörlerdenim. Yılda 3 takım çalıştıran antrenörler var. Başarılı olduğum için görev sürelerim uzatılmış. İlk defa 1,5 yıl görev yaptığım Fenerbahçe'de buçuklu dönemim oldu. Görevi tamamladıktan sonraki tabloya bakılsaydı çok daha farklı olabilirdi. Ben ilk yılımda Galatasaray'ı şampiyon yaptım. Şampiyonluklar ve başarılar bana uzak değil. Ama ilk kez görevden uzaklaştırılmayı Fenerbahçe'de yaşadım.'' Denizli, Malatya'da söylediği, ''Tek hatam Fenerbahçe'yi şampiyon yapmaktı'' sözlerinin yanlış anlaşıldığını, üniversitede bir öğrencinin sorusu üzerine havayı dağıtmak ve espri yapmak için böyle konuştuğunu söyledi. 
     Fenerbahçe'de görev yaptığı dönemde hatalar yapmış olabileceğini anlatan Denizli, ''Ancak Fenerbahçe'nin yakın tarihinde önemli bir yer tuttuğumu biliyorum. Çok şey değişti. Şampiyonluğa ulaştık. İnsanlar yaptıklarıyla değerlendirilir. Yaptıklarım belli. Belki görevden alınırken yapılan değerlendirmenin içine bunlar da yansımıştır. 
     Fenerbahçe geçen sezon şampiyonluğu hakketti. Bunda benim de katkım oldu. Bunlar hatam değil, en büyük sevaplarımdır'' diye konuştu. 
     
     ''TRANSFERLER BAŞARI İÇİN GEREKLİYDİ'' 
     Bir öğrencinin, ''Sizin döneminizde Andersson yıllık 4 milyon dolara transfer edildi. Transferler doğru muydu'' şeklindeki sorusuna Denizli, şöyle yanıt verdi 
     ''Galatasaray'da görev yaptığım dönemde transfer bütçesini artılarda tuttuğum için teşekkür almış tek antrenör benim. Bülent, Tugay, Arif, Okan gibi futbolcuları biz kazandırdık. Fenerbahçe'de de transferi ben yaptım. Ben Şu futbolcular alınmalı, alınamazsa alternatifi şudur diye liste verdim. Bunların fiyatı beni ilgilendirmez. Fenerbahçe, 4 yıl Galatasaray'ın gerisinde kalmış, büyüklük imajıyla ilgili sorular sorulmaya başlanmıştı. O zaman 50 milyon dolar verseniz, şampiyon olacaksınız diye sorsanız, belki de 100 milyon dolar verelim, şampiyon olalım diyeceklerdi. Bu transferler yapılırken, ben milli takımın başındaydım. Rakamlar yüksekti ama bu ilk defa olan bir şey değildi. Türkiye'deki futbolcuların maliyeti daha pahalı oluyor. Kısa vadede şampiyonluğu hedeflediğimiz için bu transfer politikasını izledik. Karşısında 4 yıldır şampiyon olan, sürekliliği bulunan bir Galatasaray vardı. Bu harcamaları yapmak zorundaydık.'' 
     
     ''İYİ FUTBOL MU, ŞAMPİYONLUK MU '' 
     Mustafa Denizli, şampiyon olurken oynadıkları futbolu bazen kendisinin de beğenmediğini, ancak birinci hedeflerinin şampiyonluk olduğunu söyledi. 
     Denizli, bir öğrencinin, ''Neden iyi futbol oynamıyordu takım 
     Şampiyonlar Ligi'nde başarısız oldunuz, camia da sizi destekliyordu'' sözlerini de şöyle yanıtladı 
     ''Zaman zaman kötü oynadık. Ama lig maratonunda sabır çok önemlidir. Belki de sabırlı olamadığımız için düşündüklerimizi gerçekleştiremedik. Bizim birinci hedefimiz iyi futbol değil, şampiyonluktu. Fenerbahçe çok iyi oynasaydı, şampiyonluğu kaybetseydi daha mı iyi olurdu Ben 1,5 yıl dayanabilir miydim Çok fazla haksızlık edilmesin. Geçen yıl yeni futbolcularla, 8 ayrı dili konuşan bir takımla, en çok gol atan, en çok maç kazanan takım olarak şampiyon olduk. Geçen yıl Fenerbahçe'de unutulmaz maçlar arasına giren karşılaşmalar yaptık.'' Denizli, Fenerbahçe'de camiada kendisini istemeyenler konusundaki sorular üzerine de ''Türkiye'de hala Orada görev yapmış, burada yapamaz diye çağdışı düşünceler olmamalı. Camianın büyük bölümü beni destekledi. Görevi bıraktığımda bile bağırlarına bastı. Beni eleştirenler, beyazları siyah göstermek isteyen insanlar arasında ben de etkilendim. Düşüncede ayrıldığım insanlarla aynı platformda bulunmak, aleyhinize oluyor. Ben halk insanıyım. Hep halkın arasında oldum. Çalıştığım tüm kulüplerde birinci sayfayı işgal ettim. Bundan sonra da edeceğim. Fenerbahçe'de dahil buna'' diye konuştu. 
     Mustafa Denizli, tribün inşaatı nedeniyle sezona seyircinin desteğinden yoksun başladıklarını belirterek, ''Buna rağmen şampiyonluk yarışından kopmadık. Benim için ligde 8-10 puanlık fark önemli değil. Geçen yıl bu farkı kapatıp, şampiyon olduk. İnsanlar şampiyonluk gelince, takıma ilgi gösterdi. Taraftarın 20 binden 50 binlere çıkmasında ben ve benim ekibimin getirdiği heyecanın payı var'' dedi. 
     
     ''DAHA YAPACAĞIM İLKLER VAR'' 
     Bir öğrencinin, ''Beşiktaşlı olmanıza rağmen neden Beşiktaş'ı çalıştırmıyorsunuz'' şeklindeki sorusu üzerine Denizli, şöyle konuştu 
     ''İnsanın duyguları zamanla değişiyor. Liseden önce Beşiktaş'a sempati duyuyordum, sonra Altay'da görev yaptım, 1984'de Galatasaray ve şimdi tarih 2002. İnsan çalıştığı yeri yuvası gibi hissetmezse başarılı olamaz. Artık daha mantıklı düşünüyorum. Fenerbahçe'ye giderken, Beşiktaş teklif yaptı ama olmadı. Ancak ilkler benim çalışma hayatımda çok oldu. Daha yapacağım ilkler var. Bundan sonra yurtdışını istiyorum. Mutlaka gerçekleştireceğim. Benim bu meslekte en büyük kazancım sabırdır. Sabırın ne olduğunu önümüzdeki aylarda göreceksiniz.'' Denizli, Fenerbahçe'nin transfer gündemini de değerlendirerek, ''Gerçekleşirse Ortega ve Almeyda dünya futbolunda var olan çok başarılı futbolcular. Olursa, gerçekten büyük transferler'' dedi. 
     





</TEXT>
</DOC>
