<DOC>
<DOCNO> 55824 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/06/son/sondun02.html </URL>
<DATE> 2001/12/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Mesut Yılmaz "AB üyeliği konusunda yeni strateji hazırlanacak" 
</HEADLINE>
<TEXT>

     AB bünyesinde temaslar gerçekleştirmek ve bir vakıf toplantısında konuşmak üzere Brüksel'de bulunan Devlet Bakanı ve Başbakan Yardımcısı Mesut Yılmaz, Türkiye'nin AB'ye tam üyelik sürecinde yeni bir strateji belirleneceğini söyledi. 
     AB Komisyonu'nun genişlemeden sorumlu üyesi Günter Verheugen ile yaptığı görüşme hakkında basını bilgilendiren Yılmaz, ''Türkiye-AB ilişkileri üzerine çok yararlı bir görüşmenin, çok olumlu bir ortamda gerçekleştiğini'' söyledi. 
     Yılmaz, bu olumlu ortamın, Türkiye'de yapılan anayasa değişiklikleri, Avrupa Güvenlik ve Savunma Politikası AGSP konusunda AB ile bir uzlaşma formülünde buluşulmuş olunması ve Kıbrıs'ta yeni başlayan diyalog süreci sayesinde gerçekleştiğini anlattı. 
     ''Verheugen, 11 Eylül'den sonra, terörizmle mücadelede dayanışma ve işbirliği konusunda Türkiye'nin tutumu nedeniyle teşekkür etti ve bu tavrın AB'de takdirle karşılandığını söyledi'' diyen Yılmaz, şöyle devam etti 
     ''Verheugen, AB'nin 2001 İlerleme Raporu'nda da dile getirildiği gibi, Türkiye'de gerçekleştirilen anayasa değişikliklerinin, tam üyelik yolunda atılmış çok önemli bir adım olarak algılandığını, AGSP'de son varılan uzlaşmanın ve Kıbrıs'ta yaşanan gelişmelerin, Türkiye'nin tam üyelik perspektifinin önünü açan gelişmeler olduğunu ifade etti. Bunlar yanında, insan hakları alanında Türkiye'de bazı eksikliklerin bulunduğunu ve bunun, üye ülkeler tarafından önemle izlendiğini, giderilmesinin büyük önem taşıdığını vurguladı.'' Verheugen'in, ''Türkiye'nin tam üyelik perspektifinde ilerlemesi için yeni bir diyalog ve çalışma içine girmeyi öngördüklerini'' söylediğini belirten Yılmaz, ''Kendisi Ocak'ta Türkiye'yi ziyaret edecek. Bu konuyu daha ayrıntılı görüşeceğiz'' diye konuştu. 
     Görüşmede, AB genişleme sürecinin son dönemde büyük bir hız kazandığını, strateji belgesinde 10 ülke için 2004 yılında tam üyeliğin, geri kalanlar için yeni bir yol haritası, yeni bir strateji geliştirilmesinin öngörüldüğünü, Türkiye'nin bu süreçte geri kalmaması için yeni bir yaklaşıma ihtiyaç olduğunu ifade ettiğini anlatan Yılmaz, ''Türkiye'nin tam üyelik hedefinin bazı somut tedbirlerle desteklenmesi gerektiğini söyledim. Türkiye'deki bölgeler arası sosyal ve ekonomik dengesizliklerin giderilmesi, istihdam sorunun çözümüne katkıda bulunmak için, kapsamlı bir strateji çerçevesinde AB'nin destek sağlamasını öngördüğümüzü dile getirdim'' dedi. 
     ''Türkiye için yeni bir strateji hazırlanması konusunda görüş birliği içindeyiz'' diyen Yılmaz, ayrıca, AB'nin, terörist örgütler listesi hazırladığını hatırlatarak, ''Bu listeye, Türkiye'yi de tehdit eden örgütlerin mutlaka dahil edilmesi gerektiğini dile getirdim'' diye konuştu. 
     Yılmaz, görüşmede, ''Denktaş ile Klerides arasında dünkü buluşmanın, Denktaş'ın inisiyatifi ile gerçekleştiğini, bunun önkoşulsuz yeni bir doğrudan diyalog sürecini başlatacağını, AB'den Kıbrıs'ta taraflar arasında eşitliği gözeten kalıcı bir çözüme destek vermesinin beklendiğini'' ifade ettiğini belirtti. 
     Mesut Yılmaz, ''Uyum yasaları konusunda da bunun, AB açısından ne kadar önemli olduğunu bildiğimizi, hükümet olarak çalışmalarımızı tamamladığımızı, bütçeyi müteakip Parlamento'da da ele alacağımızı ve sonuçlandıracağımızı ifade ettim'' dedi. 
     






</TEXT>
</DOC>
