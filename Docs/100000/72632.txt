<DOC>
<DOCNO> 72632 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/14/son/sontur22.html </URL>
<DATE> 2002/03/14/ </DATE>
<TIME>  </TIME>
<AUTHOR>  </AUTHOR>
<HEADLINE>
''Abartmayın İstanbul'da 8 büyüklüğünde deprem olmaz'' 
</HEADLINE>
<TEXT>

     Hacettepe Üniversitesi Jeoloji Mühendisliği Bölüm Başkanı Prof. Dr. K. Erçin Kasapoğlu, ''Marmara'da 8.0 büyüklüğünde bir deprem beklemenin gerçekçi bir yaklaşım olmadığı gibi, mekanik bilimin ilkeleriyle de çeliştiğini'' belirterek, bölge halkı üzerinde sürekli korku ve panik yaratan gerçek dışı yaklaşımları kınadığını bildirdi. 
     Prof. Dr. Kasapoğlu, yaptığı yazılı açıklamada, bugün bir gazetede Karadeniz Teknik Üniversitesi'nden Yrd. Doç. Dr. Yusuf Albayrak tarafından hazırlandığı ileri sürülen ''İşte Türkiye'nin Maksimum Risk Haritası'' başlıklı bir Türkiye haritası yayınlandığını ve Türkiye'nin değişik bölgeleri için ''7.79, 8.22, 7.49, 6.91'' gibi, maksimum deprem büyüklüğü değerleri verildiğini ifade etti. 
     Prof. Dr. Kasapoğlu, ''her şeyden önce, noktadan sonra iki basamaklı deprem büyüklüğü hesabının ve ifadesinin alışılmış bir ifade şekli olmadığını'' belirterek, ''Ayrıca, hangi yöntemle ve hangi bilimsel verilere göre belirlendiği belli olmayan, dolayısıyla bilimsel açıdan da bir anlam taşımayan bu tür ifadelerin böyle sorumsuz bir şekilde kamuoyuna sunulması da bilimsel etiğe aykırıdır'' dedi. 
     Bugünkü bilimsel tektonik verilere göre, Kuzey Anadolu Fayı'nın doğu kesiminin bir 'sıkışma' bölgesi, batı kesiminin ise bir 'genişleme' rahatlama bölgesi olduğunu anlatan Prof. Dr. Kasapoğlu, şunları kaydetti ''Öte yandan mekanik bilimi ilkelerine göre de, sıkışmanın daha fazla olduğu bölgelerde fay düzlemi boyunca oluşan sürtünme ve buna bağlı enerji birikimi de fazla, dolayısıyla bu biriken enerjinin boşalımı ile oluşacak depremin büyüklüğü de daha fazla olur. 
     Bunun aksine, genişlemenin, yani tektonik rahatlamanın olduğu bölgelerde ise, yine fay düzlemi boyunca sürtünme daha az, dolayısıyla enerji birikimi ve bu enerjinin boşalımı ile oluşacak depremin büyüklüğü de daha küçük olur. 
     Bu durumda, Kuzey Anadolu fayının, sıkışmanın en fazla olduğu Doğu kesiminde bugüne dek oluşan en büyük depremin 1939 Erzincan depreminin büyüklüğü yalnızca 7.9 iken, genişlemenin egemen olduğu, dolayısıyla sürtünmenin çok daha az olduğu Batı ucunda Marmara'da 8.0 büyüklüğünde bir deprem beklemek, gerçekçi bir yaklaşım olmadığı gibi, mekanik bilimin ilkeleriyle de çelişir. Bu nedenle, bölge halkı üzerinde sürekli korku ve panik yaratan bu tür gerçek dışı yaklaşımları şiddetle kınıyorum.'' 
     






</TEXT>
</DOC>
