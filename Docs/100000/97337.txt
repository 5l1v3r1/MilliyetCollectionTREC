<DOC>
<DOCNO> 97337 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/22/son/sonspo16.html </URL>
<DATE> 2002/07/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Kemal Dinçer'den Ortega ve Lorant'a övgü... 
</HEADLINE>
<TEXT>

     Fenerbahçe Futbol Takımı İdari Koordinatörü Kemal Dinçer, bugün bir basın toplantısı düzenleyerek gazetecilerin sorularını yanıtladı. 
     14 gün önce başladığı görevini değerlendiren ve yapacaklarını açıklayan Kemal Dinçer, bugüne kadar var olmayan önemli bir göreve geldiğini vurguladı. 
     Fenerbahçe Spor Kulübü'nde daha önceki dönemlerde üzerinde durulmayan kurumsallaşma ile bir kabuk değişikliğinin başladığını dile getiren Dinçer, şöyle konuştu 
     ''Önce Samandıra Tesisleri, sonra stadın modern bir hale getirilmesi, ardından şirketleşme çalışmalarıyla kurumsallaşmaya geçildi. Benim de bu göreve getirilişim bu çalışmaların bir halkasıdır. Futbol takımı kulübün en önemli unsurudur. Daha iyi çalışması için eksik görülen konularlar ilgili olarak bunları tamamlamak ve düzenlemek için gerekli altyapıyı sağlamak amacıyla buradayım. Görevi verenlere teşekkür ederim, layıkıyla yapmaya çalışacağım.'' Kemal Dinçer, başkan Aziz Yıldırım'dan başarılı olmak için gereken tüm yetkileri ondan istediğini söyleyerek, ''Buraya çok geniş yetkilerle geldim. Avusturya kampı herkesi daha yakından tanımak ve işleyişi görmek için iyi bir ortam. Bunun içinde aksayan yerler varsa düzeltmek için iyi bir izleme dönemi geçiyoruz'' dedi. 
     
     ''TEK BAŞIMA BAŞARILI OLAMAM'' 
     İdari kadroda konularını çok iyi bilen ve görev aşkıyla çalışan insanların bulunduğunu vurgulayan Dinçer, şöyle devam etti 
     ''Kendileriyle uzun süre çalışmak istiyorum. İlk etapta izlenimlerim son derece olumlu. Bunu söyleme amacım şu, göreve getirildim ama tek başıma başarılı olmam mümkün değil. İdari yapıya katkı sağlayabilmeyi ancak ekip olarak yapabiliriz. Ekip ruhuna inanmış bir kişiyim. Sezon boyunca da buna herkes şahit olacak.'' 
     
     ''TÜM İDARİ KONULARDA YETKİLİYİM'' 
     Kemal Dinçer, yetkileri içine tüm idari konuların girdiğini belirterek, teknik konuların ise Werner Lorant'ın yetkisinde olacağını kaydetti. 
     Amacının, eğer varsa teknik heyetin üzerindeki idari yükleri almak olduğunu dile getiren Dinçer, ''Futbolcuların da sahaya tüm güçlerini koymalarını sağlayabilmeleri için, saha dışındaki sorunlarını çözmeyi hedefliyorum'' şeklinde konuştu. 
     
     ''LORANT'IN TAKIMA ÖNEMLİ KATKILAR YAPACAĞINA İNANIYORUM'' 
     Kemal Dinçer, taraftarların her zaman disiplinli ve çalışkan antrenör istediğini, Lorant'ın da bu özelliklere sahip bir kişi olduğunu söyedi. 
     Lorant'ı öven Dinçer, şöyle devam etti 
     ''Disiplinli, prensipli. Formayı çalışana veriyor. Takıma önemli katkılar yapacağına inanıyorum. Zaten geçen seneki performansına bakınca, olumlu olduğunu görüyoruz. Mükemmele yakın bir performans. Şunu da belirtmekte yarar var. Biz de Lorant'a iyi bir kadro ve çalışma ortamı verdik. Fenerbahçe çok büyük bir kulüp. Önemli bir taraftar desteği var. Ayrıca Lorant'ın önemli bir de avantajı var. O da Oğuz Çetin ve Nurettin Yıldız. Camiamızdan çıkmış iki mükemmel insan. İnsani özelliklerini özellikle söylüyorum. Çünkü teknik özelliklerinin çok çok üstünde. 
     Nurettin Hoca, Rüştü'nün bu performansa gelişinde önemli katkı sahibi. Recep ve Volkan'ı da buralara çıkaracağını düşünüyorum. Oğuz'un da görev verildiğinde ne kadar faydalı olduğunu gördük. 
     Oğuz Hoca da bana futbol takımının işleyişiyle ilgili bilgiler veriyor, aktarımlarda bulunuyor. Yakından tanıyınca da bir insana kolay kolay imparator denilmeyeceğini anlıyorsunuz. Camianın ve futbolcuların ona olan saygısıyla kulübe büyük katkısı olacağını, Fenerbahçe'nin geleceğinde de büyük pay sahibi olacağına inanıyorum.'' 
     
     ''TRANSFERLERLE İLGİM YOK'' 
     Dinçer, basın toplantısında ''Transferlerle ilgili olacak mısınız '' sorusunu ise ''Hayır, ben böyle bir yetki istemedim. Zira basketbol kökenliyim. En azından kısa bir süre için böyle birşeye girişmeyeceğim'' diyerek cevapladı. 
     Hazırlık maçlarıyla ilgili sorulan bir soru üzerine de Kemal Dinçer, ''Biz Akdeniz insanı olarak tüm maçları kazanmak isteriz tabii ki. Ama hocamız için önemli olan maçları değil, maç içindeki bazı prensipleri kazanmak. Hazırlık maçlarının da bunun için en uygun yer olduğunu söylüyor. Örneğin 2-0 kaybettiğimiz Hamburg maçını kazanabilirdik. 7 oyuncu değişikliği hakkımız vardı. Ama normal maçlarda bu 3. Onun için maç içi prensipleri kazanmak daha önemliydi'' diye yanıtladı. 
     
     ''ORTEGA ÖZEL BİR İSTEKTE BULUNMADI'' 
     Çalışmaların tamamen bilimsel olarak devam ettiğini anlatan Dinçer, Ortega ve Washington hakkında sorulan soru üzerine şöyle konuştu 
     ''Ortega çok iyi bir futbolcu. Yıldız özelliğine rağmen bize gelip de özel bir istekte bulunmadı. Biz sorduk, o da herşeyin mükemmel olduğunu, yalnızca zamana ihtiyacı olduğunu belirtti. Fizik olarak tam hazır olmadığı için aklından geçenleri tam olarak sahaya yansıtamıyor olabilir. Basketboldaki yabancılarla kıyaslayınca buradaki sorunların çok az olduğunu görüyorum. Ortega da Washington da karakter olarak çok iyi insanlar. Takımla kaynaşmış durumdalar. Önemli olan bir başka şey de takımın onları kabul etmesidir. Takım da onları kabul etmiş durumda. İkisi de faydalı olacaklardır.'' 
     





</TEXT>
</DOC>
