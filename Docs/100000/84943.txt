<DOC>
<DOCNO> 84943 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/19/son/sontur22.html </URL>
<DATE> 2002/05/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Akrabalarının çocuğunu fidye için kaçırdılar... 
</HEADLINE>
<TEXT>

     Eskişehir'de, fidye alabilmek için akrabaları tarafından kaçırılan 9 yaşındaki Alper Unutmazlar, İstanbul'da bulunarak ailesine teslim edildi. 
     Eskişehir Emniyet Müdürlüğü Kaçakçılık ve Organize Suçlar Müdürlüğü'nden yapılan açıklamaya göre, 15 Mayıs günü Şirintepe Mahallesi'nde okula gitmek için evden ayrıldıktan sonra kaçırılan Alper Unutmazlar için 100 milyar lira fidye istenmesi üzerine Emniyet Müdürlüğü çalışma başlattı. 
     Emniyet Müdürü Mehmet Alptekin ve Emniyet Müdür Yardımcısı Cemalettin Hatipoğlu'nun koordinesinde, Kaçakçılık ve Organize Suçlar Şube Müdürlüğü ekipleri, çocuğu akrabaları olduğu bildirilen Aytaç Tilkicioğlu'nun kaçırdığını tespit etti. 
     Aytaç Tilkicioğlu'nun tespit edildiğini ve arandığını öğrenmesinden sonra, Alper Unutmazlar'ı, İstanbul'daki bir akrabalarının evine bırakarak yanında suç ortağı olduğu belirlenen Serkan Aktürk ile ortadan kayboldu. 
     İstanbul'da, bırakıldığı evde bulunan Alper Unutmazlar Eskişehir'e getirilerek ailesine teslim edildi. 
     Baba Adnan ve anne Hatice Unutmazlar çocuklarını kavuşmanın sevincini yaşarken, Alper, okul çıkışında akrabalarının kendisini bir taksiye bindirerek kaçırdıklarını, önce Ankara'ya oradan da İstanbul'a geldiklerini belirtti. 
     Kendisini bir odaya kilitlediklerini belirten Alper, daha sonra polislerin gelerek kendisini kurtardığını anlattı. Polis tarafından iki fidyecinin aranmasına başlandı. 
     





</TEXT>
</DOC>
