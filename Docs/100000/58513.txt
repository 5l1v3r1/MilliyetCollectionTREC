<DOC>
<DOCNO> 58513 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/22/son/sontur22.html </URL>
<DATE> 2001/12/22/ </DATE>
<TIME>  </TIME>
<AUTHOR>  </AUTHOR>
<HEADLINE>
TİSK'te adaylar sandıktan önce kürsüde kapıştı 
</HEADLINE>
<TEXT>

     TİSK yeni başkanını seçmek için yarın sandık başına gidiyor. İki başkan adayı Refik Baydur ve Tuğrul Kutadgobilik seçimlerden önce Genel Kurul kürsüsünde çekişti. 
     TİSK'in 21'in Olağan Genel Kurulu'nun ilk gününde yarın yapılacak seçimler öncesi başkanlığa Refik Baydur ve MESS Başkanı Tuğrul Kutadgobilik adaylığını açıkladı. Genel Kurul kürsüsüne ilk olarak çıkan Kutadgobilik, TİSK delegelerine yeni dönemde TİSK için neler düşündüklerini anlattı. 
     Kutadgobilik, TİSK'in etkili bir organizasyon haline getirilmesinin asıl hedef olması gerektiğini belirtirken, kanun koyucuya bilimsel, teknik ve dünya uygulamasını bilerek uzman görüş ve önerilerde bulunup Türkiye'nin yarınını çözecek hedeflerle yol göstermesi gerektiğini söyledi.. 
     Türk sanayinin AB'ye girişte asli taraf olarak görev yapması gerektiğini söyleyen Kutadgobilik, "Türkiye Avrupaya üye olacaksa sanayicisi için olacak bu noktada kilit oyuncu olmak zorundayız" diye konuştu. Kutadgobilik, işçileri en önemli sosyal ortak olarak gördüklerini belirtirken, bütün hizmet kollarının TİSK çatısı altında toplanması gerektiğini söyledi. Kutadgobilik, "Örneğin finans sektörünü TİSK çatısı altında toplamalıyız. Reel sektörle mali sektör aynı çatı altında toplanmalı" diye konuştu. 
     
     Dışarıdan müdahale olmamalı 
     Kutadgobilik'in ardından Genel Kurul kürsüsüne diğer aday Refik Baydur geldi. Baydur, kamuoyuna büyük patronların desteklediği isim olarak yansıyan Kutadgobilig'i sert bir dille eleştirdi. Üç yıllık başkanlığı döneminde TİSK'in kardeş kuruluşlarla özerkliğinden taviz vermeden yaşadığını söyleyen Baydur, "Aranızdaki yaşlılardan biri olarak şunu isteme hakkım var" diye başladığı sözlerini şöyle sürdürdü 
     "Bu kuruluşa burada görev alıp elini taşın altına koymadan kimsenin hükümranlığına müsade edilmemeli. İşte o zaman özerk bir müessese olarak devam edeceksiniz. Burada dışarıdan müdahale mümkün olmamalı. Burada dışarıdan destek alanlarla yönetim aranmamalı." Yarın yapılacak seçimlerde toplam 181 delege 32 yönetim kurulu üyesi ve 7 kişilik yürütme komitesini seçecek. 
     Delegeler yarın 09-17 saatleri arasında TİSK Genel Merkezi'nde oy kullanacaklar. 
     






</TEXT>
</DOC>
