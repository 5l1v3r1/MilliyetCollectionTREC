<DOC>
<DOCNO> 65440 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/01/son/sontur12.html </URL>
<DATE> 2002/02/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Adalet Bakanı'ndan Bahçeli'ye "temkinli" yanıt 
</HEADLINE>
<TEXT>

     Adalet Bakanı Hikmet Sami Türk, MHP Lideri ve Başbakan Yardımcısı Devlet Bahçeli'nin TCK'nın 312 ve 159'uncu maddesinde yapılması düşünülen değişikliklerde 
     gelinen nokta itibariyle kendisine yönelttiği ağır suçlamalara temkinli yaklaştı. Bu konuyu hatırlatan gazeteciye, "Bu sorunuzda da tahrik var" diyen Türk, "Ortamı gerginleştirebilecek hiç bir açıklamaya girmeyeceğini, bazı sözcüklerin ibarelerin kullanılmasında ısrarcı olmayarak maddeyi herkesin uzlaşabileceği noktaya getirme umudunu hala koruduğunu" bildirdi. Türk, Adalet Bakanlığı kütüphanesinde gazetecilerin soruların yanıtladı. ANAP ile MHP arasında TCK'nın 312 ve 159'uncu maddeleri ile ilgili olarak uzlaşma sağlanamadığının anımsatılması üzerine Türk, "Henüz süreç devam ediyor. Karamsar olmayın. Uzlaşma sağlanabilir. Gördüldüğü kadarıyla temelde bir sorun yok" diye konuştu. Ülke bütünlüğünü tartışmaya açmadan demokratik hak ve özgürlükleri genişletmeyi amaçladıklarını belirten Türk, eleştiri alan konuların değerlendirileceğini ve yapılan değişiklikler sonucunda herkesi memnun kılabilecek bir metnin ortaya çıkarılabileceğini söyledi. ANAP'ın 312 ve 159 ile ilgili olarak çelişkili bir tutum izleyip izlemediğinin sorulması üzerine ise Bakanı Türk, hiç kimsenin birbirini suçlayıcı tartışmalara girmemesi gerektiğini ifade etti. ANAP lideri ve Başbakan Yardımcısı Mesut Yılmaz'a bağlı olan AB Genel Sekreterliği'nden gönderilen taslağın, Türk Ceza Yasası Taslağı üzerinde çalışan komisyondan alıntılar yaptığını belirten Türk, 312'nin benzerinin TCK'nın kaynağı olan İtalyan Ceza Yasası'nın 342'inci maddesinde de tanımlandığını belirtti. Tasarıda yer alan, "Olasılık" sözcüğünün 1997'deki tasarıda da "İhtimal" olarak geçtiğini anlatan Türk, "Adalet Bakanlığı'nda yapılan çalışmada Avrupa Birliği Genel Sekreterliği'nden gelen metin hareket noktası alınmıştır" dedi. Bu konuda tasarının gerekçesinde çok ayrıntılı anlatımlar bulunduğunu kaydeden Türk, böylece keyfi değerlendirmelere yol açılmayacağını savundu. Türk, "Bazı sözcüklerin, ibarenin kullanımasında ısrarcı olmayarak maddeyi herkesin uzlaşabileceği noktaya getirebiliriz. Ben hala umutluyum. Her metin tartışılabilir. Biz de bu kaygıları gidermek zorundayız" diye konuştu. MHP Lideri Bahçeli'nin dünkü açıklamalarının da "Devletin, hükümetin, adliyenin tahkir ve tezyif edilmesi" şeklinde değerlendirilip değerlendirilemeyeceğinin sorulması üzerine ise Türk, "Bahçeli'nin açıklamalarını böyle değerlendirmiyorum. Biz buradan sonunda herkesin mutabık kalabileceği bir metin çıkarmak istiyoruz. Ayrıca o tasarı Meclis'e sevk edildiği zaman o artık Meclis'in malı olur. Süreç içerisinde sadece Bakanlar Kurulu'nda ortaya çıkan metin değil, önergelerle de yapılabilecek değişiklikler olabilir" şeklinde konuştu. Bahçeli'nin kendisine de sert eleştiriler yönelttiğinin anımsatılması üzerine Türk, "Ortamı gerginleştirebilecek hiç bir açıklamaya girmeyeceğim" dedi. Bir gazetecinin ortamı medyanın mı gerginleştirdiğini sorması üzerine ise Adalet Bakanı Türk, espirili bir dille "Bu sorunuzda da tahrik var" demekle yetindi. Bu tasarının gerçekten çıkarılmasını istediğini belirten Türk, üstü kapalı bir biçimde MHP'lilere, "Bu konuda henüz umutluyum. "gereksiz bir takım tartışmalarla insanlar veya partileri tutumlarında sertleşmeye yol açmaktan kaçınmak lazım" mesajını verdi. 
     






</TEXT>
</DOC>
