<DOC>
<DOCNO> 83021 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/09/son/sondun24.html </URL>
<DATE> 2002/05/09/ </DATE>
<TIME>  </TIME>
<AUTHOR>  </AUTHOR>
<HEADLINE>
İşçi Partili bir grup gardaki Kıvrıkoğlu'nun portresini kapattı 
</HEADLINE>
<TEXT>

     İşçi Partisi üyesi bir grup, Paris'teki Saint-Lazare garında Sınır Tanımayan Gazeteciler Örgütü'nü protesto etti. 
     Protesto sonunda göstericiler, basın özgürlüğünü çiğneyen ülkeler haritasında sergilenen Genelkurmay Başkanı Orgenaral Hü seyin Kıvrıkoğlu'nun portresini kapatmak amacıyla boyadılar. 
     Fransız polisi göstericilere müdahale ederek, 4 kişiyi gözaltına aldı. 
     İşçi Partisi'nin Yurtdışı Temsilciliği, Paris'teki Saint-Lazare tren garında düzenlediği bir gösteriyle Sınır Tanımayan Gazeteciler Örgütü ve Fransa'yı protesto etti. 
     İşçi Partisi Yurtdışı Temsilcisi Ali Çelik, gösteri sırasında yaptığı basın açıklamasında, ''Genelkurmay Başkanı Orgeneral Hüseyin Kıvrıkoğlu'na yönelik tavır, sınır tanımamaktan çok sorumluluk tanımamak ve Fransız emperyalizminin hizmetinde olmaktır'' dedi. 
     Örgütün tavrının, gazetecilerin özgürlüklerinden çok, basının Avrupa ve Amerikan emperyalizminin çıkarlarını savunma çizgisinde olduğunu söyleyen Çelik, örgütün listesinde Batı dünyasından tek bir ismin bulunmadığına dikkat çekti. 
     Çelik, ''Üstelik Batılı ülkeler, özellikle George Bush yönetimi ve Amerikan emperyalizmi, dünyadaki karışıklıkların arkasındadır. Pek çok gazeteci, basının bu sorumsuzluklarının kurbanıdır. Yaptıkları haritada bu alanın bomboş bırakılmasından daha güzel bir kanıt olamaz'' diye konuştu. 
     Parti temsilcisi, Orgeneral Kıvrıkoğlu'nun şahsında Türk ordusuna yönelik fotoğraf sergisini şiddetle kınadıkları belirterek, ''Bu harita derhal kaldırılmalıdır'' dedi. 
     Basın açıklamasından sonra İşçi Parti Yurtdışı Temsilciliği'nden bir grup, ellerindeki kırmızı sprey boyalarla aralarında Kıvrıkoğlu'nun fotoğrafının da bulunduğu bazı portreleri kapatmak amacıyla boyadılar. 
     Olay yerine gelen Fransız polisi, gösteri yapan gruptan 4 kişiyi gözaltına aldı. Bu kişilerden biri, daha sonra serbest bırakıldı. 
     
</TEXT>
</DOC>
