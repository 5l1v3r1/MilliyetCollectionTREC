<DOC>
<DOCNO> 92323 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/27/siyaset/siy00.html </URL>
<DATE> 2002/06/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Genelkurmay yayımladığı iki kitapta, unutulmaya yüz tutan irtica ve terör sorununa dikkat çekti 
</HEADLINE>
<TEXT>
ASKER UYUMAZ 
1- Öcalan’ın Rum pasaportu hatırlatıldı, PKK’nın Güney Kıbrıs bağlantıları gündeme getirildi. 2- İrticai unsurların da yer aldığı kitapta Fethullah Gülen’in dünya imamı olduğu bildirildi. 
     ANKARA Milliyet 

     Genelkurmay Başkanlığı, Fethullah Gülen Grubu’nun Milli Görüşçüler ve Kaplancılar gibi irticai unsurlar arasında yer aldığını, amacının din devleti kurmak olduğunu bildirdi. Böylece Fethullahçılar, Genelkurmay değerlendirmelerinde ilk kez "Anayasal düzeni doğrudan tehdit eden bir unsur" olarak yer alırken, Gülen için yapılan "dünya imamı" tanımı dikkati çekti. 
     Genelkurmay Başkanlığı tarafından hazırlanan 2 kitapta, Türkiye kökenli örgütlerin Avrupa’daki faaliyetleri ve PKK’nın Güney Kıbrıs Rum Kesimi’ndeki faaliyetlerinin "fotoğrafı çekildi." 
     Genelkurmay’ın hazırladığı, "PKK, DHKP C ve İrticai Terör Örgütleri’nin Avrupa’daki Faaliyetleri" adlı kitabın "İrticai Unsurların Avrupa’daki Faaliyetleri" adlı 4. bölümünde, "Fethullah Gülen Nurcu Grubu" başlığı altında şu ifadelere yer verildi "Fethullah Gülen Nurcu Grubu ülkemizde uzun vadede, dini esaslara dayalı bir devlet kurmayı amaçlamaktadır. 
     
     Öğrencilerden, yöneticilere... 
     Adı geçen grup, sözkonusu amacını ulaşabilmek için gerek yurt içi, gerekse yurt dışında açmış olduğu okul ve kurslarda öğrencileri amaçları doğrultusunda eğitime tabi tutarak, ileride kurmayı düşündüğü dini esaslara dayalı devlet modeline uygun üst düzey yönetici yetiştirmeyi hedeflemektedir. Ayrıca bu faaliyetlerini Almanya’da 12, Avusturya’da 4, İsveç’te 3, Belçika’da 2 İtalya, Macaristan, İngiltere, Danimarka ve Fransa’da 1’er olmak üzere kurmuş olduğu toplam 26 dernek ve kuruluş vasıtasıyla da desteklemektedir." Kitapta, grubun Bavyera, Kuzey Ren - Vestfalya, Baden - Wurttemberg, Rheinland - Pfalz eyaletlerinde açtığı dersane ve kurslarla öğrencilere devletin tüm sistemlerine islam hükümlerini egemen kılarak, teokratik bir islam diktatörlüğü kurma amacı doğrultusunda bilgiler verdiği kaydedildi. 
     
     Mali kaynaklar 
     Grubun mali kaynaklarının cemaat mensuplarından toplanan yardımlar, yayımların satışından ve şirketlerden elde edilen gelirler olduğu belirtildi. Kitapta, Fethullah Gülen Grubu’na ait vakıf, dernek ve kuruluşun Avrupa’daki 12 ayrı adresi de şöyle verildi Yadigar Derneği, Meşale Derneği, V.I.B.EV, Sebat Donau SchülerEltern Derneği, Filiz Eğitim Merkezi, Tudes Derneği, Tased BıldungszentRum E. V. Derneği, Medine Derneği, Dersane Derneği, İslam Toplumu Nur Cemaati Derneği, Risalei Nur Medresesi Derneği. 
     PKK’nın Güney Kıbrıs Rum Yönetimi GKRY bağlantılarına ilişkin ikinci kitapta da, Yunanistan ve GKRY’nin teröre destek verildiği anlatıldı. Bu kitabın kapağına, PKK lideri Abdullah Öcalan’ın 1999’da yakalandığında üzerinden çıkan GKRY pasaportunun yerleştirilmesi dikkati çekti. 
     
     PKK’nın destekçileri 
     PKK’nın varlığını Suriye, Yunanistan ve GKRY’den aldığı destekle sürdürdüğü belirtilen kitapta, örgütün GKRY’deki örgütlenmesi ve destek aldığı kuruluşlar ayrıntılarıyla anlatıldı. PKK’nın faaliyetlerinde GKRY’nin merkez konumunu koruyacağı tespitini yapan Genelkurmay, Rum Yönetimi’nin terörizmle mücadeledeki samimiyetini terör örgütüne verdiği desteği keserek göstermesini istedi. 
     Türkiye’ye karşı suç işleyen ve aranmakta olan 213 kişinin listesini de kitaba koyan Genelkurmay bu kişilerin biran önce iadesinin "NATO ittifakının gereği olduğunu" vurguladı. 
     
Her türlü önlemi alırız      PKK’ya Yunanistan’dan verilen desteği de vurgulayan iki kitap kapaklarında "Mart 2002" yazmasına rağmen, Türk ve Yunan Dışişleri bakanlarının İstanbul’da görüşme yaptıkları saatlerde basına dağıtıldı. Kitabın son bölümünde "Türkiye terör örgütlerine karşı yürüttüğü mücadelesinde Avrupa ülkelerinden beklediği desteği görememenin üzüntüsü içindedir" ifadeleri yer aldı. 
     Uluslararası toplumun terörizmi desteklememek konusunda ahlaki hükümlülük altında bulunduğu kaydedilen kitabın, "Türkiye ülke bütünlüğü, ulusal birlik ve siyasal bağımsızlığını savunmaya yönelik her türlü önlemi alma hakkına sahiptir" uyarısıyla bitmesi dikkat çekti. 
     



 SİYASET 















</TEXT>
</DOC>
