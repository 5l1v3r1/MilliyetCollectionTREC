<DOC>
<DOCNO> 62726 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/17/yazar/cetiner.html </URL>
<DATE> 2002/01/17/ </DATE>
<TIME>  </TIME>
<AUTHOR> Yılmaz ÇETİNER  </AUTHOR>
<HEADLINE>
Nazım yüzünden başıma gelenler 
</HEADLINE>
<TEXT>

     Yıl 1950, Sarıyer'de bir askerin, onbaşısının kafasını kasatura ile uçurduğu haberi akşam üzeri geldi matbaaya. Sivillerin işledikleri cinayet olsa kolay ama askerin arasına girip bilgi alabilmek mümkün değildi ki 
     Kafaya takmıştım bir kere olayı. Eğer cinayet hakkında bilgileri bulur olayı ortaya çıkartırsam gazetemde, diğer gazetelerde büyük süksem olurdu Bu hayal ile Cağaloğlu'nda dolmuşa 50 kuruşu verdim Harbiye'de indim. Doğru Merkez Komutanlığı'nın kapısı. Paşayı arıyorum ama paşa yokmuş yemeğe çıkmış 
     Nöbetçi teğmen ve askerlerin konuşmalarından anladım ki, paşa Pangaltı'da bir ahbabının evindedir. O ev de bir gazinonun yanında. Usulca ayrıldım Merkez Komutanlığı'ndan ve Pangaltı'da evi elimle koymuş gibi buldum. Kapıyı çaldım açtılar. 
     - Efendim ben gazeteciyim, paşa hazretlerine önemli bir şey soracağım... 
     Paşa içeriden seslendi, 10.30'da Merkez Komutanlığı'ndayım. 
     Sevinçten çıldıracaktım neredeyse, cinayeti nasıl olsa öğrenecektim, olayın anahtarını bulmuştum. Bir kere yarın görürlerdi muhabir arkadaşlar 
     
     Dakikalar bir türlü geçmiyordu ama paşa ile kurmay başkanı muntazam insanlar, tam saatinde geldiler ikisi de hafiften çakırkeyif 
     - Gel bakalım, dedi paşa, çık yukarı bizi bekle. Sonra hepsi beraber geldiler yukarıya. Paşa, sen hangi gazetede çalışıyorsun, kimliğini ver bakayım, dedi. O zaman sarı basın kartım yok, sadece Vatan gazetesinden bir kimlik. Uzattım kimliğimi paşaya. Arkasını önünü dikkatle okudu sonra masanın üzerine bıraktı... ve "söyle bakalım şimdi sen ne istiyorsun " Sarıyer cinayetini anlattım yanlış bir şey yazmamak için kendilerini rahatsız ettiğimi söyledim. 
     
     
     Mustafa Paşa çok yakışıklıydı. Uzun boylu, şakakları beyazlaşmış güzel yüzlü bir asker. Bizim Kenan Evren Paşa gibi. 
     Derhal manyetolu telefonlarla Sarıyer arandı olay hakkında bilgi alındı, onlar bunları konuşurken ben haberin çıtasını çıkartmıştım bile Her şey ortada anlatılıyordu. 
     Paşa bir ara oturduğu yerden kalktı, belli ki, bir şeyler söyleyecekti, benim yüzüme baktı 
     - Ben dedi Vatan başyazarı Ahmet Emin'i sevmem, ülkeye çok kötülük yapıyor o. Bir gün başka, diğer gün başka konuşuyor. 
     - Paşam eğriye eğri, doğruya doğru gazetenin sloganı. 
     - Nazım Hikmet gibi bir vatan hainini savunuyor. 
     Cesaret doldu içime 
     - Nazım Hikmet bir büyük şair dünya çapında Ahmet Emin Bey de bir dünya şairinin şiirleri yüzünden yıllar yılı hapisanede yatmaması gerektiğini savunuyor, komünizmi filan savunduğu yok, efendim. Kendisi tam anlamıyla liberal görüşlüdür. 
     - Komünistlere hizmet ediyor ama Nazım'ın suçu şiir değil, asker arasında örgüt kurup ihtilal hazırlamak... 
     Kurmay başkanı bana ciddi ciddi işaret veriyordu git diye Ayağa kalktım, kimliğimi almayı ihmal etmedim. Güya hem Ahmet Emin Bey'e hıyanet etmemek, hem de paşayı yumuşatmak için şöyle ortadan bir de vecize savurdum. 
     - Paşam dedim, mesele yalnız Nazım Hikmet'in şiirleri, askeriyede örgüt kurmak istemesi filan değil, bütün dünya hukukçuları Nazım Hikmet davasında büyük bir adli hata olduğunu söylüyor... İşte bu adli hata Türkiye'yi küçük... 
     Gözleri çakmak çakmak kızaran paşa, üzerime doğru yürüdü 
     - Sen ne söylüyorsun be çocuk, dedi. Ne adli hatası. Ben Nazım Hikmet'i mahkum eden mahkemenin başkanıyım 
     Merdivenlerden nasıl indiğimi, Merkez Komutanlığı'ndan nasıl çıktığımı hatırlayamıyorum. Baltayı tam taşa vurmuştum. Ama cinayet haberini alıp atlatmıştım ya 
     
     Not 
     Nazım Hikmet'i muhakeme eden birkaç mahkeme var, bunlardan hangisi hatırlamıyorum. Bir de mahkemenin başkanı mıydı, yoksa üyelerinden biri miydi onu da tespit edemedim. Ama anlattığım olayı 1950'de bizzat yaşadım. 
     







Örgüt ve birey 


Tarih tekerrür... 


Bush'tan Ecevit'e tam destek 


Ecevit'in Washington sloganları üzerine... 


Nazım yüzünden başıma gelenler 


Derviş ve keramet 


Krakerle gelen ecel 


İnsanın tek gerçeği 


Ya biz ABD’ye nasıl bakıyoruz 


Lara’lar için ağlamak yeterli mi 


Bilgi arbitrajı... 


Cumhurbaşkanım Bu insanlar için af yetkinizi kullanınız 


Asparagas haberin müellifi diyor ki 


Ecevit'e ABD rüzgarı 


Dubai içi evliliğe 70 bin dirhem 


Dolar fiyatı yakında ya "U" ya "V" yapar 


Mavi Akım iddianamesi çıkıyor 


</TEXT>
</DOC>
