<DOC>
<DOCNO> 72832 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/15/son/sontur12.html </URL>
<DATE> 2002/03/15/ </DATE>
<TIME>  </TIME>
<AUTHOR>  </AUTHOR>
<HEADLINE>
İçten içe kanayan bir yara... Türkiye'de çocuk pornografisi... 
</HEADLINE>
<TEXT>

     Devlet Bakanı Hasan Gemici, aile içi şiddet, çocukların yasadışı cinsel faaliyete zorlanması ve çocuk pornografisi gibi çocuklara karşı işlenmiş suçlarla ilgili 120 dava açıldığını bildirdi. 
     Devlet Bakanı Hasan Gemici, "çocuk pornografisi ve aile içi şiddet" konulu yazılı bir açıklama yaptı.Çocuk Hakları Sözleşmesi'nin taraf devletlere çocukların her türlü cinsel sömürü ve cinsel suistamale karşı korunması görevini verdiğini hatırlatan Gemici, ayrıca Sözleşme'nin "çocuğun yasadışı bir cinsel faaliyete girişmek üzere kandırılması veya zorlanması", "çocukların fuhuş ya da diğer yasadışı cinsel faaliyetlerde bulundurularak, sömürülmesi", "çocukların pornografik nitelikte gösterilerde ve malzemede kullanılarak sömürülmesi"nin önlenmesi amacıyla önlemler alınmasını öngördüğünü belirtti. 
     Sosyal Hizmetler ve Çocuk Esirgeme Kurumu'nun, çocuklara karşı işlenmiş olan bu tür suçlarla ilgili tüm ihbarları büyük bir titizlikle ele aldığını ve bu konuda 120 dava bulunduğunu kaydeden Gemici, Özgen İmamoğlu ile ilgili olarak SHÇEK Teftiş Kurulu'nun bir soruşturma yaptığını belirtti. Gemici, "Soruşturma sonucunda korunma altında bulunmakla beraber ayni ve nakdi yardım hizmetinden yararlandırılarak ailesi yanında kalan bir çocuğa karşı suç işlendiği tespit edilmiştir. Kurum koruması altında olup olmadıklarına bakılmaksızın bütün çocuklarla ilgili Bursa ve Cumhuriyet Başsavcılıkları nezdinde çocuklar adına şikayette bulunulmuş olup, açılmış bulunan ve açılacak olan davalara müdahale edilecektir. Olayın mağduru tüm çocuklarla ilgili Sosyal Hizmetler ve Çocuk Esirgeme Kurumu'nca psikolojik destekleme ve rehabilitasyon çalışmaları da ayrıca yürütülmektedir" dedi. 
     "Üvey anne kızgın demirle dağladı" ile "Özlem de cani baba kurbanı" başlıklı haberlere konu olan İstanbul ve Elazığ'da yaşanan olaylarla ilgili olarak da gerekli girişimlere başlandığını kaydeden Gemici, "İki olayda aile içi şiddetin önlenmesi ve faillerin cezalandırılması amacıyla Cumhuriyet başsavcılıklarına gerekli suç duyuruları yapılmış olup, dava açıldığında yine müdahale edilecektir. Çocuklarla ilgili en ufak bir suistimal ve ihmal büyük bir titizlikle ele alınıp, gerek sosyal hizmet gerekse hukuksal boyutları ile tüm işlemler yapılmaktadır" diye konuştu. 
     






</TEXT>
</DOC>
