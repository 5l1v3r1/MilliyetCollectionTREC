<DOC>
<DOCNO> 67795 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/15/son/sondun07.html </URL>
<DATE> 2002/02/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Afgan Hükümeti "Turizm Bakanı öldü" 
</HEADLINE>
<TEXT>

     Afganistan hükümeti tarafından yapılan açıklamada, Kabil havaalanında hacı adaylarınca dövülerek ağır yaralandığı bildirilen Hava Ulaştırma ve Turizm Bakanı Dr. Abdül Rahman'ın öldüğü teyit edildi. 
     Rahman'ın öldüğünü teyit eden Afganistan İçişleri Bakanlığı sözcüsü Feridun, bakanın olay yerinde mi yoksa kaldırıldığı hastanede mi öldüğü konusunda bilgi sahibi olmadığını belirtti. 
     Hacı adaylarını Suudi Arabistan'a götürecek bir uçağın seferini iptal ederek, bu uçakla ailesiyle Hindistan'a gitmeye hazırlandığı söylentileri üzerine, sinirlenen hacı adaylarını sakinleştirmek amacıyla uçaktan inen Rahman'ın, bu kişilerin saldırısına uğradığı bildirilmişti. 
     Saldırıdan sonra yapılan çelişkili açıklamalarda, önce Rahman'ın öldüğü, daha sonra da ağır yaralı olarak hastaneye kaldırıldığı belirtilmişti. 
     






</TEXT>
</DOC>
