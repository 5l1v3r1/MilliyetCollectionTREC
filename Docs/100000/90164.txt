<DOC>
<DOCNO> 90164 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/16/son/sondun06.html </URL>
<DATE> 2002/06/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Observer "İngiltere yeni bir nükleer silahlanma dönemi başlatıyor" 
</HEADLINE>
<TEXT>

     İngiltere'de yayınlanan pazar gazetelerinden The Observer, Berkshire bölgesinde açılmasına hazırlanılan yeni nükleer silah fabrikasında tümüyle yeni teknolojiyle geleceğin nükleer bombalarının üretileceğini öne sürdü. 
     50 yıldır hizmet veren Burgfield fabrikasının kapatılmasının 
     ardından Berkshire'daki Aldermaston nükleer silah fabrikasının hizmete gireceğini belirten gazete, iddiasının bu gelişmelerden sorumlu olan Nükleer Silah Kurumu tarafından da teyit edildiğini bildirdi. Yeni fabrikanın yeni dönemin nükleer silahlarının tasırımı, üretimi ve denemeleri konusunda rakipsiz olacağını, silah uzmanlarının yeni fabrikanın daha ziyade küçük terör grupları ve teröre destek veren bazı ülkelere karşı kullanılmak üzere ''mini nükleer başlıklar'' üreteceğini tahmin ettiklerini de belirten Observer, konuyla ilgili ayrıntılı planların 10 gün içinde onaylanarak kamuoyuna açıklanacağını öne sürdü. Başbakan Tony Blair'in bu yöndeki kararının, çevreci gruplar ve savaş karşıtlarının da aralarında bulunduğu birçok sivil grup ve kesimi rahatsız edeceğine işaret eden gazete, yüz milyonlarca sterlin harcanarak yapılacak fabrikanın, parlamentonun onayına da sunulmayacağını ve hükümetin kararıyla doğrudan uygulamaya geçileceğini bildirdi. Observer, Blair'in bu nedenle parlamento ve partisinde yine sert eleştirilere maruz kalacağını ifade ederken, bunun ayrıca İngiltere'nin de imzası bulunan nükleer silahlanmaya karşı bazı uluslararası anlaşmaların açık ihlali olacağını yazdı. Nükleer Silah Kurumu tarafından hazırlanan bir raporda, bu yenilikle ilgili hazırlıklardan bir satırda söz edilerek, kamuoyunun dikkatinden kaçırılmaya çalışıldığını belirten Observer, fabrikada ayrıca 15 milyon sterlin değerinde bir süper bilgisayar bulunacağını ve üretilen bombaların etkisinin dev bir simulasyon aleti olan bu bilgisayarla önceden ölçülebileceğini de anlattı. 
     





</TEXT>
</DOC>
