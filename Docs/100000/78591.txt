<DOC>
<DOCNO> 78591 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/16/spor/spo08a.html </URL>
<DATE> 2002/04/16/ </DATE>
<TIME>  </TIME>
<AUTHOR>  </AUTHOR>
<HEADLINE>
SIKIN DİŞİNİZİ 
</HEADLINE>
<TEXT>

Gerçek futbolsever olup, futbolsuzluktan dert yananlar Haklısınız Futbol görsel bir şölen. Ama, ne yapalım Heyecanı, atraksiyonu bol, vurdulu, kırdılı bir film bu sezon vizyonda. Sabredin Son üç hafta 
     TAMER BAĞLAN 

     Cumartesi gündüzü, Galatasaray’ın İstanbulspor karşısında kaybedebileceği puanlar için el ovuşturanlar, liderin antrenman kıvamındaki rahat galibiyetiyle yine hüsrana uğradılar. Tartışılan futboldan çok, federasyon, hakemler ve onların kararları oldu bu sezon... İyi oyunlara fazla seyirci olamadı futbolseverler, tıpkı bu maçta olduğu gibi... Üstelik ligin sonu gelmiş, "Artık kimse iyi futbol beklemesin" mazereti de var. Bu nedenle, futbolseverler Güngören’deki futbolsuzluğa fazla aldırmadılar. 
     Çokları, Avrupa’ya veda ettikten sonra ligde doludizgin hedefine yönelen, eksiği bol Galatasaray’ın başarısını alkışlamak yerine yine hakemi ön plana çıkardılar. İstanbulspor savunmasının iki hatasıyla gelen gollerin arkasında mana arayanlar, ne böyle hatalarla puanlar yitirmeyen Sarı - Kırmızılılar’ı takdir ettiler ne de Sarı - Siyahlılar’ın lig boyunca bu tür hatalarla çok puanlar yitirdiğini anımsadılar. Tamam Ferdi’nin değil onu oyundan atan Erdemir’in utancından kızarması gerekirdi ancak, şöyle bir geriye bakınca görülebilir ki, bu belki de Galatasaray lehine verilmiş en masum karar... 
     Kadıköy’de üç puanlarının ve Dünya rekorlarının yukarıda soyadı geçen hakem tarafından gaspedildiğini iddia eden Sarı - Lacivertliler, İnönü’de bunun rövanşını Boşatla aldılar. Muhteşem Beşiktaş tribünlerinin, hemen her statta her taraftarın yaptığı adi vakaları, hatta hedefi şaşırıp Tümer’i şişe yağmuruna tutmaları affedilebilir belki. Ancak, Revivo’ya reva gördükleriyle sınıfta kaldılar... 
     Futbolsuz, sinir yönünden kusursuz derbilerin kızarması artık sıradan. Yalnız, oybirliği var bu sefer. Dört ihraç kararında, bir tek İlhan’ınki doğru olan. Çok önemli iki nokta daha var derbi sonrasında akılda kalan. Birincisi Myhre Beşiktaş’ın asıl kalecisi, Oğuz ise müzmin yedek. En zor maçlarda hatasız oyunlar oynayan... İkincisi Daum’un dahi olduğunu yurdum insanı zaten biliyordu. Lorant’ın dehası, yeni yeni farkına varılan .. 
     Trabzonsporlular için alışılageldik bir kayıp, Malatyalılar içinse altın değerindeki golsüzlükle başlayan hafta, bilinmeyenleri azalttı ancak, yine çözüm sunamadı tüm sorulara. Şampiyonlar Ligi yolcuları, iki UEFA temsilcisi ve küme düşecek ilk takım belli. Haftanın en karlıları Antalyaspor, Denizlispor ve Kocaeli... Unutmadık Diyarbakırspor’u da kazançlılar listesine ekleyecektik. Ne var ki, sahada kazanan Yeşil - Kırmızılılar tribünde yine çok şey kaybetti... 
     



 SPOR 






























</TEXT>
</DOC>
