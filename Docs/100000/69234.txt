<DOC>
<DOCNO> 69234 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/24/spor/spo01.html </URL>
<DATE> 2002/02/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Gollerimi beğendim’ 
</HEADLINE>
<TEXT>

Beşiktaş’ın genç yıldızı İlhan, Kocaeli maçında attığı gollerin kendisinin de hoşuna gittiğini vurguladı, "İkisi de estetik olarak güzeldi. Ancak önemli olan şampiyonluğa ulaşmak" dedi 
     KOCAELİSPOR deplasmanında attığı iki birbirinden güzel golle Beşiktaş’ı galibiyete taşıyan İlhan Mansız’ın yüzü gülüyor. Kendi internet sitesine açıklamalarda bulunan golcü futbolcu, "Goller benim de hoşuma gitti. Maçın genelinde iyi oynadık. İki gol de estetik olarak güzeldi. Gol atmam tabii ki önemli. Ancak asıl önemli olan takımın kazanması ve şampiyon olmasıdır" dedi. 
     MAÇ sonrası soyunma odaları çıkışında medya ile röportaj yaptığı sırada görevli polisin kendisine hakaret ettiğini savunan İlhan, "Küfürler bardağı taşıracak türdendi. Beni çileden çıkartmaya yetti, kendimden geçtim. Bu hoş olmayan görüntüler nedeniyle herkesten özür diliyorum" ifadesini kullandı. Yıldız oyuncu, 17 kez fileleri havalandırıp, gol krallığında ilk sıraya oturdu. 
     23 maçta 882 dakika forma giyen İlhan, gollerin yüzde 88’ini ikinci yarıda kaydetti. Attığı gollerle takımını sırtlayan milli oyuncu, Siyah - Beyazlılar’ın 12 yıllık gol krallığı hasretine de son vermenin hesaplarını yapıyor. Ligde 1963 - 64 sezonunda Güven Önüt, 1989 - 90’da da Feyyaz ile iki kez gol kralı çıkaran Beşiktaş’ta İlhan üçüncü kez bu sevinci yaşamaya göz kırpıyor. 
     
Mali Kongre günü      BEŞİKTAŞ’IN Olağan Mali ve İdari Genel Kurulu bugün çoğunluğa bakılmaksızın gerçekleştirilecek. Lütfi Kırdar’da 10.00’da başlayacak toplantıda yönetim, denetleme ve divan kurulunun raporları okuyacak. Marttaki kongrede yeniden başkanlığa adaylığını koyacak olan Serdar Bilgili ve yönetimi yeni bütçeyi üyelerin onayına sunacak. Toplantıda aynı zamanda Bilgili ve muhalefet lideri Hasan Arat nabız yoklayacak. 
     
Dışarıda Kartal      LİGDE deplasmanların en başarılı takımı Beşiktaş oldu. Siyah - Beyazlı ekip, dış sahadaki 12 maçın 8’inde galibiyet aldı, sadece 1 kez yenildi, 3 maçta da berabere kaldı ve 27 puan topladı. İnönü Stadı’nda ise 12 maçta 7 galibiyet, 3 yenilgi, 2 de beraberlik elde ederken, 23 puanda kaldı. 
     
Christoph Daum kulak asmıyor      SİYAH - Beyazlı ekibin teknik patronu, Myhre ile Asper arasındaki tercihi konusundaki eleştirileri sorun etmiyor. Kocaelispor maçında yine kaleyi Myhre’ye teslim ederek, herkesi şaşırtan Alman hoca, bu konuda taviz vermeyeceğinin altını çizdi. Daum, "Kim ne düşünürse düşünsün, benim için kalede sorun yok" dedi. 
     BEŞİKTAŞ, Yimpaş Yozgat maçının hazırlıklarına yarın başlayacak. Fulya’da toplanacak olan futbolcular, ilk çalışmayı Ümraniye’de yapacak. Öte yandan Kulüp Doktoru Yalçın Yavuzer, Kocaelispor maçının ilk yarısında kasıklarına darbe alan ve hastaneye kaldırılan Ali Eren’in Yozgat karşısında forma giyebileceğini açıkladı. 
     



 SPOR 



























</TEXT>
</DOC>
