<DOC>
<DOCNO> 69040 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/22/son/sontur18.html </URL>
<DATE> 2002/02/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Yapışık ikizler için karara adım adım... 
</HEADLINE>
<TEXT>

     Kahramanmaraşlı anne tarafından 24 Aralık 2000 tarihinde, normal doğumla dünyaya getirilen yapışık ikizler Eda ve Seda'nın ameliyatla birbirlerinden ayrılıp ayrılmayacaklarını tartışan bilim kurulunun, kararını önümüzdeki ay açıklayacağı bildirildi. 
     Çukurova Üniversitesi Tıp Fakültesi Balcalı Hastanesi Çocuk Cerrahi Servisi'nde tedavi edilen ve bir yılı aşkın süredir rutin bakımları yapılan yapışık ikizlerin kilosu 10 kilo 250 grama, boyları ise 67 santimetreye ulaştı. 
     Tıp Fakültesi Balcalı Hastanesi Çocuk Cerrahi Anabilim Dalı Başkanı Prof. Dr. Hasan Okur, 24 Şubat'ta 14'üncü aylarını dolduracak, göbekten aşağıları tek, ancak 2 kafa, 2'şer kol ve 2 kalpleri olan ikizlerin diğer tüm organlarını ortak kullandıklarını, destekli de olsa bugüne kadar oturmayı başaramadıklarını söyledi. 
     Prof. Dr. Okur, ikizlerin birbirlerinden ayrılamayacakları ve ne iki ayrı insan ne de biri feda edilecek dahi olsa tek bir insan olarak yaşamayacaklarını anlatarak, ''Ayrılmalarının zor olacağı yönündeki kişisel görüşüm değişmedi'' dedi. 
     Okur, çocuk cerrahisi, çocuk psikiyatrisi, çocuk ortopedi, çocuk nöroloji, radyoloji ve adli tıp anabilim dalı uzmanlarından oluşan bilim kurulunun kararına ışık tutması amacıyla birtakım tahlil ve tetkikler yaptıklarını belirtti. 
     Tahlil sonuçlarının kurulun kararına ışık tutacağını anlatan Okur, bugüne kadar her zaman kişisel görüşünü dile getirdiğini ve nihai kararı bilim kurulunun vereceğini belirtti. 
     Okur, kurulun muhtemelen bayram sonrasında toplanacağını ve kararın da mart ayı başında açıklanmasının gündemde olduğunu kaydetti. 
     Kahramanmaraş'ın Türkoğlu İlçesi'ne bağlı Kırmakaya Köyü'nde oturan ve teyze çocukları olan Hatice-Yunus Tanrıkulu çiftçinin, bebek sahibi olabilmek için 5 yıl bekledikten sonra Kahramanmaraş Devlet Hastanesi'nde normal doğumla dünyaya gelen yapışık ikizler, hemen sonrasında Ç.Ü Tıp Fakültesi Balcalı Hastanesi'ne getirilmişti. 
     






</TEXT>
</DOC>
