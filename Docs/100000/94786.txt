<DOC>
<DOCNO> 94786 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/10/spor/aspo.html </URL>
<DATE> 2002/07/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Avrupa için takviye şart 
</HEADLINE>
<TEXT>

Fenerbahçe Teknik Direktörü, hedeflerinin çok büyük olduğunu söyledi, "Orta sahaya mutlaka transfer yapmamız gerekiyor" dedi 
     MEHMET DEMİRCAN 

     Yönetimle görüşecek 
     FENERBAHÇE Teknik Direktörü Werner Lorant, yeni sezon öncesinde takımının son durumunu değerlendirdi. Alman teknik adam, sadece ligde başarılı olmayı hedeflemediğini dile getirip, "Büyük takımların büyük hedefleri olur. Benim düşüncem de bu doğrultuda. Tek hedefimiz lig değil. Kadromun çok güçlü ve kaliteli olduğunu biliyorum. Ancak transfer konusunda yönetimimizle bir kez daha görüşmeyi planlıyorum" dedi. 
     
     Aklı orta sahada 
     ORTEGA gibi önemli bir silaha sahip olduklarını söyleyen Alman hoca, "O’nu nasıl oynatacağım konusunda açıklama yapmayacağım. Bunun sürpriz olmasını istiyorum. Ancak bence orta sahaya takviye yapmamız gerekiyor. Gilberto Silva konusunda ise söylenecek bir şey yok. Dünya şampiyonu bir oyuncunun, bu kadar gözde olması gayet doğal. Bu yüzdün Gilberto Silva’nın başka bir takıma gitmesine şaşırmıyorum" diye konuştu. 
     
     Acele etmiyoruz’ 
     ALMAN Teknik adam sözlerini şöyle noktaladı "Hazırlık kampında takımın son durumunu göreceğim. Şu ana kadar durumumuzu tespit edebileceğimiz ciddi maçlar yapmadık. Önümüzdeki hafta güçlü takımlarla oynayıp, son durumu göreceğim. Bu nedenle acele etmemiz gerekmez. Araştırıp en iyisini alacağız. En büyük hedefim Şampiyonlar Ligi’nde de büyük başarılara imza atmak. Bütün hazırlıklar bunun için." 
     
Futbolculara sert uyarılar      FENERBAHÇE Teknik Direktörü Lorant dün Avusturya’ya hareket etmeden önce Samandıra Tesisleri’nde futbolcularıyla toplantı yaptı. Alman hoca, Sarı - Lacivertliler’i sert bir dille uyararak, "Artık hepimiz için yeni bir dönem başlıyor. Camianın beklentisi çok büyük. Takımda sorun değil, disiplin istiyorum. Herkes gecesini gündüzüne katıp çalışacak. Hataya affım yok. Bu kadar emeğin karşılığını alacağız" diye konuştu. 
     
Kemal Dinçer işbaşı yaptı      FENERBAHÇE’DE İdari Menajerlik görevine getirilen Kemal Dinçer dün Samandıra’da start aldı. Başkan Aziz Yıldırım ile birlikte tesislere gelen Dinçer, daha önce de Sarı - Lacivertli kulüpte çeşitli görevlerde bulunmuştu. Uzun yıllar basketbol şubesine hizmet veren Kemal Dinçer, dün teknik heyet ve futbolcularla tanıştıktan sonra futbol şubesi için kolları sıvadı. 
     
İsrailliler’in Rüştü iddiası      DÜNYA Kupası’nda sergilediği performansla, transfer pazarının en çok konuşulan isimleri arasında yer alan Rüştü, İsrail’de de günün konusu oldu. İsrail’in Hebrew Haber Ajansı, yıldız kalecinin Avrupa’ya transfer olması durumunda, Fenerbahçe’nin Maccabi’nin genç kalecisi Dudu Awat’ı alacağını iddia etti. Haberde, Pini Zehavi isimli menajerin iki kaleciyle de çalıştığı vurgulandı. 
     
Fatih için sıcak temas      İNGİLİZ basını, Fenerbahçe’nin başarılı oyuncusu Fatih Akyel’in İngiltere yolunda olduğunu iddia etti. Daily Mail Gazetesi’nde yer alan haberde, Tottenham Hotspurs’un başarılı futbolcu için temaslara geçtiği öne sürüldü. Teknik Direktör Glenn Hoddle’ın milli oyuncunun mutlaka alınmasını istediğinin vurgulandığı haberde, Londra temsilcisinin Fenerbahçe’ye, 4 milyon 200 bin dolar bonservis bedeli teklif ettiği bildirildi. 
     
Kadro toplandı      FENERBAHÇE’DE dün yapılan antrenmanda, Brezilyalı futbolcu Washington da takımla birlikte ilk kez çalışmaya katıldı. Brezilyalı futbolcu attığı dört golle alkış topladı. Öte yandan Ümit Özat, Abdullah ve Serhat da dün takımla ilk kez buluştular. Yeni transferlerden Tuncay da çift kale maçta dokuz kez fileleri havalandırarak Teknik Direktör Lorant’ın gözüne girmeyi başardı. 
     



 SPOR 


























</TEXT>
</DOC>
