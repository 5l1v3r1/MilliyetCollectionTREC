<DOC>
<DOCNO> 79140 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/18/son/sontur10.html </URL>
<DATE> 2002/04/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Futbola da AB kriteri geliyor... 
</HEADLINE>
<TEXT>

     TBMM Başkanvekili Yüksel Yalova, Türkiye'deki futbol kriterlerinin UEFA kriterlerine uyumu amacıyla yasa teklifi hazırladı. 
     Gelir Vergisi Yasası'nda değişiklik öngören yasa teklifini TBMM Başkanlığı'na sunan Yalova, düzenlediği basın toplantısında, konuyla ilgili bilgi verdi. 
     Türkiye'deki tüm futbol kulüplerinin, Avrupa Futbol Federasyonu Birliği UEFA kriterlerine uyumunu zorunlu kılan bir sürecin işlediğini kaydeden Yalova, ''UEFA, üye federasyonların futbol kulüplerine katılmaları için gerekli olan lisansların verilebilmesini mali, hukuki, ticari, idari, sportif ve altyapısal bazı yeni kriterlere bağlamıştır. 2002-2003 futbol sezonundan itibarın müsabakalara katılmanın şartı olarak UEFA'nın koyduğu bu kriterler, bir nevi AB'ye üye olmak için gerekli kriterlere benzemektedir'' dedi. 
     Futbolun günümüzde bir endüstri haline geldiğine işaret eden Yalova, bugünkü düzenlemeye göre futbolcuların ücretli sayıldığını, ancak UEFA kriterlerinin tüm kulüplerin serbest meslek erbabı olarak tarif edilmesini zorunlu kıldığını bildirdi. 
     UEFA kriterlerinin bazı hedefleri olduğuna işaret eden Yalova, kulüplerin nitelikli ve eğitimli teknik kadro, sağlık personeli ve diğer çalışanlara sahip olabilmesi için Avrupa futbol standartlarının iyileştirilmesi, genç oyuncuların okul ve futbol eğitimine daha fazla önem verilmesi, kulüplerin ekonomik gücünün arttırılması, şeffaflık ve saygınlıklarının yükseltilmesi, alacaklı haklarının korunmasının amaçlandığını ifade etti. 
     
     KULÜPLERE DENETİM 
     Herhangi bir anonim şirketin bağımsız denetim kuruluşuna tabi olması gibi futbol kulüplerinin de standartlara uymalarının istendiğine dikkati çeken Yalova, bu amaçla geleceğe dönük 2 yıllık gelir-gider tablosunun da gerçekçi olarak ortaya konulması gereğini vurguladı. Yalova, ''Kulübünüzü ciddi, güvenilir, kabul edilmiş mali müşavirlere denetlettirmediğiniz sürece, yarışamayacaksınız 
     diyecekler. O zaman bizi kendi ülkemizde oynamaya mahkum edecekleri'' dedi. Yalova, Beşiktaş, Galatasaray, Fenerbahçe kulüp temsilcileri ve Futbol Federasyonu Denetleme Kurulu Başkanı Engin Berker ile görüşerek yasa teklifini hazırladığını belirterek, futbolcuların kulüpleri ile yaptıkları sözleşme dışında elde ettikleri gelirlerin hesaplanarak, serbest meslek kazancı sayılmasını sağlayacak değişiklikler içerdiğini söyledi. ''Bu sadece birinci lig takımlarını ve futbolcularını ilgilendirmiyor. 2004 yılına kadar tüm kulüpler bu kriterlere uymazsa UEFA kapısı kendilerine kapanacak'' diyen Yalova, ''Hükümet, teklifi destekleyecek mi'' sorusuna karşılık, ''Bu Türkiye'nin bir mecburiyeti. Bu yıl yapmazsak gelecek yıl yapacağız. Ertelenebilir bir durum yok, seçim hakkımız da yok. 2003 sonuna kadar bitiremezsek, süper ligde şampiyon kim olursa olsun UEFA'da yarışamayacak. Böyle bir durum, kabul edilemez'' karşılığını verdi. Yalova, teklif konusunda başbakan yardımcıları ile de görüştüğünü belirterek, tüm kulüpleri ilgilendiren konu olması nedeniyle Hükümet tasarısı yerine, yasa teklifi olmasının daha doğru olduğunu sözlerine ekledi. 
     
     TEKLİF NE GETİRİYOR 
     Yalova'nın hazırladığı teklif, Gelir Vergisi Kanunu'nun bazı maddelerinde değişiklik yapılmasını öngörüyor. Buna göre, profesyonel sporcuların ücretli sayılmaları yerine, kulüplerden aldıkları ve diğer gelirlerinin serbest meslek erbabı kazancı olarak değerlendirilmesi amaçlanıyor. 
     Teklif, profesyonel sporcuların aktif ve yüksek kazanç getiren spor ömürlerinin kısa olması, yetişme döneminde yapılan harcamaların ve faaliyet döneminde belgelenmesi mümkün olmayacak giderler de dikkate alınarak dönem giderlerinin yüzde 50'si kadar götürü gider uygulamalarına imkan veriyor. 
     





</TEXT>
</DOC>
