<DOC>
<DOCNO> 53841 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/24/siyaset/siy01.html </URL>
<DATE> 2001/11/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Kapkaca ceza 10 - 20 yıl 
</HEADLINE>
<TEXT>

Yasa tasarısı hazır... 
     TOLGA ŞARDAN Ankara 

     Ölümle sonuçlanan kapkaç olaylarının yurt genelinde artış göstermesi üzerine harekete geçen İçişleri Bakanlığı, kapkacın "gasp suçuna" sokulması için özel yasa değişikliği tasarısı hazırladı. Tasarı, aynı yönde çalışma yapan Adalet Bakanlığı'na gönderilirken, İçişleri Bakanı Rüştü Kazım Yücelen, kapkaç olaylarına karşı İstanbul'da bazı idari önlemler alındığını açıkladı. 
     Özellikle İstanbul'da kapkaç olaylarının kamu güvenliğini tehdit eden boyutlara ulaşmasına karşın yasanın yetersiz kalması, polisin mücadelesini de etkilemeye başladı. Olaylarda yaşamlarını yitiren vatandaşların yasal haklarının savunulması için İçişleri Bakanlığı harekete geçti. 
     
     İki bakanlık hazırladı 
     İstanbul Emniyet Müdürü Hasan Özdemir'in hafta başındaki yazılı talebi üzerine İçişleri Bakanlığı, kapkaç suçunun "gasp suçu" kapsamına alınarak ağır ceza verilmesini sağlamak amacıyla Türk Ceza Yasası'nda değişiklik tasarısı hazırladı. Bakan Rüştü Kazım Yücelen'in talimatıyla hazırlanan değişiklik tasarısı, aynı yönde çalışma yapan Adalet Bakanlığı'na gönderildi. Değişiklik tasarısına gerekçe olarak, kapkaç olaylarının ölümle sonuçlanması ve TCK'daki yargılama maddelerinin yetersiz kalması gösterildi. 
     
Gasp suçu sayılacak      TCK'da yapılacak değişiklikle kapkaç olayları, "sözel veya yaşamsal tehdit unsuru" taşıdığı gerekçesiyle TCK'nın 495. maddesindeki gasp suçu içine alınacak ve 10 - 20 yıl arasında ağır ceza verilebilecek. Yücelen, geçen hafta içinde Adalet Bakanı Hikmet Sami Türk, Maliye Bakanı Sümer Oral ve kendisinin katılımıyla gerçekleşen toplantıda konunun görüşüldüğünü söyledi. 
     



 SİYASET 











</TEXT>
</DOC>
