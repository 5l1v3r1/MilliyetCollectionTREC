<DOC>
<DOCNO> 53557 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/22/son/sondun01.html </URL>
<DATE> 2001/11/22/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD "Taliban ile Bin Ladin, Bonnie ve Clyde gibi.." 
</HEADLINE>
<TEXT>

     ABD Dışişleri Bakanlığı sözcüsü Richard Boucher, Usame Bin Ladin'in nerede bulunduğunu bilmediğini açıklayan Taliban yönetimiyle Bin Ladin arasındaki ilişkiyi, ünlü gangster çift Bonnie ve Clyde arasındaki ilişkiye benzetti. 
     Boucher, basın toplantısında yaptığı açıklamada, Taliban'ın, Bin Ladin'in nerede olduğunu bilmediği yönündeki açıklamasının, Bonnie ve Clyde filminde Bonnie'nin, Clyde'ın nerede olduğunu bilmediğini söylemesine benzediğini ifade etti. 
     1930'lu yıllarda yaklaşık 15 kişiyi öldüren ve 8 eyalette bir 
     düzineden fazla bankayı soyan Bonnie Parker ve Clyde Barrow çifti, 1934 yılında Louisiana eyaletinde öldürülmüşlerdi. Amerikan tarihinin en ilgi çeken çiftlerinden olan Bonnie ve Clyde'ın yaşamı, birçok Hollywood filmine de konu olmuştu. ''Taliban ve Bin Ladin beraber uyuşturucu kaçırdı, beraber savaştı, beraber adam öldürdü, beraber adam dövdü'' diye konuşan Boucher, ''Taliban'ın, Bin Ladin'in nerede olduğunu bilmediğini söylemesi için biraz geç'' dedi. Taliban lideri Molla Muhammed Ömer'in sözcüsü, bugünkü açıklamasında, Taliban'ın, Bin Ladin'in nerede bulunduğu hakkında en ufak fikri olmadığını söylemişti. 
     






</TEXT>
</DOC>
