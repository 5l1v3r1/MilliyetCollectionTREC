<DOC>
<DOCNO> 71593 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/09/siyaset/siy04.html </URL>
<DATE> 2002/03/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Sezer Kürtçe TV yayını yapılabilir 
</HEADLINE>
<TEXT>

Prag’da konuşan Cumhurbaşkanı, Anayasa’nın Kürtçe TV yayınlarına engel olmadığını söyledi 
     ÜMİT BEKTAŞ Prag 

     Cumhurbaşkanı Ahmet Necdet Sezer, Anayasa’nın Kürtçe televizyon yayınlarına engel oluşturmadığını söyledi. Sezer, Prag’da gündemdeki konulara ilişkin sorulara şu yanıtları verdi 
     KÜRTÇE TV YAYINI Burada bir kavram kargaşası yapılıyor. Kürtçe eğitim-öğretim başka şey, yayın başka şey. Yayınla eğitim-öğretimi birleştiriyorlar. Anayasa’nın 42. maddesi açık. Resmi dil dışında başka bir dilde eğitim-öğretim yapılamaz diyor. Bunu böyle yorumlamak lazım. Bu açık hüküm karşısında başka bir dilde eğitim-öğretim söz konusu olamaz. Ama başka bir dille yayın konusunu hükümet, siyasi irade kararlaştırır. Bu iki türlü yapılabilir. Ya devlet kontrolünde, devlet televizyonunun elinde belli sürelerde yayın yapılır anadili öğrenmek için ya da serbest bir televizyonda serbestçe öğretilmesi konusunda yayın yapılabilir. Bunun tercih hakkı parlamentonundur. 
     KILINÇ’IN SÖZLERİ Çıkış değil bir tanımlamadır. Hem AB’ye girebiliriz hem de komşularımız Rusya ve İran’la iyi ilişkiler kurmalıyız. Bu politika değişikliği değil, mevcut durumu tanımlamaktır. Biz AB’ye üyelik sürecinde siyasi kriterleri yerine getiririz, müzakere süreci başlar, tam üyeliğimiz söz konusu olduğunda oturup tartışırız ulusal çıkarlarımız AB’yi gerekli kılıyor mu, kılmıyor mu diye. 
     İDAM CEZASI Hep söylüyorum Anayasa değişikliğine gerek olmadan da idam cezası yasalardan çıkartılabilirdi. Ama Anayasa’ya savaş hali, yakın savaş ve terör suçları dışında idam cezası verilemez kuralı getirildi. AB’nin daha önceki ölçütlerinde savaş halinde idam cezası verilebiliyordu ama sonradan 13 numaralı protokolü imzaya açtılar ve bu h l imzada. Biz daha önce bunu yapsaydık ve tüm suçlarda idam cezasını kaldırsaydık daha iyi olacaktı diye başından beri söylüyorum. 
     



 SİYASET 













</TEXT>
</DOC>
