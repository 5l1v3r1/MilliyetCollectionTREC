<DOC>
<DOCNO> 86773 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/29/son/soneko15.html </URL>
<DATE> 2002/05/29/ </DATE>
<TIME>  </TIME>
<AUTHOR>  </AUTHOR>
<HEADLINE>
TESK Genel Kurulu olaylı başladı 
</HEADLINE>
<TEXT>

     Türkiye Esnaf ve Sanatkarları Konfederasyonu'nun TESK 16. Olağan Genel Kurulu olaylı başladı. 
     Genel kurulda liste çıkarması beklenen Genel Başkan Vekili Suat Yalkın ve beraberindekilerin Büyük Anadolu Oteli toplantı salonunda gerçekleştirilecek olan genel kurul salonuna girmek istemeleri sırasında, delege kartlarının sorulması üzerine tartışmalar çıktı. 
     Tartışmalar devam ederken Suat Yalkın içeri alındı. Bu arada Yalkın'la birlikte gelen yaklaşık 20-30 kişilik bir grup ile kapıda delege kontrolü yapan, TESK görevlileri ve jandarmalar arasında tartışmalar yaşandı. 
     Tartışmaların itişmelere dönüşmesi üzerine ellerinde kalkanlar bulunan bir grup jandarma kapı önünde barikat oluşturdu. 
     Bu arada dışarıdaki grubun ''Derviş istifa'' Derviş Günday 
     sloganları attıkları görüldü. 
     Jandarma yetkilileri hoparlör ile davetiyesiz olanlar ile delege ve konuklar dışında kimsenin salona alınmayacağını duyurarak, delege kimliklerini gösterenleri tek tek salona almaya başladı. 
     Bu arada dışarıda bulunan ve delege olduklarını öne süren gruptan bazı kişiler salonun boşaltılarak, delegelerin kimlik kontrolünden sonra yeniden içeri alınması talebinde bulundular. 
     Bu kişiler Derviş Günday'ın kendi adamlarına, önceden davetiye vererek salona yerleştirdikleri iddiasında bulundular. 
     Bu arada salon önünde delege olduğunu iddia eden bazı kişiler, ''Derviş istifa'' sloganları atarken, Derviş Günday'a dersini sandıkta vereceklerini öne sürdüler. 
     Daha sonra kapıda kimlik kontrolleri yapılan delegelerin tek tek içeri alınmasının ardından, genel kurul çalışmalarına başladı. 
     Genel Kurulda önce Başkanlık Divanı oluşturuldu. Divan Başkanlığı'na seçilen, Kahveciler Federasyonu Başkan Vekili Hüsnü Çınar konuşma yapmak üzere kürsüye geldi. 
     Çınar'ın konuşması devam ederken salona, tezahüratlar ve alkışlar arasında DYP Genel Başkanı Tansu Çiller geldi. Bir kaç dakika sonra ise TESK Genel Kurulu'nda liste çıkarması beklenen, Başkan Derviş Günday salona girdi. Günday'ın salona girişi sırasında müzikler çalındı. Derviş Günday protokolde yer alan konuklara tek tek hoş geldiniz dedikten sonra salonda yerini aldı. 
     Günday'ın salona gelişinin birkaç dakika sonrasında ise TESK Genel Başkanlığı'na aday olan Başkan Vekili Suat Yalkın salona girdi. 
     Yalkın'ın Derviş Günday'ın yanına gelerek Günday'ın elini sıktığı gözlenirken, Günday'ın da Yalkın'a başarı dileklerinde bulunduğu duyuldu. 
     Bu arada kısa bir konuşma yapan Divan Başkanı Hüsnü Çınar'ın konuşmasını tamamlamasının ardından, saygı duruşunda bulunularak İstiklal Marşı okundu. 
     Genel kurula Devlet Bakanları Yılmaz Karakoyunlu ile Recep Önal, Maliye Bakanı Sümer Oral, DYP Genel Başkanı Tansu Çiller, Türk-İş Başkanı Bayram Meral ve siyasi partilerin yetkilileri ile bazı milletvekilleri de katılıyor. 
     Öte yandan Genel Kurula katılan Türk-İş Başkanı Bayram Meral gazetecilerin sorularını yanıtladı. 
     Bir gazetecinin TÜSİAD'ın bugün gazetelere verdiği ilanla ilgili düşüncelerini sorması üzerine Meral, Türk-İş olarak AB'ye katılmayı kendilerinin de istediğini belirterek, AB'nin Türkiye'ye diğer aday ülkelere baktığı gözlükle bakmasını talep ettiklerini vurguladı. 
     Ancak, bu süreçte Türkiye'nin politik malzeme yapılmamasını isteyen Meral, en önemli sorunun işsizlik olduğunu belirterek, işverenlerin yatırımlarını yurtdışına değil, yurtiçine yönlendirmeleri gerektiğini ifade etti. 
     Meral bir başka soru üzerine de Hükümetin çözmesi gereken olaylar bulunduğunu, bu konuda Meclis'in vereceği kararlara saygı göstermek zorunda olduklarını belirterek, Meclis'in alacağı kararları kendilerinin de destekleyeceğini vurguladı. 
     Bayram Meral Türkiye'nin Avrupa Birliği'ne tam üyelik öncesinde Gümrük Birliği'ne giren tek ülke olduğunu belirterek, Türkiye'nin bu kararla neden Avrupa'nın bir iç pazarı haline getirildiğini sordu. 
     Meral, tam üye olmadan Gümrük Birliği'ne gidilip ardından da AB'ye üyelik için mücadele verilmesini eleştirirken, diğer aday ülkelere bunun yapılmadığını hatırlatarak, ''Yani AB Türkiye'yi bünyesine almak istiyorsa, diğer aday ülkelere yaptığını Türkiye'ye de uygulasın'' dedi. 
     





</TEXT>
</DOC>
