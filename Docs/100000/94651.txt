<DOC>
<DOCNO> 94651 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/09/son/sondun35.html </URL>
<DATE> 2002/07/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Le Monde ve Wall Street Journal'dan DSP'deki istifalar yorumu 
</HEADLINE>
<TEXT>

     DSP ve hükümetteki istifalar, dış basında yankı bulmaya devam ediyor. 
     Amerikan finans çevrelerinin gazetesi Wall Street Journal, istifalarla ilgili haber-yorumunda, ''Siyasi karmaşa IMF programını etkiliyor. Bakanların istifası ekonomik toparlanmaya doğru gidişi tehdit edici nitelikte'' ifadelerine yer verildi. 
     Türkiye'de bir hükümet değişikliğinin kaçınılmaz göründüğü, muhtemelen bunu erken seçimlerin izleyeceği görüşünü savunan gazete, ''Her iki senaryonun da, Avrupa ve Ortadoğu'da merkezi konumda bulunan Türkiye'deki karar alma mekanizmalarını felç edeceğe benziyor'' yorumunu yaptı. 
     ''DSP'yi önemli çapta zayıflatan krizin, Ecevit'in Mayıs başında hastalanmasıyla ortaya çıktığını'' belirten gazete, ''TL'nin Mayıs'tan bu yana yüzde 18 oranında değer kaybettiğini'' yazdı. 
     Avrupa yanlılarının, MHP'yi dışarıda bırakacak bir hükümet modeli önerdiklerine işaret eden gazete, ''Buna rağmen Bahçeli'nin kolay kolay pes etmeyeceğini, çünkü partisinin Meclis'te en büyük gruba sahip hale geldiğini'' kaydetti. Gazetenin yorumunda, ''Siyasal çalkalanma, 16 milyar dolarlık IMF programının uygulanması için gerekli değişikliklerin yapılmasını yavaşlatacak'' denildi. 
     
     LE MONDE'UN YORUMU 
     Fransa'da yayımlanan Le Monde gazetesi ise Türkiye'deki gelişmeleri ''Ecevit hükümeti tam krizde'' başlığıyla verdi. 
     DSP'deki istifalara geniş yer veren gazete, üç partili hükümetin dağılma noktasında ve erken seçimlerin kaçınılmaz olduğu yorumunu yaptı. 
     Başbakan Bülent Ecevit'in sağlık durumu ve MHP'nin AB ile ilgili reformlara karşı çıkışının siyasi belirsizliklere yol açtığını kaydeden Le Monde, bu istikrarsızlığın ekonomik programın uygulanmasına da engel oluşturduğu görüşünü savundu. 
     Hüsamettin Özkan'ın geçmişte Ecevit'in veliahtı olarak değerlendirildiğini, istifasının parti içinde adeta bir fırtına yarattığını yazan gazete, partiden istifa edenlerin yeni bir parti kurabileceklerini ve Türkiye'de seçmenlerin Devlet Bakanı Kemal Derviş'in siyasete etkin bir şekilde girmesini istediklerini savundu. 
     





</TEXT>
</DOC>
