<DOC>
<DOCNO> 70276 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/01/son/sontur05.html </URL>
<DATE> 2002/03/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Taliban'a katılan Türklerin aileleri perişan 
</HEADLINE>
<TEXT>

     ABD'ye karşı Taliban saflarında savaşmak için Afganistan'a giden ve Türkiye'ye giriş yaparken Hakkari'de yakalanan 3 kişinin, ABD'nin bombalı saldırısı sırasında öldüğünü belirttikleri Bülent Gül ve iki bacağını kaybeden Mehmet Korkmaz'ın çocukları, 6 aydan beri babalarından haber bekliyorlar. 
     Eşlerinden haber bekleyen aileler Bülent Gül ve Mehmet Korkmaz'ın fotoğraflarına bakıp gözyaşı döküyorlar. Ailesi Mehmet Korkmaz'ın kapatılan Fazilet Partisi'nin müşahiti olduğunu belirtiyor. 
     Afganistan'da öldüğü bildirilen Bülent Gül'ün 8 yıllık eşi Nuray Gül 29 , kocasının Gaziantep'te lokantacılık yaparak geçimini sağladığını, ekonomik krizle birlikte, 7 Ekim'de, iş bulmak amacıyla Suudi Arabistan'a gittiğini kaydetti. 
     
     Aileler habersiz 

     Kocasının öldüğünden habersiz olan Nuray Gül, A.A muhabirine, ''Eşimi Suudi Arabistan'da sanıyordum, ancak gittiği günden bu yana hiç aramadı. Çocuklarım gözyaşları arasında bekliyor. Sağ mı, ölü mü bilmiyoruz'' dedi. 
     ''Ekonomik durumumuz iyi değil. Bize bakan yok. O ölürse, iki çocukla ne yaparım'' diye soran Nuray Gül, şöyle devam etti 
     ''Eşim, eniştem Mehmet Korkmaz ile birlikte gitmişti. Mehmet Korkmaz ablam Sevil'i arayınca eşimin Afganistan'da olduğunu öğrendim. 
     İşlerinin kötü gitmesi üzerine yurtdışına gitmeye karar vermişti. 
     Bana, iş bulmak için Suudi Arabistan'a gideceğini, daha sonra bizleri de alacağını söyledi. 
     Babamın işyerine gelen polis, eşimin Afganistan'da yaralandığını bildirmiş. Afganistan'da ne arıyordu, neden savaşmaya gitti Bir türlü anlamış değilim. Kendi halinde, namazında niyazında bir adamdı. Çok sakin biriydi. Para karşılığı kocamı kandırdıklarını sanıyorum. 
     Çocuklar her gün, pencerede gözyaşları ve hasretle geleceği günü bekliyorlar.'' İlköğretim 1. sınıf öğrencisi olan Esma Gül ise karnesini göstermek için babasını beklediğini, ona şiirler yazdığını, bir an önce dönmesini beklediklerini ifade etti. 
     
     Kocam kandırıldı 

     Mehmet Korkmaz'ın eşi Sevil Korkmaz ise kocasının kandırılırak Afganistan'a götürüldüğünü, onun böyle yasadışı işlerle uğraşan birisi olmadığını öne sürdü. 
     Eşinin pazarlamacılık işiyle uğraştığını ve eniştesi Bülent Gül ile para kazanmak için yurtdışına gitmeye karar verdiklerini anlatan Sevil Korkmaz, duygularını şöyle dile getirdi 
     ''Eşimin ve eniştemin Afganistan'da olduğunu bilmiyorduk. Beni bir kez o ülkeden aradı, bizleri de iyi yaşatmak için aldıracağını söyledi. Biz ne Taliban'ı, ne El-Kaide örgütünü ne de Osama Bin Ladin'i biliriz. Eğer ona birşey olursa, bu iki yavruya nasıl bakarım. 
     Bizi hiç düşünmedi mi '' Yunus Emre ve Kübra ise babalarını çok özlediklerini ifade ederek, ''Her gün babamızın yolunu bekliyoruz, öpüp kokladığımız fotoğraflarına bakıp ağlıyoruz'' diye konuştular. 
     Mehmet Korkmaz ve Bülent Gül'ün kayınpederi Hilmi Kürüz 55 de damatlarına ilişkin sağlıklı bilgi alamadığını ifade etti. 
     Gitmeden bir gün önce yanına gelen Gül ve Korkmaz'ın, daha iyi yaşayabilmek, çocukların geleceğini kurtarmak için yurtdışına gitmeye karar verdiklerini ilettiklerini anlatan Kürüz, sözlerini şöyle tamamladı 
     ''Bu kararlarına rıza göstermememe rağmen, ikisi de gitti. 6 aydan bu yana haber alamıyoruz. İki kızıma ve dört torunuma ben bakıyorum. 
     İşçiyim, artık yaşlandım. Eğer damatlarım öldüyse bu çocuklara gerçekten çok yazık olur.'' Hakkari'den giriş yaparken yakalanan ve Gaziantep Terörle Mücadele Müdürlüğü'nde sorgulanan Coşkun Ayyıldız, Ahmet Kaya ve Mehmet Polat'ın, ifadelerinde, 7 Ekim'de Türkiye'den İran'a ve ardından Afganistan'a giden Bülent Gül'ün 34 ABD saldırısında öldüğü, bacanağı olan Mehmet Korkmaz'ın ise bir bacağının koptuğu, diğer bacağının ise işlev göremeyeceği gerekçesi ile kesildiğini söyledikleri bildirilmişti. 
     






</TEXT>
</DOC>
