<DOC>
<DOCNO> 99339 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/01/son/sondun18.html </URL>
<DATE> 2002/08/01/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD'nin bir numaralı düşmanı Bin Ladin nerede 
</HEADLINE>
<TEXT>

     ABD'de 11 Eylül'de düzenlenen terör saldırılarının sorumlusu olarak görülen ve Afganistan'a düzenlenen askeri operasyonun ardından kayıplara karışan Suudi asıllı milyarder terörist Usame Bin Ladin'in nerede olduğu hala bilinmiyor. 
     Bin Ladin'in öldüğünü söyleyen çok sayıda kişinin aksine, birçok kişi Suudi asıllı milyarderin hayatta olduğunu ve hala El Kaide örgütünü yönettiğini düşünüyor. 
     Televizyon görüntülerinin geçen sonbahar ve kış aylarında yayımlanmasının ardından, ABD Başkanı George Bush'un ''ölü ya da diri'' yakalamaya söz verdiği, ''ABD'nin bir numaralı düşmanından'' hiç kimse haber alamadı. 
     ABD Merkezi Haberalma Teşkilatı CIA , ''Bin Ladin'in böbrek yetmezliğinden öldüğünü düşündüğünü'' Ocak ayında söyleyen Pakistan Devlet Başkanı Pervez Müşerref'in bu açıklamasının temelsiz olduğunu duyurdu. 
     Afganistan'da öldürülen yüzlerce El Kaide üyesinin cesetleri üzerinde yapılan DNA incelemelerinde de Bin Ladin'in öldüğü doğrulanamadı. 
     Bin Ladin'in nerede olduğu konusundaki tartışmaları, hafta başında oğlu Saad'ın El Kaide'nin başına geçtiğini yazan Eş Şark El Avsat yeniden canlandırdı. Londra'da Arapça yayımlanan gazeteye göre, Bin Ladin'in 23 oğlunun en büyüğü olan Saad'ın örgütün başına geçmesi, Suudi milyarderin öldüğü ya da ağır yaralandığı yönündeki varsayımları doğruluyor. 
     ABD'YE GÖRE "ÇOK FAZLA ŞEY DEĞİŞMEZ" ABD Savunma Bakanı Donald Rumsfeld ise örgütün başına kimin geçtiğinin önemi olmadığını düşünüyor. 
     ''Başından beri söyledim. Usame Bin Ladin kaybolursa bu iyi olur, ancak El Kaide operasyonları konusunda çok fazla şey değişmez'' diye konuşan Rumsfeld, örgütün banka hesaplarıyla önemli üyelerini bilen ve operasyonları yönetecek kapasitede olan çok sayıda kişi olduğunu düşündüğünü söyledi. 
     Bin Ladin'in öldüğünü düşündüğünü söyleyen Federal Soruşturma Bürosu'nun FBI terörle mücadeleden sorumlu yetkilisi Dale Watson da, Temmuz'daki açıklamasında, Suudi teröristin ölmüş olabileceğine işaret etmişti. 
     CNN televizyonu da iki gün önce, adlarını açıklamadığı Amerikalı yetkililere dayandırdığı haberinde, Bin Ladin'in bazı korumalarının ABD tarafından ele geçirildiğini ve bu nedenle Bin Ladin'in öldüğünün düşünüldüğünü duyurdu. 
     Amerikalı yetkililerin, Bin Ladin'in hayatta olup olmadığı konusunda görüş ayrılığına düştükleri ve çoğunlukla Bin Ladin'in saklandığını düşündükleri görülüyor. 
     ''Bin Ladin açısından şu an yapılacak en akıllıca işin saklanmak olduğunu'' söyleyen FBI'ın eski yetkililerinden Robert Blitzer, ''Bin Ladin yaşıyor. O akıllı ve şu an için ortaya çıkması için hiçbir neden yok'' diyor. 
     UZMANLARA GÖRE BİN LADİN PAKİSTAN'DA Bin Ladin'in saklandığını ve Pakistan'da bulunduğunu düşünen bir kişi de, Suudi milyarderin biyografisini yazan uzman Yossef Bodanski. 
     Bodanski'ye göre Bin Ladin, Afganistan'ın doğusu, Keşmir'in Pakistan'ın denetimindeki bölgesi, Pakistan'ın kuzeybatısındaki bazı bölgeler arasında gidip geliyor ve arada sırada Afganistan sınırını da geçiyor. 
     ABD'de Temsilciler Meclisi'nin kurduğu uzmanlardan oluşan terörle mücadele komisyonunun başkanı olan Bodanski, bu bilgileri Bin Ladin ile geçen ay başlarında görüşen ''güvenilir bir kaynaktan'' aldığını söylüyor. 
     ''Onun nerelere gittiğini tam olarak bilmiyoruz, ama ne yaptığı konusunda yeterince fikrimiz var'' diye konuşan Bodanski'ye göre, Bin Ladin'in çevresinde kendisine yakın El Kaide üyelerinden birkaçı, çok sayıda koruması ve kendisine çok benzeyen 9 kişi bulunuyor. 
     BİN LADİN 11 Eylül'de Washington ve New York'ta uçaklarla düzenlenen terör saldırılarının sorumlusu olarak görülen Bin Ladin, Suudi Arabistan'da 1957'de dünyaya geldi. 
     Amerikan adaleti tarafından 1998'de 224 kişinin ölümüne, binlerce kişinin yaralanmasına yol açan Nairobi ve Darüsselam'daki ABD büyükelçiliklerine düzenlenen saldırılardan da sorumlu tutularak aranan Bin Ladin'in başına, ABD 5 milyon dolar ödül koymuştu. 
     Bin Ladin ayrıca, Ekim 2000'de Yemen'deki Amerikan destroyerine düzenlenen ve 17 Amerikan askerinin ölümüyle sonuçlanan saldırının arkasında olmakla suçlanıyor. 
     





</TEXT>
</DOC>
