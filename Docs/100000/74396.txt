<DOC>
<DOCNO> 74396 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/24/son/sontur17.html </URL>
<DATE> 2002/03/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Tayyip Erdoğan "1950'deki Demokrat Parti gibi geliyoruz" 
</HEADLINE>
<TEXT>

     AK Parti Genel Başkanı Recep Tayyip Erdoğan, 1950'de Demokrat Parti'nin Söz halkındır diyerek iktidara geldiğini, şimdi de partisinin iktidara geleceğini iddia etti. 
     Erdoğan, Denizli Demokrasi Meydanı'nda halka hitaben yaptığı konuşmada, Hükümeti erken seçime davet ederek şöyle konuştu 
     ''Demokrat Parti, 1950 yılında, sözün halkta olduğu sloganıyla, iktidara gelmişti. Şimdi de biz geliyoruz. Ülkenin kurtuluşu, halkın huzuru ve güveni için biz geliyoruz. Yapılan anketlerde iktidar partisi ortaklarının toplam oyu ancak yüzde 5'lerde. Yüzde 38 oyla kararsızlar birinci, yüzde 22'lik oyla AK Parti ikinci sıradadır. 
     Kararsız oylar seçimde bize gelecek, aydınlık bir Türkiye'nin yolu açılacak. Buradan sesleniyorum Halka rağmen iktidarı sürdürenler, cesaretiniz varsa bugün seçim yapalım. İlk seçimde halk, oylarıyla sizi bir daha geri dönmemek üzere gönderecektir.'' Miting sırasında ''Tayyip'e uzanan eller kırılsın'' sloganları atılması üzerine Erdoğan, ''Kimsenin eli kırılmasın. Biz bunu istemiyoruz. Herkesi eşit gören, halkı kucaklayan siyaset yapıyoruz. 
     Bize karşı olanları da vereceğimiz hizmet güveniyle yanımıza almaya çalışacağız. Herkese gönlümüz açık'' dedi. 
     Erdoğan, daha sonra, partisinin Denizli il binası, Akkale Belde örgütü ve Pamukkale Belde örgütünün açılışlarını yaptı. 
     






</TEXT>
</DOC>
