<DOC>
<DOCNO> 66237 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/06/son/sonspo06.html </URL>
<DATE> 2002/02/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Alpay "Sakatlık yüzünden hayatımın en zor günlerini yaşıyorum" 
</HEADLINE>
<TEXT>

     İngiltere'nin Aston Villa takımında forma giyen Türk futbolcu Alpay Özalan, geçirdiği sakatlık sonrası bir türlü tam olarak iyileşemediğini belirterek, ''Futbol yaşamımın en sıkıcı ve zor günlerini yaşıyorum'' dedi. 
     Alpay, internetteki ''www.alpayozalan.com'' adresli sitesinde yaptığı açıklamada, iki hafta önce kendini iyi hissettiğini ve oynayabileceğini düşündüğünü, ama ayağının buna izin vermediğini bildirdi. 
     Doktorların, sakatlığının iyi yolda olduğunu, ancak en az 3 hafta daha sahalardan uzak kalması gerektiğini söylediklerini belirten Alpay, şunları kaydetti 
     ''Bu süre benim için oldukça uzun bir zaman. Sakatlığımın ameliyatla ya da ilaçla tedavisi mümkünmüş. Her ikisinde de sahadan uzak kalma süresi aynıymış, o nedenle ilaçla tedaviyi tercih ettim. 
     Yine de son kararı kulüp doktorlarım ve milli takım sağlık ekibi verecek. Bu nedenle yeni hocamız Graham Taylor'dan izin aldım ve Türkiye'ye geliyorum. Önümüzdeki hafta yapılacak milli maç öncesi hem bir dizi kontrolden geçeceğim, hem de kampta arkadaşlarımla birlikte olacağım.'' Alpay, bir an önce sahalara dönerek hasret kaldığı formasına kavuşmayı istediğini, bunun, Dünya Kupası finalleri öncesinde eski form grafiğine ulaşabilmesi açısından çok önemli olduğunu söyledi. 
     






</TEXT>
</DOC>
