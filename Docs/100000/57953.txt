<DOC>
<DOCNO> 57953 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/19/son/sonspo03.html </URL>
<DATE> 2001/12/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Basketbolun lejyonerlerine nazar değdi... 
</HEADLINE>
<TEXT>

     Son yıllarda büyük bir atılım gerçekleştiren ve A Milli Takım'ın 32. Avrupa Erkekler Basketbol Şampiyonası'nda Avrupa ikincisi olmasıyla tüm dikkatleri üzerine çeken Türk basketbolunun, sezon başında yurtdışına gönderdiği temsilcilerine adeta ''nazar'' değdi. 
     Lejyonerlerden antrenör Ergin Ataman, oyunculardan İbrahim Kutluay, Mirsad Türkcan, Hüseyin Beşok, Alpay, Emre ve Nevriye, çeşitli sorunlar yaşarken, Burak, Şemsettin ve Ufuk Sarıca ise geri döndü. 
     
     İbrahim ve Mirsad sakat 
     Türkiye'nin NBA'e gönderdiği ilk basketbolcu Mirsad Türkcan ile ilk kez bir Yunan takımına transfer olan İbrahim, şu sıralar sakatlık sorunu yaşıyor. 
     Bu sezon Rusya'nın USHL CSKA Moskova takımında oynayan Mirsad Türkcan, A Milli Takım'ın Bulgaristan ile yaptığı yarı final eleme grubu maçında sakatlandı ve yaklaşık 3 haftadır oynayamıyor. Türkcan, buna karşın Erkekler Avrupa Ligi'nde ''en değerli oyuncu'' sıralamasında zirvede, ribaunt krallığında da birinci sıradaki yerini koruyor. 
     Bu sezon Yunanistan'ın Panathinaikos BSA Atina takımında forma giyen İbrahim Kutluay ise, takımının BC Peristeri Atina ile yaptığı maçta sağ el tarak kemiğini kırdı. Antrenmanlara başlayan milli basketbolcu, yaklaşık 5 hafta sonra oynayabilecek. 
     
     Ataman'ın Siena'sı düşüşte... 
     Türk basketbolunun Avrupa'ya gönderdiği ilk antrenör olan Ergin Ataman'ın takımı, şu aralar İtalya Ligi'nde düşüşe geçti. 
     İtalya'daki tek yabancı antrenör olan Ataman, Montepaschi Siena ile lige fırtına gibi girmiş ve ilk 9 maçını kazanarak, tüm dikkatleri üzerine çekmişti. İtalya'da ''İmparator'' Fatih Terim'in AC Milan'ın başında olduğu dönemde kendisine ''Prens'' unvanı uygun görülen Ataman, bu aralar ligde sıkıntılı günler yaşıyor. 
     Ligde arka arkaya aldığı yenilgiler düşüşe geçen Siena, son maçında da Skipper Bologna'ya 91-71 gibi farklı bir skorla yenilerek, 4. yenilgisini aldı. 
     
     Hüseyin Beşok ve Alpay fazla oynamıyor 
     Bu sezon yurt dışına giden oyunculardan Hüseyin Beşok ve Alpay Öztaş, takımlarında fazla şans bulamıyor. 
     Efes Pilsen'den maddi sorunlar nedeniyle İsrail'in Maccabi Elite Tel Aviv takımına transfer olan Hüseyin Beşok, takımda fazla şans bulamamanın sıkıntısını yaşıyor. Maç eksiğini milli takımda oynayarak kapatmak isteyen Hüseyin, milli takımda da istediği kadar şans bulamadı. 
     Ergin Ataman'ın Siena'ya transfer ettiği Alpay Öztaş da sezon başından beri fazla oynama şansı bulamıyor. 
     Yunanistan'ın güçlü ekiplerinden BC Pire Olympiakos'a transfer olan genç Emre Ekim de lisansı çıkmadığı için oynayamıyor. Oyuncunun menajeri Tolga Tuğsavul, Yunan ekibinin Emre ile 4 yıllık sözleşme yaptığını hatırlatarak, ''Olympiakos, Emre'yi bırakmak istemiyor. O'nu oynatmayı istiyorlar. Girişimler sürüyor. Ocak ayında durumu belli olur'' dedi. 
     
     Geri dönenler... 
     Yurtdışında istediğini bulamayan lejyonerlerden bazıları ise Türkiye'ye geri döndü. 
     Yunanistan'ın Near East takımına giden Burak Sezgin, lisansı çıkmadığı için burada oynayamadı ve geri geldi, ardından da Darüşşafaka ile anlaştı. 
     İsrail'in Bnei Hertzlia takımında 3 maç oynayan Ufuk Sarıca ise takımdaki sorunlar nedeniyle Türkiye'ye döndü ve Pınar Karşıyaka ile sözleşme imzaladı. 
     Şemsettin Baş da ekonomik sıkıntılar nedeniyle Rusya'nın Autodor Saratov takımını bırakıp, Galatasaray ile anlaştı. 
     Sezon başında İsrail'in Nirosoft takımına transfer olan bayan basketbolcu Nevriye Yılmaz ise ekonomik sıkıntılar nedeniyle takımından ayrıldı ve şimdi Yunanistan'ın Apollon takımına transfer oldu. 
     
     Hidayet iyi gidiyor 
     Türk basketbolunun NBA'deki tek temsilcisi Hidayet Türkoğlu ise başarılı bir sezon geçiriyor. 
     Geçen sezon Sacramento Kings'e giden Hidayet, bu sezon takımında daha fazla oynarken, Minnesota Timberwoles maçında attığı 25 sayıyla NBA kariyerinin en yüksek sayısına ulaştı. 
     Kasım ayının sonunda İsveç Birinci Lig takımlarından 08 Alvik Stockholm'a transfer olan Tolga Tekinalp'den de güzel haberler geliyor. Bugüne dek İsveç'te oynadığı 6 resmi maçta 25.8 sayı ortalaması tutturduğu bildirilen Tolga'nın yeni takımından memnun oluduğu kaydedildi. 
     






</TEXT>
</DOC>
