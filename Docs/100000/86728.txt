<DOC>
<DOCNO> 86728 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/29/son/sondun15.html </URL>
<DATE> 2002/05/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Singapur'da kargalara nüfus sayımı 
</HEADLINE>
<TEXT>

     Singapur'da, kargaların sayısının belirlenen düzeyin üzerine çıkmasını engellemek amacıyla bu hafta ''karga nüfus sayımı'' yapılacak. 
     Straits Times gazetesine göre, bir bölümünün zehirlenerek ya da vurularak öldürülmesine rağmen, ülkedeki kargaların sayısı artmaya devam ediyor. 
     Singapur'daki karga sayısının, hükümetin belirlediği sayının 12 kat fazlasına, 120 bine ulaşmasından endişe ediliyor. 
     Singapur Bilim Merkezi'nden bir yetkili, vatandaşlardan yetkililere yardımcı olmak amacıyla karga sayımına katılmalarını istedi. 
     Yetkili, ''9-11 saatleri arasında 5 dakika boyunca evinizden çıkarak 50 metre çevrenizdeki kargaları sayın'' dedi. 
     Yetkililer, Singapur'daki kargaların gittikçe kurnazlaştığını belirttiler. 
     Madhavan Kannan adlı yetkili, birkaç kez kendilerine ateş açılmasının ardından, kargaların ateş açanların araçlarını hatırladığını ve araçları gördüklerinde saklanarak birbirlerini uyardıklarını söyledi. 
     Kannan, ''Mermilerin ne kadar yükseğe ulaşabildiğini de biliyorlar. Vurulmamak için menzilin biraz üzerinde uçuyorlar'' dedi. 
     





</TEXT>
</DOC>
