<DOC>
<DOCNO> 50392 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/03/son/soneko08.html </URL>
<DATE> 2001/11/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Geçen hafta ne ne kadar kazandırdı 
</HEADLINE>
<TEXT>

     Ek mali kaynakla ilgili beklentilere odaklanan para ve sermaye piyasaları, Afganistan operasyonuna asker gönderilmesi ve Uluslararası Para Fonu IMF heyetinin hafta sonunda Türkiye'ye geleceğine ilişkin haberlerden olumlu etkilendi. 
     Geçen hafta İstanbul serbest piyasada Türk Lirası karşısında ABD Doları'nın fiyatı yüzde 2.12, Alman Markı'nın fiyatı ise yüzde 0.55 oranında düştü. 24 ayar külçe altının gram satış fiyatı yüzde 1.12 oranında, Cumhuriyet altınının satış fiyatı da yüzde 1.04 oranında geriledi. 
     Mevduat faizlerinde önceki hafta sonuna göre ortalamalarda küçük çapta düşüşler oldu. Önceki hafta sonundaki oranlara göre, 1 aylık mevduat faizinin haftalık net getirisi yüzde 0.99, bir haftalık reponun net getirisi de yüzde 0.96 olarak gerçekleşti. 
     
     Borsa'da geçen hafta 
     Haftanın ilk günü 29 Ekim Cumhuriyet Bayramı'nın resmi tatil olması nedeniyle Borsa'da işlem yapılmadı. 
     Salı gününü sadece 4.29 puan ve yüzde 0.04'lük artışla beklemede geçiren İMKB'de, Çarşamba ve perşembe günü gelen kar satışlarıyla düşüşler yaşandı. Endeks Çarşamba günü 71.05 puan ve ortalama yüzde 0.72, Perşembe günü de 214.15 puan ve ortalama yüzde 2.17 oranında 
     geriledi. 
     Cuma günü ise, Türkiye'nin Afganistan operasyonuna asker göndermesi ve IMF heyetinin Türkiye'ye gelişine ilişkin beklentiler satın alındı. Endeks günlük bazda 435.11 puan birden artarak 10,069.72 puandan haftayı tamamladı. Günlük ortalama değer artışı yüzde 4.52'ye ulaşırken, 10 bin puan dolayındaki psikolojik sınır da aşılmış oldu. 
     Son gün gelen toparlanma ile Endeks, haftalık bazda ortalama yüzde 1.56'lık artış kaydetti. 
     
     Nedenler, beklentiler 
     Borsa uzmanları, önümüzdeki hafta ek kaynakla ilgili somut açıklamalar yapılmasına bağlı olarak Endeksin 12,000 puan seviyelerine yükselebileceğini savunuyorlar. 
     İMKB Bileşik Endeksi geçen hafta toplam 154.20 puan artarak 9,915.52 puandan 10,069.72 puana çıktı. Hisse senetlerinin haftalık 
     ortalama değer artışı yüzde 1.56 oldu. 
     İMKB Ulusal-Mali Endeksi 56.20 puan düşerek 12,514.40 puandan 12,458.20 puana gerilerken, İMKB Ulusal-Sanayi Endeksi 121.78 puan 
     artarak 9,122.82 puandan 9,244.60 puana ve İMKB Ulusal-Hizmetler Endeksi de 602.80 puan artarak 6,288.28 puandan 6,891.08 puana yükseldi. Böylece, mali grup hisseleri ortalama yüzde 0.45 oranında değer yitirirken, sanayi grubu hisseleri ortalama yüzde 1.33 ve hizmetler grubu hisseleri de ortalama yüzde 9.59 oranında değer kazandı. 
     
     Kazananlar ve kaybedenler 
     Borsada geçen hafta işlem gören 291 hisse senedinden 142'si değer kazandı. 117 hisse senedi değer yitirirken, 32 hisse senedinin de değeri değişmedi. 
     En yüksek oranlı artış, yüzde 56.96 ile İpek Matbaacılık hisselerinde oldu. Avrasya Yatırım Ortaklığı hisseleri yüzde 34.21 oranındaki artışla ikinci ve KAV hisseleri de yüzde 33.33 oranındaki artışla üçüncü olarak sıralandı. 
     En yüksek oranlı düşüş yüzde 18.87 ile BSH Profilo hisselerinde oldu. Yüzde 14.89'luk düşüşle İş Bankası KURUCU hisseleri ikinci, yüzde 14.29'luk düşüşle de Tek-Art Turizm hisseleri üçüncü sırada yer aldı. 
     İMKB Ulusal Pazar'da geçen hafta toplam 527 milyar 295.4 milyon adet hisse senedi işlem gördü ve karşılığında 1 katrilyon 812 trilyon 552.0 milyar liralık işlem hacmi gerçekleşti. 
     
     Döviz 
     İstanbul serbest döviz piyasasında alınıp satılan döviz türlerinden ABD Doları geçen hafta Türk Lirası karşısında yüzde 2.12, Alman Markı da yüzde 0.55 oranında değer yitirdi. 
     ABD Doları'nın Türk Lirası satış fiyatı 34 bin lira düşerek 1 milyon 572 bin liraya, Alman Markı'nın satış fiyatı da 4 bin lira düşerek 728 bin liraya indi. 
     Cuma günü kapanışta, öteki döviz türlerinden İngiliz Sterlini'nin Türk Lirası satış fiyatı yüzde 0.39 oranında artarak 2 milyon 329 bin liraya, İsviçre Frangı'nın Türk Lirası satış fiyatı da yüzde 0.20 oranında artarak 988 bin liraya çıkarken, Fransız Frangı'nın Türk Lirası satış fiyatı yüzde 0.23 oranında düşerek 221 bin 500 liraya geriledi. 
     Bugün öğle saatlerinde İstanbul serbest piyasada ABD Doları 1 milyon 567 bin liradan, Alman Markı 723 bin liradan satılıyordu. 
     
     Altın 
     Geçen hafta Kapalıçarşı'da alınıp satılan 24 ayar külçe altının gram satış fiyatı yüzde 1.12 oranında, Cumhuriyet altınının satış fiyatı da yüzde 1.04 oranında düştü. 
     Kapalıçarşı'da külçe altının gram satış fiyatı 160 bin liralık düşüşle 14 milyon 170 bin liraya, Cumhuriyet altınının satış fiyatı da 1 milyon liralık düşüşle 95 milyon liraya geriledi. 
     İstanbul Altın Borsası'nda İAB işlem gören 24 ayar altının gram fiyatı yüzde 0.12 oranında düşerek, 14 milyon 382 bin 500 lira oldu. 
     
     Yatırım Fonları 
     Yatırım fonlarına katılma belgeleri bir önceki haftaya göre ortalama yüzde 1.22 oranında değer kazandı. 
     Fonlar arasında en çok değer kazanan katılma belgeleri, yüzde 8.00'lik artışla Sitebank A Tipi Değişken Fon, yüzde 5.66'lık artışla 
     Finansbank A Tipi Hisse Fon ve yüzde 5.63'lük artışla Finans Yatırım A Tipi Değişken Fon oldular. 
     Geçen haftanın en çok değer yitiren ilk üç katılma belgesi yüzde 2.40'lık düşüşlerle İş A Tipi Yabancı Menkul Kıymetler Fonu ile Ata B 
     Tipi Yabancı Menkul Kıymetler Yatırım Fonu ve yüzde 1.54'lük düşüşle de Vakıf B Tipi Yabancı Menkul Fon olarak sıralandı. 
     
     Tahvil,bono 
     Hazine geçen hafta 154 gün vadeli bono ihalesi düzenledi. İhaleye toplam 544.6 trilyon liralık teklif gelirken, nominal 351.7 trilyon liralık satış gerçekleşti. İhaledeki net satış miktarı da 271.3 trilyon lira oldu. İhalede bileşik faiz yüzde 84.62, basit faiz ise yüzde 70 olarak gerçekleşti. Bonoların geri ödemesi, 3 Nisan 2002'de yapılacak. 
     İMKB Tahvil ve Bono Piyasası'nda, ağırlıklı ortalamalara göre çeşitli vadelerdeki bonoların haftalık net getirileri ise yüzde 0.81 ile yüzde 1.18 arasında gerçekleşti. 
     
     Faiz,repo 
     Geçen hafta mevduat faizlerinde ortalamalarda küçük çapta düşüşler meydana geldi. 
     Önde gelen ve değerlendirmeye alınan 10 kamu ve özel bankanın faiz oranlarının ortalamaları dikkate alınarak yapılan hesaplamalara göre, bir önceki hafta sonu geçerli olan oranlar itibariyle mevduat faizinin haftalık net getirisi, bir yıllık ve 6 aylık mevduatta yüzde 0.96, 3 aylık mevduatta yüzde 0.98 ve 1 aylık mevduatta yüzde 0.99 oldu. 
     Önceki hafta sonunda ortalama faizi yüzde 60'ın biraz üzerinde bulunan haftalık reponun net getirisi yüzde 0.96 dolayında gerçekleşti. 
     






</TEXT>
</DOC>
