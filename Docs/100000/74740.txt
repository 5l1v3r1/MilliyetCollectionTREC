<DOC>
<DOCNO> 74740 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/26/son/sontur10.html </URL>
<DATE> 2002/03/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Sağlık Bakanı'ndan bürokratlarına "Bu bütçe size fazla bile" 
</HEADLINE>
<TEXT>

     Sağlık Bakanı Osman Durmuş, çoğunluğunu kendisinin göreve getirdiği bürokratlarını israfçılık ve popülizm yapmakla suçladı. Durmuş, "Bakanlıkta sadece ben popülizm yapmıyorum" dedi. 
     Durmuş, Başkent Üniversitesi ile Sağlık Bakanlığı'nın ortaklaşa Sürmele Otel'de düzenlediği "Ulusal Hastalık Yükü ve Maliyet Etkinlik Çalışması" tanıtım toplantısının açılışında sert üslubuyla bürokratlarına yüklendi. Durmuş, bir bakanın popülizm yapması durumunda bunun hoşgörülebileceğini ancak, bakanlığında kendisinin dışında herkesin popülizm yaptığını ileri sürdü. "Popülizmi bir ben yapmıyorum" diyen Durmuş, "220 bine ulaşan sağlık personelinin maaşını ödüyoruz. 207 kişi aldığı ücretin hakkını verebiliyor mu İstihdam alanları ihtiyaç olan yerde mi İşte popülizmi personel genel müdürü yapıyor. Önüne gelen siyasetçinin tayinini yaparsanız bu popülizmdir. Ben göreve geldiğimden beri bunu frenlemeye çalışıyorum" diye konuştu. Bir milletvekilinin ilçeye taşıdığı anestezi teknisyeninin 5-6 ili idare edecek sayıda olduğunu ifade eden Durmuş, "Hepsi oraya toplanmış iş yaptığını zannediyor. 
     Hayır. Sağlık Bakanlığı'nın teşkilat şemasını bozuyor. Kim hayır diyor Bakan bey diyor. Ama tek kötü ben olmamalıyım. 
     İdarede iyi polis kötü polis vardır. Bu bariyeri bürokrat oluşturur. Bakan da kuraldır' der işi geçiştirir. Ama kuralı koyan da ben, hayır diyen de ben, işin zorluğunu anlayın" diye konuştu. 
     
     "BÜTÇEYİ HAKETMİYORSUNUZ" 
     Türkiye'nin kaynaklarının bürokratlar ve memurlar marifetiyle çar-çur edildiğini, bakanların da buna imza attığını ileri süren Durmuş, IMF'nin Türkiye'den istediği revizyona ciddi bakan bazı bakanların yatırım programından 24 katrilyon liralık indirim yaptığını anımsattı. Durmuş, 
     "Yatırım için ayrılan parayı gerektiği gibi kullanmıyorsunuz. İsraf diz boyu. 2.4 katrilyonluk bütçeyi şikayet etmeye hakkınız yok. Bütçe size fazla bile. Sağlık Bakanı söyler. Ben popülist değilim söylerim. Bütçesini kullanamayan bürokrat varsa talep etme hakkı da yoktur" diye konuştu. 
     Durmuş, 40 kişinin çalışması gereken yerde kimsenin 138 kişiyi istihdam etme hakkının olmadığını söylerken, "Asla bu para nasıl hangi şartlarda geliyor bunu hesabetmiyoruz. 
     Türkiye'yi IMF'ye avuç açar duruma getiren Türkiye'deki yöneticiler, Sağlık Bakanı ve yöneticileridir" diye konuştu. 
     Durmuş, atamalarda rant elde etme olayını kırmak için uğraştığını söylerken, personelin yerini değiştirme masrafının bir yılda 7 trilyon liraya ulaştığına dikkat çekti. Durmuş, "Bakanlık makamı şikayet merci değildir. 
     Şikayet için söylemiyorum. Zorluyorum ve sonucu ulaşacağım. 
     Bunun başka yolu yok" dedi. 
     Üslubunun sert olduğunu belirten Durmuş, "Sağlık Bakanlığı'nı yönetmek çok kolay. Ama gerçekten de çok zor. 
     Ben zor olanı seçtiğim için hedef olmaya devam edeceğim. Ve birileri çekil kardeşim artık eski rahat olan Sağlık Bakanlarından biri gelsin diyecek ya da bu yol devam edecek" diye konuştu. 
     






</TEXT>
</DOC>
