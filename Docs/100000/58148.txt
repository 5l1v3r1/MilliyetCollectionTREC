<DOC>
<DOCNO> 58148 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/20/son/sonspo09.html </URL>
<DATE> 2001/12/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Diyarbakırspor Fenerbahçe için üç puana koşullandı 
</HEADLINE>
<TEXT>

     Kendi sahasında Fenerbahçe ile yarın karşılaşacak olan Diyarbakırspor'da futbolcular, Antalyaspor maçıyla yakaladıkları havayı Fenerbahçe'yi de yenerek sürdürmek istediklerini söylediler. 
     Diyarbakır'ın önemli gol silahı olan Fazlı, Diyarbakırspor'un başarısı için burada olduğunu belirterek, Fenerbahçe maçının önemini bildiklerini söyledi. 
     Arkadaşlarıyla birlikte maça en iyi biçimde hazırlandıklarını ifade eden Fazlı, ''Ne olumsuzluk olursa olsun hedefimiz bu maçtan galibiyetle ayrılmaktır. Ben önceki yıllarda da Diyarbakırspor formasını en iyi şekilde temsil etmiş bir futbolcuyum. Çoğu kişi beni Diyarbakırlı olarak biliyor. Bunun böyle bilinmesi de beni mutlu ediyor. Diyarbakır'ı seviyorum, onlar da beni seviyor. Burada çok mutluyum'' dedi. 
     Fazlı, Diyarbakırspor'un layık olduğu yere geleceğini ve her futbolcu gibi kendisinin de bu önemli maçta gol atacağını sözlerine ekledi. 
     
     Kalemi gollere kapattım 
     Kaleci Şenol da Fenerbahçe'nin durumunun iyi olmadığını ve eksiklerinin de bulunduğunu belirterek, Fenerbahçe maçının 3 olasılıklı bir maç olduğunu söyledi. 
     Diyarbakırspor'da huzurlu olduğunu ve takım arkadaşlarıyla kısa sürede kaynaştığını da kaydeden Şenol, ''Antalyaspor maçıyla iyi bir hava yakaladık, bunu Fenerbahçeyle sürdürmek istiyoruz. Bunu da başaracağız. Ben kalemi Fenerbahçe forvetine kapattım. Fenerbahçe'yi buradan puansız göndereceğiz. 18 olan puanımıza 3 puan daha ekleyerek Diyarbakır'ın plakası olan 21'e yükseltmek istiyoruz'' dedi. 
     






</TEXT>
</DOC>
