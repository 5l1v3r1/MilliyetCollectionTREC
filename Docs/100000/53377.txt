<DOC>
<DOCNO> 53377 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/21/son/sondun01.html </URL>
<DATE> 2001/11/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Hollywood starları, ABD askerleri için Türkiye'ye akacak 
</HEADLINE>
<TEXT>

     Hollywood yıldızları Julia Roberts, George Clooney, Matt Damon, Andy Garcia, Brad Pitt ve Don Cheadle, Amerikan askerlerini ziyaret etmek üzere gelecek ay Türkiye'ye gidecekler. 
     Yakında gösterime girecek olan ''Ocean's Eleven'' filminin yapımcısı Jerry Weintraub, Amerikan askerlerine Noel için verecekleri bu hediye için ''Bu çocuklar için gerçekten birşeyler yapmayı istedik. 
     Onları tebrik edeceğiz, imza dağıtacağız ve dikkatli olmalarını söyleyeceğiz'' dedi. 
     Weintraub, ''Ocean Eleven'' filminin 5 Aralık'ta Los Angeles'daki prömiyerinin hemen ardından filmin oyuncuları Roberts, Clooney, Damon, Garcia, Pitt, Cheadle, filmin yapımcısı Weintraub, filmin yönetmeni Steven Soderbergh'in özel bir jetle Türkiye'deki Amerikan askeri üssüne gideceklerini söyledi. 
     Üsde Amerikan personelinin yanı sıra İngiliz askerlerinin de bulunacağını belirten Weintraub, gezinin giderini Warner Bros'un üstleneceğini kaydetti. 
     Yıldızların askerlerle biraraya geleceğini, yemek yiyeceklerini, kitap imzalayacaklarını ve filmin gösterileceğini anlatan Weintraub, Roma ya da Paris'te bir prömiyer üzerine konuşurken ''niçin askerlerin yanına gitmiyor, onlara göstermiyoruz'' düşüncesini ortaya attığını, Clooney'in bu fikri ''muhteşem'' bulduğunu söyledi. Weintraub, daha sonra ABD eski Başkanı George Bush'u aradıklarını ve Pentagon'dan olumlu cevap geldiğini anlattı. 
     ''Ocean's Eleven'' filmi ekibinin medya görüşmeleri için Londra ve Paris'e gitmeden önce Türkiye'de birkaç gün kalacakları belirtildi. 
     Beyazperdede 1960'ların efsanesini yeniden canlandıran ''Ocean's Eleven'', Las Vegas'taki kumarhaneleri birbirine katan bir gangster çetesini anlatıyor. 
     






</TEXT>
</DOC>
