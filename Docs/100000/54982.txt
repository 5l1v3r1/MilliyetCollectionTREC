<DOC>
<DOCNO> 54982 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/01/siyaset/asiy.html </URL>
<DATE> 2001/12/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Yine Albayraklar 
</HEADLINE>
<TEXT>

İstanbul Büyükşehir Belediyesi'nden aldıkları ihaleler yüzünden DGM'lik olan Albayrak kardeşler, önceki gün Güneş Turizm adlı şirketleriyle yine Büyükşehir'den 1.7 trilyon liralık ihale aldı 
     MEHMET DEMİRKAYA İstanbul 

     İstanbul Büyükşehir Belediyesi'nden aldıkları ihaleler nedeniyle haklarında soruşturma başlatılan Albayrak kardeşler, yine yolunu buldu. Soruşturma kapsamında tutuklanarak Kartal Cezaevi'ne konan Mustafa Albayrak'ın kurucu ortakları arasında bulunduğu Güneş Turizm adlı şirket, belediyenin 1.7 trilyon liralık araç kiralama işini yüzde 15 indirim yaparak aldı. 
     
Çetur firması elendi      Genel Sekreter Adem Baştürk'ün başkanlığında toplanan İstanbul Büyükşehir Belediyesi İhale Komisyonu, belediye hizmetlerinde kullanılacak 167 hizmet aracının kiralanması işinin ihalesini önceki gün yaptı. Muhammen bedeli 1 trilyon 752 milyar lira olan ihaleye 4 firma teklif verdi. Teminat mektubu vermeyen Çetur elendi. Gürbaşlar yüzde 8, Kazım Albayrak'ın eski kurucu ortağı olduğu Akmercan yüzde 9.5, Güneş Turizm ise yüzde 11 indirim önerdi. 
     
'Büyüklerimi kıramam'      İhale komisyonu, Güneş Turizm'e indirimi artırıp artıramayacağını sordu. Güneş Turizm yetkilisi de "Buradaki büyüklerimi kıramam" diyerek indirimi yüzde 11’den 15'e çıkarttı. Bunun üzerine ihaleyi Güneş Turizm kazandı. Güneş Turizm'in yönetim kurulu üyeleri olan Muzaffer Albayrak ve Kazım Albayrak da halen polis tarafından aranıyor. 
     
Şirketin yetki belgesi 1 aylık      Güneş Turizm 1988’de kurulan bir aile şirketi. Kurucu ortakları baba Ahmet Albayrak, oğul Ahmet Albayrak, Nuri Albayrak, Mustafa Albayrak, Kazım Albayrak, Bayram Albayrak. Şirketin şimdiki yönetim kurulu üyeleri Kazım Albayrak, Muzaffer Albayrak ve Nuri Albayrak'ın oğlu Faruk Albayrak. Yahya Oğuz'a ait müteahhitlik karnesini 29 Aralık 1999'da devralan şirket, son olarak 25 Ekim'de İstanbul Ticaret Sicil Memurluğu'ndan yetki belgesi aldı. 
     



 SİYASET 
















</TEXT>
</DOC>
