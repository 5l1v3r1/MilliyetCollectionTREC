<DOC>
<DOCNO> 99143 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/31/son/soneko32.html </URL>
<DATE> 2002/07/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Ersin Özince "Bankacılık sektörü Avrupa vizesi aldı" 
</HEADLINE>
<TEXT>

     Türkiye Bankalar Birliği Başkanı ve İş Bankası Genel Müdürü Ersin Özince, bankacılık sektörünün Avrupa vizesi aldığını belirterek, ''Darısı diğer sektörlerin başına'' dedi. 
     Özince, Maliye Hesap Uzmanları Derneği'nin ''Türkiye'de Bankacılık Sektörünün Bugünkü Yapısı ve Yaşanan Kriz'' konulu sohbet toplantısında, sektörü değerlendirdi. 
     Bugün bankacılık sektörünün uluslararası mevzuata doğru yaklaştığını dile getiren Özince, ''Bunu normal bir erginleşme ile değil, kriz ortamında, oldukça radikal tedbirlerle yapmaktadır'' diye konuştu. 
     Özince konuşmasında, haksız rekabetten yakınarak, ''Bence bu sektörde envai çeşit haksız rekabet var'' dedi. 
     Bankaların artık müşterilerinden de finansal performans isteyeceğini tekrarlayan Özince, bunun önceden de böyle olduğunu, ancak standartlarının bulunmadığını vurguladı. 
     Sektördeki son düzenlemelerden de örnekler veren Özince, ''Çek yasası çıktı en son, akla karayı seçtik'' dedi. 
     Özince, gümrüğe verilen limitsiz teminat mektubu örneğini seslendirirken de, ''Bunun gibi onlarca, yüzlerce komiklik var. Bunlar çok ciddi komiklikler'' ifadesini kullandı. 
     ''Yüzde 100 garanti kalktı'' denildiği zaman bankacılığın uluslararası sağlıklıkta bir sektör olduğunun varsayabileceğini belirten Özince, ''Bankacılık sektörü Avrupa vizesi almıştır. Darısı diğer sektörlerin başına. Özellikle bu konuda kamuya ve reel sektöre çok ciddi hazırlanma görevi düşmektedir'' dedi. 
     





</TEXT>
</DOC>
