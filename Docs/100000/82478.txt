<DOC>
<DOCNO> 82478 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/07/dunya/adun.html </URL>
<DATE> 2002/05/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Irkçı lidere suikast 
</HEADLINE>
<TEXT>

Hollanda’nın en güçlü aşırı sağcı parti lideri Fortuyn, seçimlere dokuz gün kala uğradığı silahlı saldırı sonucu öldü. Saldırgan yakalandı... 
     DIŞ HABERLER SERVİSİ 

     Hollanda’nın aşırı sağcı yabancı düşmanı parti lideri Pim Fortuyn, dün akşam uğradığı silahlı saldırı sonucu yaşamını yitirdi. 54 yaşındaki Fortuyn, Hilversum’daki Radyo 3’ün söyleşisine katıldıktan sonra binadan çıkarken beysbol şapkalı bir kişinin silahlı saldırısına uğradı. Başkent Amsterdam’ın güneydoğusundaki Hilversum’da Media Park’ta saldırganın 6 kurşununa hedef olan Fortuyn, bir sağlık ekibinin müdahalesinin ardından helikopterle başkente nakledildi. 
     Başından, boynundan ve göğsünden ağır yaralanan Fortuyn, kaldırıldığı hastanede yapılan tüm müdahalelere rağmen kurtarılamayarak öldü. 
     
     Katil Hollandalı 
     Saldırganın olaydan bir süre sonra polis tarafından dün gece yakalandığı açıklandı. Hollanda polisi, ele geçirilen katil zanlısının, beyaz Hollandalı bir erkek olduğunu açıklarken, kimliğiyle ilgili bilgi vermekten kaçındı. Suikast nedenin henüz aydınlığa kavuşmadığı ifade edilirken, polis, katil zanlısının yetkililere ifade vermeyi reddettiğini belirtti. 
     Bu arada polisin, yakındaki bir benzin istasyonunda silahlı bir şüpheliyi de gözaltına aldığı haber verildi. 
     Aşırı sağ görüşlü çıkışlarıyla tanınan, yabancılar ve İslam aleyhindeki sözleriyle destek toplayan Pim Fortuyn’un, 15 Mayıs’taki seçimlerden 3. veya 4. parti olarak çıkması bekleniyordu. 
     
     Şok yarattı 
     Suikast, genel seçimlere girmeye hazırlanan Hollanda’da büyük şaşkınlık yarattı. Ülke genelindeki radyo ve televizyonlar normal program akışlarını keserek gelişmeleri aktarırken, seçim kampanyasını yürüten siyasi partiler çalışmalarına ara verdi. Siyasi partiler, yaptıkları açıklamalarda olayı kınarken, saldırının Hollanda demokrasisine de yapıldığını ifade ettiler. 
     Başbakan Wim Kok, seçim kampanyası için bulunduğu Haarlem’de, saldırıyı kınadığını söyledi ve kampanya çalışmalarını dün ve bugün iptal ettiklerini belirtti. Bu arada İngiltere Başbakanı Tony Blair, Fortuyn’a düzenlenen saldırıdan büyük üzüntü duyduğunu bildirdi ve Hollanda’ya bugün yapmayı planladığı ziyareti iptal ettiğini açıkladı. 
     
Yabancı düşmanıydı      Fortuyn, Hollanda’da, son dönemde yaptığı yabancı düşmanı açıklamalarıyla adından en çok söz edilen politikacıydı. Fortuyn, "Yaşanabilir Hollanda Partisi"nin lideri olduğu dönemde, Hollanda anayasasında yer alan ve ırkçılığı yasaklayan maddenin yürürlükten kaldırılmasını istemesi üzerine, partisinden ihraç edilmiş, bunun üzerine kendi adına bir listeyle seçimlere katılma kararı almış, buna da "Lijst Pim Fortuyn" adını vermişti. Başta Müslümanlar olmak üzere koyu yabancı düşmanlığıyla tanınan Fortuyn, ülkesinin ancak 16 milyon Hollandalıya yettiğini savunuyordu. Fortuyn, Yaşanabilir Hollanda Partisi’nin lideriyken bir demecinde, iktidara gelmeleri halinde, yabancıların ve özellikle Müslümanların ülkeye girişini engelleyeceklerini, Schengen Anlaşması’na uymayacaklarını söylemiş, Anayasa’nın ayrımcılığı yasaklayan birinci maddesinin kaldırılmasını istemişti. "Hukuken mümkün olsa, ülkeye bir tane bile Müslüman sokmak istemediğini" kaydeden Fortuyn, İslamiyet’i geri bir kültür olarak nitelemiş, sağlık sektöründe tasarruf yapabilmek için, Türk ve Faslıların yemek yeme alışkanlıklarının araştırılmasını önermişti. 
     



 DÜNYA 











</TEXT>
</DOC>
