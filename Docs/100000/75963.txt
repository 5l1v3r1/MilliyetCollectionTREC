<DOC>
<DOCNO> 75963 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/02/son/sondun19.html </URL>
<DATE> 2002/04/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Balık çiftliğinden kaçan somonlar tüm kasabayı balıkçı yaptı 
</HEADLINE>
<TEXT>

     İngiltere'ye bağlı Orkney Adası'nda bulunan bir balık çiftliğindeki 100 bin somon balığı ağların delinmesi sonucu kaçıp yakındaki Kirkwall limanına sığınınca, bütün kasaba halkı aynı anda balığa çıktı. 
     Kasabalıların binlerce somon balığından haberdar olduktan hemen sonra, alış-veriş sepeti, naylon torba, çamaşır kovası, mutfak süzgeci gibi balık tutmakta kullanabilecekleri ne varsa kapıp rıhtıma koştuklarına dikkati çeken İngiliz basını, değeri 1 milyon sterlin olarak tahmin edilen 100 bin balığın avlanması için dünyanın en büyük ''av partisinin'' düzenlendiğini bildirdi. 
     Kasabada, aslında 1951 yılında çıkarılmış bulunan ve Pazar günleri somon avlanmasına yasak getiren bir de yasa geçerliydi ama halk bu yasayı da deldi geçti. Konuyla ilgili bir açıklama yapan Kirkwall polisi, ''kime sorsak ben somon avlamıyorum ki, sazan avlıyorum gibi yanıtlar aldık. Ama kafamızı eğip de suda kaynaşan balıkları görünce, böyle bir yasayı uygulamaya kalkmanın pratikte mümkün olmadığını anladık'' dedi. 
     Polisin, sadece kumsallarda gezerek ölüp kendiliğinden kıyıya vurmuş balıkların toplanıp yenilmemesi konusunda halkı uyardığı, bunun dışında herkesi istediği kadar somon avlamak konusunda serbest bıraktığı belirtiliyor. Bu durumun da Kırkwall'da normalde toptan fiyatı tanesi 10-15 sterlin civarında olan somonları, tanesi 1 sterline kadar düşürdüğü belirtiliyor. 
     






</TEXT>
</DOC>
