<DOC>
<DOCNO> 88386 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/07/dunya/adun.html </URL>
<DATE> 2002/06/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Fare yiyorlar 
</HEADLINE>
<TEXT>

Arjantin’de ekonomik kriz yüzünden açlıkla pençeleşen yoksul halk, fare, at, kurbağa gibi hayvanları yemeğe başladı 
     DIŞ HABERLER SERVİSİ 

     Aylar süren ve toplumun her kesimini derinden etkileyen ekonomik krizin pençesindeki Arjantin’de, insanların aç karınlarını doyurmak için marketleri, dükkanları yağmaladığına tanık olmuştuk. Ancak başkent Buenos Aires’ten gelen bir haber, krizin boyutunu bugüne kadar görülmemiş çıplaklıkta özetliyor. Parasızlık yüzünden açlığa mahkum fakir halk, hayatta kalabilmek için fare, kurbağa, at eti yemeye başladı. Buenos Aires’in banliyösü Ouilmes’in Belediye Başkanı Fernando Gerones, fakir halkın yaşamak için fare, kurbağa ve at eti yediğini söyledi. 
     
     Ne bulurlarsa... 
     Gerones, tarihinin en büyük ekonomik krizinin içine giren ülkesinde insanların çok zor durumda olduğunu belirterek, kendi belediye sınırları içindekiler de dahil, ülkenin gecekondu mahallelerinde yaşayanların bazı hayvanların etlerini yiyerek yaşamlarını sürdürebildiklerini bildirdi. Fernando Gerones, bazı komşu belediyelerde kötü beslenmiş çocukların ise ancak okullarda verilen gıdalarla yaşamaya çalıştıklarını söyledi. 36 milyon nüfuslu Arjantin’de uygulanan ekonomi politikalarının başarısız olması nedeniyle çalışabilir nüfusun dörtte biri işsiz, halkın yarısıysa gıda ve giyim ihtiyaçlarını karşılayamayacak kadar fakirleşti. 
     Ekonomik durum nedeniyle neredeyse her gün gösterilerin düzenlendiği Arjantin’de halk zaman zaman sloganlarla zaman zaman da dükkanların vitrinlerini kırarak, arabaları ateşe vererek yoksulluğu, başarısız ekonomi politikalarını, ocak ayında yapılan devalüasyonu ve banka hesaplarının dondurulmasını protesto ediyor. 
     



 DÜNYA 










</TEXT>
</DOC>
