<DOC>
<DOCNO> 80648 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/27/guncel/gun03.html </URL>
<DATE> 2002/04/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Taş, treni devirdi 
</HEADLINE>
<TEXT>

Gebze’den Haydarpaşa’ya giden banliyö treni, Suadiye yakınlarında raydan çıktı. Kazada 4 kişi yaralandı 
     İSMAİL POLAT İstanbul 

     Yolculara korkulu anlar yaşatan kaza, dün akşam saatlerinde meydana geldi. Gebze’den hareket eden makinist Rafet Kavaklıoğlu yönetimindeki 10077 sefer sayılı banliyö treni, dün saat 18.40’ta Suadiye İstasyonu yakınına geldiği sırada raydan çıktı. Kavaklıoğlu’nun treni durdurmak için yaptığı çabalar sonuç vermedi. 
     Yolcuların panik içinde tutunacak yer aradığı kazada, raydan çıkan vagon önce Suadiye Çamlık Sokak’ta park halinde bulunan 34 RY 464 plakalı otomobile, ardında da 49 numaradaki Saimbey Apartmanının bahçe duvarına çarparak durabildi. 
     Kaza sırasında, ön vagonda yolculuk yapan Hatice Nar 48 ve İsmail Hoşbay 63 , Hasan Oğuz ve Mahmut Karaman 35 çeşitli yerlerinden hafif şekilde yaralandı, Mustafa Kurtkaya ise şok geçirdi. SSK Göztepe Hastanesi’ne kaldırılan yaralıların sağlık durumlarının iyi olduğu bildirildi. 
     
     Tanık ifadeleri doğruluyor 
     Kaza nedeniyle Gebze - Haydarpaşa arasındaki tren seferleri iki yönlü olarak durduruldu. Olay yerinde incelemede bulunan TCDD 1. Bölge Müdürü Nejat Fırat, "Kazanın birden fazla nedeni olabilir. Burası virajlı bir bölge. Ayrıca, iki kişinin rayların üzerine taş dizerken görüldüğü şeklinde ifadeler var. Bu da araştırılıyor" dedi. 
     Polis yetkilileri de, bazı tanıkların, kazadan kısa süre önce iki gencin, rayların üzerine taş koyduğunu gördüklerini belirtti. 
     
Kaza küçük, korkusu büyük...      Bir apartmanın bahçe duvarına çarparak durabilen trenden inenler, kazanın şokunu uzun süre üzerlerinden atamadı. Yolculardan Ahmet Baysan, "Giderken aniden büyük bir gürültü oldu. Sağa sola çarpmaya başladık ve sonunda tren durdu. Toz ve dumandan hiçbir şey görünmüyordu. O sırada açılan kapılardan panikle dışarı çıktık" diye konuştu. 
     



 GÜNCEL 





















</TEXT>
</DOC>
