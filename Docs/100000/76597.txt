<DOC>
<DOCNO> 76597 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/05/son/sondun17.html </URL>
<DATE> 2002/04/05/ </DATE>
<TIME>  </TIME>
<AUTHOR>  </AUTHOR>
<HEADLINE>
İngilizler, Başbakanın bedava Mısır tatilini tartışıyor 
</HEADLINE>
<TEXT>

     İngiltere'de Başbakan Tony Blair ve ailesinin noel tatilini Kahire hükümetinin ''konuğu'' olarak Mısır'da geçirmeleri, parlamentoda tartışmalara neden oldu. 
     Muhalefet, Mısır hükümetinin davetini kabul ederek, ailesiyle birlikte noel ve yılbaşı tatilini ''para ödemeden'' Kızıldeniz'deki Şarm El Şehy'te bir villada geçiren Blair'i, Başbakanlık makamını küçük düşürmekle suçladı. 
     Uçak biletlerinin de Mısır hükümeti tarafından karşılandığı belirtilen Blair ise ''bedava tatil'' yaptığını kabul etti, ancak bir hayır kurumuna tatil bedeli kadar bağışta bulunduğunu söyleyerek kendini savundu. 
     Muhalefet ise tatilinin maliyeti ile yapılan bağış miktarı arasında büyük fark olduğunu öne sürdü ve Blair'in, Mısır'ın önerisini nazikçe reddedip, masraflarını kendisinin karşılaması gerektiğini belirtti. 
     Blair, 1999 yılında da İtalya'nın Toscana bölgesinde bir villada İtalyan hükümeti tarafından ''konuk edilmiş'', olay her iki ülkenin basınında yoğun eleştirilmişti. 
     






</TEXT>
</DOC>
