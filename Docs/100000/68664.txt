<DOC>
<DOCNO> 68664 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/20/son/soneko16.html </URL>
<DATE> 2002/02/20/ </DATE>
<TIME>  </TIME>
<AUTHOR>  </AUTHOR>
<HEADLINE>
TÜSİAD yarın İspanya Başbakanı Aznar ile görüşecek 
</HEADLINE>
<TEXT>

     Tuncay Özilhan başkanlığındaki Türk Sanayicileri ve İşadamları Derneği TÜSİAD heyeti, İspanya Başbakanı Jose-Maria Aznar ile yarın görüşecek. 
     TÜSİAD'dan yapılan açıklamaya göre, Yönetim Kurulu Başkanı Tuncay Özilhan, Yönetim Kurulu Üyeleri Şadi Gücüm ve Lütfi Yenel, YİK Üyesi Yavuz Canevi, Genel Sekreter Haluk Tükel ve AB Temsilcisi Bahadır Kaleağası'nın yer aldığı heyet, İspanya'nın AB Dönem Başkanlığı çerçevesinde bir dizi görüşme ve etkinlik gerçekleştirmek üzere Madrid'e gidiyor. 
     TÜSİAD heyeti yarın İspanya özel sektörünün temsil kuruluşu İspanyol İşverenler Konfederasyonu CEOE ile Başkan Jose-Maria Cuevas'ın evsahipliğinde biraraya gelecek. 
     Toplantıda, iki ülkenin ticari ilişkileri, Avrupa özel sektörünün gündemindeki istihdam politikaları, bilgi toplumu ve dış ticaret gibi ortak konular ile Türkiye'nin AB üyeliği müzakerelerinin başlamasına yönelik olarak İspanyol özel sektörünün desteği ele alınacak. TÜSİAD heyeti ayrıca, İspanya'nın önde gelen şirketlerine Türkiye ile ekonomik ilişkiler hakkında bir sunum yapacak. 
     TÜSİAD heyeti aynı gün, yılın ilk yarısında AB Dönem Başkanlığı'nı yürüten İspanya Başbakanı Jose-Maria Aznar ile Dışişleri Bakanı Joseph Pique tarafından kabul edilecek. Görüşmede TÜSİAD heyetinin gündeme getireceği konular arasında, Türkiye-AB ilişkileri öncelik taşıyacak. 
     Son uluslararası gelişmeler ve Avrupa'nın Geleceği Konvansiyonu çerçevesinde, Türkiye'nin tam üyeliğinin AB'nin siyasi istikrarına ve küresel ekonomik rekabet gücüne katkısı özellikle vurgulanacak. 
     






</TEXT>
</DOC>
