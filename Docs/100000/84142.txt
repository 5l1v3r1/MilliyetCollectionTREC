<DOC>
<DOCNO> 84142 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/15/son/soneko06.html </URL>
<DATE> 2002/05/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Tofaş'ın "gözbebeği" doblo... 
</HEADLINE>
<TEXT>

     TOFAŞ Türk Otomobil Fabrikası A.Ş'de, hafif ticari araç grubundaki ''Doblo''nun, toplam araç üretimindeki payının yüzde 83'e ulaştığı bildirildi. 
     TOFAŞ Türk Otomobil Fabrikası A.Ş yetkililerinden alınan bilgiye göre, en fazla ihraç edilen model özelliği nedeniyle TOFAŞ'ın üretimine ağırlık verdiği ''Doblo'', yüzde 83'lük üretim payıyla birinci sırada yer alıyor ''Palio'', ''Palio Weekend'' ve ''Albea''yı kapsayan ''178 serisi'' üretimdeki yüzde 13'lük pay ile ikinci, ''Kuş serisi'' olarak bilinen ''Doğan'', ''Şahin'' ve ''Kartal'' modelleri yüzde 3 ile üçüncü sırada yer alırken, ''Marea'' ile ''Brava'' üretimi yüzde 1 ile son sırada bulunuyor. 
     TOFAŞ'taki 3 bin 600 işçiden, yaklaşık 3 bini, üretimin 3 vardiya devam ettiği ''Doblo'' bandında görevlendirilirken, ağırlıklı olarak iç piyasaya hitap eden ya da ihracat payı sınırlı olan modellerde üretim, stok oluşmaması için talebe göre belirleniyor. 
     Bu çerçevede, yaklaşık 3 aydır ''kuş serisi'' olarak bilinen ''Doğan'', ''Şahin'' ve ''Kartal'' modellerinde üretiminin yapılmadığı belirtildi. 
     Esnek bir üretim yapısına sahip olan, istenildiği an talebin yoğunlaştığı modele yönelik üretim yapılabilen TOFAŞ'ta, halen günde 350- 400 araç üretiliyor. 
     TOFAŞ, tasarımı, kalitesi ve çok amaçlı kullanım özelliğiyle uluslararası alanda ilgi gören ''Doblo'' ile başta İtalya, Almanya, Fransa, İspanya, İngiltere, Avusturya, Belçika ve Hollanda'nın da aralarında bulunduğu 48 ülkeye ihracat yapıyor. 
     Türkiye'de 1.2 litre 65 HP'lik binek ve 1.9 litre 63 HP'lik dizel motorlu ''Cargo'' versiyonlarıyla satışa sunulan ''Doblo''nun, zengin donanımlı ''Malibu'' versiyonu ise 1.6 litre 103 HP 16V'lik motor gücüne sahip. 
     Tofaş'ta, geçen yılın Aralık ayında düzenlenen törenle, 100 bininci Doblo banttan indirilmişti. 
     





</TEXT>
</DOC>
