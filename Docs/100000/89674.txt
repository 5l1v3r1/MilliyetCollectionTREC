<DOC>
<DOCNO> 89674 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/13/son/sonspo22.html </URL>
<DATE> 2002/06/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Ankaragücü, Teknik Direktör sorununu Stoichita ile çözdü... 
</HEADLINE>
<TEXT>

     Türkiye'yi bu yıl UEFA Kupası'nda temsil edecek Ankaragücü, teknik direktör sorununu Rumen Mihai Stoichita'ya opsiyonlu olarak 1 yıllık sözleşme imzalatarak çözümledi. 
     Gökçe Tesisleri'ndeki imza törenine, kulüp başkanı Cemal Aydın, ikinci başkan Kemal Ünsal ve yönetici Abdullah Bozdayı katıldı. 
     Törende konuşan Ankaragücü Kulübü Başkanı Cemal Aydın, teknik direktörlerinin ayrılmasından sonra teknik adam arayışlarına girdiklerini hatırlatarak, ''Rumen hocamızla daha önce ön anlaşma yapmıştık. Hocamız, özellikle imza için bugünü istedi'' dedi. 
     Hocanın bugünün çok mutlu bir gün olacağını kendilerine daha önceden söylediğini belirten Aydın, şöyle konuştu 
     ''Hocamız, Bugün çok mutlu bir gün olacak. Türkiye, Çin'i 3-0 yenecek, Brezilya da Kosta Rika'yı mağlup edecek ve Türkiye bir üst tura çıkacak dediğini söyledi. Bugün tüm Türk milletinin arzuladığı bir gün. Türk milletine hayırlı olsun.'' Teknik direktör Mihai Stoichita ise Ankaragücü için burada olduğunu belirterek, ''Türkiye ve Ankaragücü için mutlu bir gün'' dedi. 
     Rumen teknik adam sözlerini, ''Türkiye için büyük bir gün. İki mutluluğu içiçe yaşıyoruz. İyi iş yaptık. Burada başarılı olacağız'' diyerek sürdürdü. 
     Stoichita, Türkiye'ye gelmeden önce Lucescu ve Multescu ile görüştüğünü, Fenerbahçe, Galatasaray ve Beşiktaş ile ilgili herşeyi bildiğini de sözlerine ekledi. 
     Öte yandan, Rumen teknik direktörün yardımcısı Mihail Stoika da törende 1 yıllık sözleşmeye imza attı. 
     Ankaragücü, kamp çalışmalarına başlayacağı yerleri belirlemeye çalışırken, ilk kamp döneminin Romanya'da olma ihtimali olduğu bildirildi. 
     Kulüp başkanı Cemal Aydın, Romanya'daki kamp için teknik direktör ve yardımcılarının çalıştığını, uygun şartların oluşması halinde, ilk kamp döneminin bu ülkede olabileceğini söyledi. 
     Sarı-lacivertliler, ikinci kamp çalışmalarını Hollanda'da sürdürecek. 
     Cemal Aydın, transferlerle ilgili herhangi bir pürüzün olmadığını vurgulayarak, ''Türkiye'den anlaştığımız oyunculara gelecek hafta imza attıracağız. Yabancılar ise 24 Haziran Pazartesi günü sezonu açacak. 
     Yabancı oyuncularla da 20-21 Haziran tarihlerinde sözleşme imzalayacağız'' diye konuştu. 
     Sarı-lacivertli kulübün, Ganalı bir forvet ile temasta olduğu öğrenildi. 
     Ankaragücü Kulübü Başkanı Cemal Aydın, bu yıl UEFA Kupası'nda mücadele edeceklerini hatırlatarak, ''Türkiye'ye, Avrupa'da puan kazandırmayı hedefliyoruz. Türkiye'nin bugün yaşadığı mutluluğu yaşatmak istiyoruz'' dedi. 
     Aydın, Ersun Yanal ile birlikte çalışan yardımcı antrenörlerin kulüple sözleşmelerinin sürdüğünü, gelip çalışmalarını beklediklerini ve şu ana kadarki hizmetlerinden memnun olduklarını sözlerine ekledi. 
     





</TEXT>
</DOC>
