<DOC>
<DOCNO> 60608 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/04/son/sontur21.html </URL>
<DATE> 2002/01/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Yedi aylık bebeğin cinsel organı ameliyatla büyütülecek 
</HEADLINE>
<TEXT>

     Erzurum'da, doğuştan cinsel organı küçük olan 7 aylık bir bebeğin organı, ameliyatla büyütülecek. 
     Erzurum Numune Hastanesi Çocuk Cerrahisi Servisi'nde, doğuştan cinsel organı küçük olan 7 aylık Azat Turgut'un organı, ameliyatla bir santimetre daha büyütülecek. 
     Bebeğin ameliyatını yapacak Yrd. Doç. Dr. Mustafa Akman, yedi aylık sağlıklı bir erkek bebeğin cinsel organının uzunluğunun normalde 1.5 santimetre olması gerketiğini ancak sözkonusu bebeğin cinsel 
     organının uzunluğunun yarım santimetre ve içe doğru basık şekilde olduğunu söyledi. Tıpta ''Epispadias'' diye bilinen bu tür vakaların nadir görüldüğünü anlatan Akman, ''Azat bebeğin durumu da nadir görülen bir vaka. Bebeğin cinsel organı hem küçük hem de mesaneye doğru basık durumda. Yani bebek idrar çıkarma konusunda da problem yaşıyor'' dedi. 
     
     Cinsel hayatı olmaz 
     Akman, yapılacak ameliyatla bebeğin cinsel organının aynı bölgedeki dokular kullanılarak büyütüleceğini belirterek, amaçlarının, bebeğin cinsel organını normal boyuta kadar büyütmek olduğunu söyledi. 
     Ameliyat edilmemesi halinde bebeğin ileride cinsel hayatının olamama riskinin de bulunduğunu anlatan Akman, bebeğin, tam olarak sağlık kontrolünden geçirilmesinin ardından 10 gün içinde ameliyat edileceğini kaydetti. 
     Bu hastalığın nedeninin tam olarak açıklanamadığı ancak, genellikle akraba evliliği ya da annenin gebelik sırasında kullandığı bazı ilaçların olumsuz etkilerinden kaynaklanabileceğini belirten Akman, Azat bebeğin anne ve babasının akraba olmadığını bildirdi. 
     






</TEXT>
</DOC>
