<DOC>
<DOCNO> 97542 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/23/son/sonspo12.html </URL>
<DATE> 2002/07/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Hido "Hedefimiz Dünya ikinciliği" 
</HEADLINE>
<TEXT>

     14. Dünya Erkekler Basketbol Şampiyonası'nda mücadele edecek A Milli Takımı'nın aday kadrosunda yer alan Hidayet Türkoğlu, 31 Temmuz'da İstanbul'da başlayacak ve ''Mini Dünya Kupası'' olarak adlandırılan Efes Pilsen İstanbul World Cup'ta yapacakları maçlarla eksiklerini en iyi şekilde göreceklerini söyledi. 
     Ailesi için aldığı otomobilin teslim töreninde basın mensuplarının sorularını yanıtlayan Hidayet, Mini Dünya Kupası'nın kendileri için önemli olduğunu vurgulayarak, şunları söyledi 
     ''Burada kendimizi daha iyi değerlendireceğiz. Eksiklerimizi görme imkanına kavuşacağız. İtalya'da da çok iyi çalıştık. Yoğun ve ağır bir tempoda hazırlık yaptık. Bunun yanında çalışmalar zevkli geçti. Ayrıca sakatlığın olmaması sevindirici. Maç kondisyonunu geliştirip, hazır bir şekilde şampiyonaya katılmak istiyoruz.'' Dünya Şampiyonası'nda elde edecekleri başarının az da olsa Türk halkını sevindireceğini kaydeden Hidayet, ''Futbolda da büyük başarıya imza atıldı. Başarı zincirini geçen yıl Avrupa Şampiyonası'nda ikinci olarak biz başlatmıştık. Sonra A Milli Futbol Takımı, Dünya Şampiyonası'nda sürdürdü. Şimdi yine bize sıra geldi. Hedefimiz şampiyonada ikincilik veya üçüncülük. İlk 4'ü garantiledikten sonra gerisi gelir'' diye konuştu. 
     
     ''EFES PİLSEN, BÜYÜK HEDEFLER İÇİN BİR KAPI'' 
     Hidayet, son dönemde Efes Pilsenli bazı oyuncuların NBA takımlarına transfer olduğunu hatırlatarak, ''Efes Pilsen, büyük hedefler için iyi bir kapı'' dedi. 
     Efes Pilsen'in önemli ve büyük bir kulüp olduğunu kaydeden milli oyuncu, ABD'de Türk oyuncularının sürekli izlendiğini ve bilindiğini dile getirdi. 
     Mehmet Okur'un NBA takımlarından Detroit Pistons'a transfer olmasına da değinen Hidayet, sözlerini şöyle tamamladı 
     ''Bence 12 Dev Adam'ın 12'si de NBA'de oynayacak düzeyde. Ben Türk oyuncuların hepsinin gelmesini isterim. ABD'de sürekli yalnızlıktan yakınıyordum. Mehmet'in gelişiyle bunu gidermiş olacağım. Orada çoğalmamız lazım. Yugoslavlar gibi biz de NBA'de çoğalmalıyız.'' 
     





</TEXT>
</DOC>
