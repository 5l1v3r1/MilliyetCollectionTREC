<DOC>
<DOCNO> 64648 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/28/son/sontur12.html </URL>
<DATE> 2002/01/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Adıyaman'da UFO'lar kameraya çekildi... 
</HEADLINE>
<TEXT>

     Adıyaman Valisi Halil Işık, 26-27 Ocak tarihlerinde, gökyüzünde ışık saçan hareketli görüntülerin, 5 ayrı yerde izlenerek görüntülendiğini ve durumdan ilgili makamların bilgilendirildiğini bildirdi. 
     Işık, yazılı açıklamasında, 26 Ocak'ta, saat 23.00 sıralarında Emniyet Müdürlüğü 155 Polis İmdat telefonuna, kentin doğusunda gökyüzünde parlayan bir cisim olduğuna yönelik ihbar geldiğini kaydetti. Bunun üzerine, kentin doğusundaki Adıyaman-Kahta yolunda görev yapan bölge trafik ekibinden telsizle bilgi alındığını ve onların da gökyüzünde parlak cisim gördüklerini teyit ettiklerini belirten Işık, açıklamasında şu görüşlere yer verdi 
     ''Saat 23.15 sıralarında konu Nöbetçi Emniyet Müdürü'ne iletilip, anında Güvenlik Şube Müdürlüğü ekibi kentin doğusuna gönderilerek, gece çekimi de yapabilen kamera ile doğu istikametinde yıldıza benzeyen ve renkli ışıklar saçan, yakın çekim görüntülerde ekseni etrafında hareket ettiği görülen parlak bir cismin varlığı tespit edilmiştir. 
     Daha sonra 27 Ocak 2002 günü saat 02.15 dolayında, bu sefer kentin batı istikametinde aynı cisimden 2 tanesi daha gözle tespit edilmiştir. Güvenlik Şube Müdürlüğü izleme görevlisi tarafından Emniyet Müdürlüğü binası çatısından, 02.29-03.00 saatleri arasında, yukarıda belirtilen özelliklere haiz gök cismi, kamera ile tespit edildi. 
     Aynı saatlerde polis haber merkezine, kentin doğusunda bulunan Bölge Trafik ekipleri ve Besni İlçe Emniyet Müdürlüğü nöbetçi personeli ile görüşülerek, çekimi yapılan cismin, il merkezine yakın bir noktada olduğu bilgisi alınmıştır.'' 
     
     Yeni çekimler 
     Aynı cisimlerden birinin saat 04.08'den itibaren emniyet görevlilerince il merkezinin güneydoğusundaki Samsat İlçesi dolayında tespiti ve çekiminin yapıldığını vurgulayan Işık, şöyle devam etti 
     ''Saat 23.00'ten 05.20'ye kadar önceleri Kahta ve Samsat 2, daha sonra Besni ve Gölbaşı ilçeleri arasında 3 olmak üzere, toplam 5 gök cismi gözlenmiştir. Yukarıda özellikleri anlatılan ve tanımlanamayan nesneler, Emniyet Müdürlüğü ve bazı ilçelerimizde görevli nöbetçi müdürü olmak üzere, yaklaşık 20 emniyet personeli tarafından gözle görülmüştür. Tespit yapıldığına yönelik görüntüler, Valilikten alınabilir. 
     Söz konusu durum, Valiliğimizce, İçişleri Bakanlığı'na, TÜBİTAK'a, TÜBİTAK'ın Antalya'daki Ulusal Gözlemevi ve Meteoroloji Genel Müdürlüğü'ne ve İTÜ Uçak ve Uzay Bilimleri Fakültesi Dekanlığı'na bildirildi ve konunun bilimsel olarak incelenmesi istendi.'' 
     






</TEXT>
</DOC>
