<DOC>
<DOCNO> 68369 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/19/guncel/gun06a.html </URL>
<DATE> 2002/02/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Adalet’te 5 yeni adım 
</HEADLINE>
<TEXT>

     ELÇİN ERGÜN, ERSAN ATAR Ankara 

     1- İNSAN TACİRİNE MAFYA CEZASI 
     2- AĞIR CEZALAR DA ÇETEYİ DİNLEYECEK 
     3- İDAM KALKACAK 
     4- KARŞILIKSIZ ÇEKİ ÖDEMEYENE HAPİS 
     5- AF’TA ÇELİŞKİ ÇÖZÜLÜYOR 
     
     Adalet Bakanı Hikmet Sami Türk, Bakanlar Kurulu’na fuhuştan çetelerle mücadeleye kadar pek çok alanda yenilik getirecek 5 ayrı tasarı sundu. Bakanlar Kurulu’nun dünkü toplantısında tartışılan tasarılardan ilki, Türkiye’de ilk kez insan ticaretini "suç" olarak tanımladı. 
     Hayat kadınlarının Türkiye’ye yasadışı yollardan girdiklerinin anlaşılması halinde bu kişiler sınır dışı edilmekle yetiniliyordu ancak, bundan sonra Türkiye’ye yasadışı yollardan giren hayat kadınlarıyla birlikte bu kişileri Türkiye’ye getirenler de cezalandırılacak. Aynı zamanda Türkiye’den başta Avrupa ülkeleri olmak üzere yurtdışına çalışmak üzere yasadışı yollardan çıkan veya çıkmak isteyenlerle bu kişileri diğer ülkelere götürenler de sahteciliğin yanı sıra "insan kaçakçılığı" suçundan da ceza alacak. Bu suçlar mafya türü örgütler tarafından işlendiğinde verilecek cezalar katlanarak çoğalacak. 
     
     İşyerlerine böcek’ 
     TCK’nın "çete" suçunu tanımlayan 313. maddesi DGM kapsamından çıkarıldıktan sonra bu suçu işleyenlerin teknik takibi zorlaşmıştı. Tasarı bu haliyle yasalaşırsa gerektiğinde ağır ceza savcıları bile bu zanlıların telefonlarının dinlenmesine karar verebilecek. Çete üyesi zanlıları tıpkı DGM’deki "örgüt suçları" gibi kamerayla izlenebilecek, işyerlerine "böcek" tabir edilen dinleme cihazları konulabilecek. 
     Tasarılardan idamın kaldırılmasına ilişkin olanı, MHP’nin de hassasiyetini göz önünde bulunduracak düzenlemeler içeriyor. Buna göre savaş, çok yakın savaş ve terör nedeniyle idam cezası verilebilecek. TCK’da tanımlanan ve "satanistölerin yargılandığı "canavarca his duyguları ile adam öldürmek" gibi suçlarla terör amacıyla orman yakmak gibi suçlar nedeniyle idam cezası verilemeyecek. Tasarıda bunun yerine ağırlaştırılmış müebbet hapis cezası öngörülüyor. Aynı zamanda uyuşturucu, toplu silah gibi kaçakçılık suçlarında da ölüm cezası kaldırılacak. 
     Çek Kanunu’nda değişiklik öngören tasarıya göre de çekleri karşılıksız çıkanlar hapis cezasından tamamen kurtulamayacak. Tasarı, çeki karşılıksız çıkan kişiye 50 milyar liraya kadar ağır para cezası getirilmesini öngörüyor. Buna göre bir kişi çeki karşılıksız çıktığı için doğrudan cezaevine girmeyecek. Ancak verilen para cezasını ödemezse en fazla 3 yıl hapis yatacak. 
     
     Teslim için 3 ay süre 
     Tasarılardan Af Yasası ile ilgili olanına göre af kapsamında olsa bile bir kişiye "Ben aftan yararlanmak istemiyorum, yargılanıp beraat edeceğim" deme şansını getiriyor. Tasarıda, halen kaçak durumunda olup af kapsamına girenlere teslim olmaları için 3 ay daha süre veriliyor 
     
     



 GÜNCEL 






















</TEXT>
</DOC>
