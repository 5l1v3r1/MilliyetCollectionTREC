<DOC>
<DOCNO> 54822 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/30/siyaset/siy01.html </URL>
<DATE> 2001/11/30/ </DATE>
<TIME>  </TIME>
<AUTHOR>  </AUTHOR>
<HEADLINE>
TÜSİAD ambargocu 
</HEADLINE>
<TEXT>

Ecevit, Kıbrıslı Türklere fiilen ekonomik ambargo uygulamakla suçladığı TUSİAD’a sert çıktı "Bu gibi kuruluşlar gereken ilgiyi gösterselerdi, Kıbrıs’ta durum farklı olurdu" 
     ANKARA Milliyet 

     Başbakan Bülent Ecevit, Kıbrıs sorununun çözümünü Türkiye’ye şart koşan AB’ye İngiliz tiyatro yazarı Shakespeare’in Kıbrıs’ın Türkler için önemini ifade ettiği "Othello" adlı kitabından yaptığı alıntıyla yanıt verirken, TÜSİAD’ı da Kıbrıslı Türklere fiilen ekonomik ambargo uygulamakla suçladı. Grup toplantısında, Kıbrıs’ta barışçı düzene ulaşmak için tek şartın ilgili olmayan devletler, kuruluşlar ve kesimlerin Kıbrıs’tan ellerini çekmeleri olduğunu belirten Ecevit, AB baskısını devam ettirdiği sürece iki millet arasında uzlaşmaya varmanın güç olduğunu vurguladı. 
     Kuzey’deki eski evlerine dönme hazırlığında olan Rumların AİHM’ye yüzlerce dava açtığına işaret eden Ecevit, "Rumların ve AB’nin o doğrultudaki istekleri gerçekleşecek olursa, Kıbrıs’ta yeni facialara yol açılacaktır. Yarım kalmış olan soykırım yeniden işlerlik kazanacaktır" dedi. 
     
     Bahçeli’den TÜSİAD eleştirisi 
     Kıbrıs konusunda "ver, kurtul" anlayışını sergileyen TÜSİAD ile "bazı aydınlar"a yönelik de tepki gösteren Ecevit, şunları söyledi "TÜSİAD’ın açıklamaları üzücüdür. TÜSİAD’ın Kıbrıs Türklerine biraz ilgi göstermesi gerekir. KKTC Türkleri çok uzun yıllardır çok ağır haksız ambargolar altında kalmaktadır. TÜSİAD da fiilen Kıbrıslı Türklere ekonomik ambargo uygulamaktadır. Oysa Kıbrıslı Türklerin ekonomik gereksinmelerine TÜSİAD gibi kuruluşlar gereken ilgiyi gösterselerdi bugün Kıbrıs’ta çok farklı bir durum olurdu." 
     MHP lideri Bahçeli de Kıbrıs’a ilişkin değerlendirmelerinin, AB’nin genişlemeden sorumlu üyesi Günter Verheugen başta olmak üzere, tüm AB ülkelerine ilham kaynağı olduğunu söylediği TÜSİAD’ı, "Kıbrıs meselesine Rum gözlüğüyle bakmayın" sözleriyle eleştirdi. 
     
Çankaya’da üçlü zirve      ANKARA Milliyet 

     Cumhurbaşkanı Ahmet Necdet Sezer, dün Genelkurmay Başkanı Orgeneral Hüseyin Kıvrıkoğlu ve Başbakan Bülent Ecevit’le Çankaya Köşkü’nde bir araya geldi. Afganistan, Irak ve Kıbrıs konusunda Türkiye’nin takınacağı tutumun ele alındığı görüşme sonrası Başbakan Ecevit ve Orgeneral Kıvrıkoğlu, saat 16.10’de peş peşe Çankaya Köşkü’nden ayrıldı. 
     
Kıbrıs konusu hukuki’      SİNAN TOROS İstanbul 

     Roma’da temaslarda bulunan KKTC Cumhurbaşkanı Denktaş, Kıbrıs meselesinin hem hukuki, hem ahlaki olduğunu söyledi. Roma Barosu ile yapılan toplantıda Kıbrıs meselesinin hukuki gerekçelerini ortaya koyduklarını kaydeden Denktaş, "Açıklamalar, Rum tarafını cesaretlendirmekte ve AB’de Türkiye artık bu işi bırakmıştır’ şeklinde bir imaj yaratmaktan öteye gidememek-tedir" dedi. 
     



 SİYASET 














</TEXT>
</DOC>
