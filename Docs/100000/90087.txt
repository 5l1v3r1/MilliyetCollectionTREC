<DOC>
<DOCNO> 90087 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/16/guncel/gun04.html </URL>
<DATE> 2002/06/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Arthur Andersen suçlu bulundu 
</HEADLINE>
<TEXT>

Enron’un iflasıyla açılan ve uzun süredir süren Arthur Andersen davası bitti. Adaleti engellemekten suçlu bulunan Andersen’ı büyük bir tazminat bekliyor 
     BARIŞ ERGİN İstanbul 

     ABD’de, Enerji devi Enron’un batışıyla suçlanan danışmanlık ve mali denetim şirketi Arthur Andersen, adaleti engellemekten suçlu bulundu. Arthur Andersen’ın, yol açtığı ekonomik zararın iki katı kadar para cezasına çarptırılması bekleniyor. Bu rakamın ise 500 milyon dolar olarak düşünüldüğü ifade edildi. Houston’daki mahkemenin 12 kişilik jüri heyeti, Arthur Andersen’ın, Enron’un kesin hesap kayıtlarını yetkililerden kasıtlı olarak gizlediği sonucuna vardı. Bu karar ile Arthur Andersen’ın artık halka açık şirketlerin hesaplarını denetlemesinin zor olacağı ifade ediliyor. 89 yıllık geçmişe sahip olan, dünyanın beşinci büyük danışmanlık ve mali denetim şirketi Andersen, böylece ilk hukuki hüküm giymiş denetleme devi oldu. 
     Chicago merkezli Arthur Andersen, 23 Ekim’den başlamak üzere 2 hafta içinde binlerce Enron dosyasını yok ettiğini kabul etmişti. Ancak firmanın avukatları, Arthur Andersen’in dosyaları soruşturmayı yürütenleri engellemek için değil, normal iş seyrine göre rutin işlemler sonucu yok ettiklerini iddia etmişlerdi. 
     
     Yıldırım karar 
     Dün Türkiye saati ile 19.00’da Houston’da toplanan ve hızlı bir şekilde kararını veren jürinin ardından davanın h kimi Melinda Harmon, kararını jürinin toplanmasından 25 dakika sonra okudu. Jüri kararında, Andersen’ın herhangi bir çalışanını ve çalışan grubunu değil, firmanın tamamını suçlu buldu. Bu yıl 7 bin çalışanını işten çıkaran, 2 bin 300 müşterisinden 650’sini kaybeden firmanın kısa vadede binlerce elemanını daha işten çıkarması bekleniyor. İki taraf arasındaki ipler ise Andersen’ın anlaşmada 300 milyon dolar tazminat ödeyeceğini açıklaması üzerine kopmuştu. Eski bir savunma avukatı olan David Irwin, kararın Arthur Andersen’a verilen zehirli bir hap’ olduğunu belirtti ve firmalara denetim hizmetini veremeyen bir Andersen’ın yaşayamayacağını belirtti. 
     
     Andersen’ın savunması 
Karar hükümetin oyunudur’      Arthur Andersen’ın resmi sitesinde yayınlanan ve karara cevap niteliğindeki açıklamada hükümet suçlandı "Bugünkü karar yanlıştır. Bilgiler jüriye tam aksettirilmemiştir ve jürinin gerçeklerden haberi yoktur. Andersen’ın bundan sonraki planı, savunmasını yapamayacak duruma getiren engellemerle itiraz etmektir. Bu davada gerçek olan sadece kararın hükümet tarafından, diğer denetim firmalarına baskı yapabilmesi için alınmasıdır. Böylece her firmaya doğal evrak faaliyetleri sonucu hiçbir uyarı yapılmadan müdahale yolu açılacaktır. Hükümet halka karşı olan ahlaki sorumluluğunu, 26 bin masum insanı, bu firmayı suçlayarak ve dava açarak yerine getirememiştir." 
     



 GÜNCEL 




















</TEXT>
</DOC>
