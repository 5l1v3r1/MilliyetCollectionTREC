<DOC>
<DOCNO> 94862 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/10/son/sondun30.html </URL>
<DATE> 2002/07/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Belçika hapishanelerindeki görevlilerden grev hareketleri 
</HEADLINE>
<TEXT>

     Belçika hapishanelerinde görevliler yeniden grev başlattı. 
     Hapishanelerde aylardır devam eden gerginlik ve Mayıs ayında ülke çapındaki grev hareketi, hükümet ile sendikalar arasında varılan uzlaşmayla son bulmuştu. 
     Greve, ülkedeki 34 hapishanenin gardiyanları ve yönetim personeli katılıyordu. Sendikalar, hapishanelerde çok fazla tutuklu bulunmasından ve personelin yetersiz kalmasından yakınıyorlardı. 
     Hıristiyan, sosyalist ve liberal sendikalar ile Adalet Bakanı Marc Verwilghen arasında varılan anlaşma çerçevesinde, hapishanelerde 5 bin dolayındaki çalışan sayısının artırılması ve ilk aşamada 247 kişinin işe alınması kararlaştırılmıştı. 
     Hükümet, hapishane personelinin haftalık çalışma süresini 36 saat olarak belirlerken, ikramiye ve prim ödemeleriyle fazla mesai ücretlerini artırmış, personele 55 yaşında erken emeklilik hakkı vermişti. 
     Hapishane personeli, sendikalar ile hükümet arasında 23 Mayıs'ta varılan uzlaşmanın ''saptırıldığını'' ileri sürerek, yeni grev hareketleri başlattı. Ülkenin çeşitli bölgelerindeki hapishanelerde sürdürülen grev nedeniyle mahkumlar ziyaretçi kabul edemiyor, duruşmalara götürülemiyor. 
     İçişleri Bakanlığı verilerine göre, Belçika'daki yaklaşık 7 bin 500 hücre ve yatak kapasiteli 34 hapishanede 8800 dolayında mahkum bulunuyor. 
     Bölgesel grev hareketlerinin devam edeceği, yeni bir genel grev kararı alınabileceği ifade ediliyor. 
     





</TEXT>
</DOC>
