<DOC>
<DOCNO> 73229 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/18/son/sondun12.html </URL>
<DATE> 2002/03/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Rusya'dan Irak'a "Saddam gitsin milyarlık işler yapalım" 
</HEADLINE>
<TEXT>

     Rusya-Irak Hükümetlerarası Ticari, Ekonomik, Bilimsel ve Teknik İşbirliği Komisyonu toplantısı bugün Moskova'da yapılıyor. 
     Rusya Enerji Bakanı İgor Yusufov ve Irak Petrol Bakanı Amer Muhammed Raşid başkanlığındaki heyetler arasındaki görüşmelerde, Irak heyet başkanının Cumartesi günü Moskova'ya gelişinde yaptığı açıklamaya göre, ''ekonomik ve bilimsel alanlardaki uzun dönemli projeler'' ele alınacak. Raşid, ülkesinin, Rusya ile işbirliğini güçlendirme yönünde bir siyaseti bulunduğunu da kaydetti. 
     Raşid, Rusya Dışişleri Bakanı İgor İvanov ile de görüşmeyi planladığını belirtti. 
     İvanov, Irak ile ilgili son açıklamalarından birinde, bu ülkeye yönelik politikalarında değişiklik olmadığını söylemişti. Irak sorununun güç kullanılarak değil, yalnızca siyasi yöntemlerle çözülmesi gerektiğini belirten Moskova, Irak'ın da BM silah denetçilerinin ülkeye girişine izin vermesini istiyor. 
     Ancak Rusya'nın, ''Saddam rejimi giderse BM ambargosu kalkar ve bu ülkeye yönelik milyarlık projelerimizi uygulamaya başlayabiliriz'' görüşüne günden güne daha fazla itibar etmeye başladığı da iddia ediliyor. 
     Bu nedenle Moskova'nın son dönemlerde, Saddam'a destek yönündeki katı tutumunu yumuşatma eğiliminde olduğu ileri sürülüyor. 
     The Moscow Times gazetesinde bugün uzmanların görüşleri derlenerek yayımlanan yorumda, Rus firmalarının bu ülke ile milyarlarca dolarlık bağlantılar yaptığı, bu bağlantıların uygulamaya geçmesinin ancak BM ambargosunun kalkması ile mümkün olabileceği anımsatıldı. 
     Yorumda, ''Ancak Moskova günden güne, Saddam rejimi kaldıkça, ambargonun kaldırılmayacağına inanmaya başladı'' görüşü savunuldu. 
     Gazete, ülkenin güneyindeki petrol yataklarının işletilmesi konusunda Irak ile 1997 yılında yapılan anlaşmayı örnek göstererek, ambargo kaldıkça bu anlaşmanın uygulanamadığını, uygulanmaya başlanması halinde ise yalnızca bu yataklardan 23 yıl içerisinde 60-70 milyar dolarlık petrol çıkarılabileceğini yazdı. 
     Düşünce kuruluşu Moscow Carnegie Center'dan Dmitry Trenin de, ''Ruslar, Irak'a karşı askeri bir operasyon için hevesli olmayacaklar. 
     Ancak buna muhalefet etmenin de bir kazanç getirmediğinin farkındalar'' görüşünü savundu. 
     






</TEXT>
</DOC>
