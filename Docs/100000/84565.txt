<DOC>
<DOCNO> 84565 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/17/son/soneko08.html </URL>
<DATE> 2002/05/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Petkim'in 51'i, 2003'ün ilk yarısında özelleştirelecek 
</HEADLINE>
<TEXT>

     Petrokimya Holding A.Ş. PETKİM Yönetim Kurulu üyesi ve Genel Müdür Yavuz Aktuğlu, Petkim'in yüzde 51'inin 2003 yılının ilk yarısında blok satışla, yönetim devri şeklinde özelleştirileceğini söyledi. 
     Aktuğlu, Petkim'in, Petrol Ofisi gibi blok halde özelleştirileceğini kaydederek, özelleştirmenin gerçekleştirilmesinin ardından özel sektörün petrokimya yatırımlarının başlayacağını söyledi. Petkim gibi bir kuruluşun yeniden kurulabilmesi için yaklaşık 2.5 milyar dolarlık yatırım yapılması gerektiğini bildiren Aktuğlu, ''Bu kadar büyük yatırım yapacak bir özel sektör kuruluşu, karşısında devleti rakip görmek istemez. Petkim özelleştirildikten sonra özel sektörün petrokimya yatırımları başlar diye düşünüyorum'' dedi. 
     Petkim'in özelleştirilmesi çalışmalarının süratle devam ettiğini, 2003 yılının ilk yarısında Petkim'in yüzde 51'inin blok satışla, yönetim devri şeklinde özelleştirileceğini dile getiren Yavuz Aktuğlu, şunları söyledi 
     ''Özelleştirme İdaresi değer tespiti ile teknik ve çevre çalışması yürütecek bir şirketle sözleşme imzaladı. Özelleştirme İdaresi, Petkim ve bu şirket çalışmalara başladı. Çalışmalar yıl ortasına doğru bitecek. Eylül-Ekim gibi ihale aşamasına geleceğiz. Daha sonra tanıtım, tekliflerin sonuçlandırılması aşaması var. Bunlar da gelecek yılın ortalarına doğru biter. Özelleştirmenin yüzde 51 blok olarak yapılması, yönetimin, ihaleyi kazanacak şirkete devri demektir. Hedefimiz teknolojiye ve sermayeye sahip yabancı yatırımı buraya çekebilmek. İdeali, teknoloji sahibi bir yabancı şirket ile yerli yatırımcının oluşturduğu bir konsorsiyumun ihaleyi kazanması ama sonuç ne olur bilinmez. '' 
     
     ''EN FAZLA İŞ RİSKİ BENİM'' 

     Petkim'in beş bin çalışanı olduğunu, bunların bininin geçici işçi statüsünde bulunduğunu belirten Yavuz Aktuğlu, çalışan ve aldığı paranın karşılığını veren personelin, özelleştirme sonrasında işten çıkarılma korkusu yaşamaması gerektiğini söyledi. Özelleştirme sonrası en fazla iş riskinin kendisinde olduğunu bildiren Aktuğlu, ''Şirketin yüzde 51'ini satın alacak kuruluş, işin yönetimine mutlaka kendi insanını getirmek isteyecektir. Bu nedenle en fazla iş riski olan benim'' dedi. 
     Hedeflerinin yönetimi devretmek olduğunu, büyük şirketlerin profesyonelce idare edilmesinin gerekliliğini kaydeden Petkim Yönetim Kurulu Başkanı Aktuğlu, gümrük birliğine girilmesinden itibaren ileri teknolojiye ve kapasiteye sahip petrokimya şirketlerinin Türkiye'ye girdiğini ve bunlarla rekabet etmek için profesyonelce düşünülmesi gerektiğini söyledi. 
     
     ''TAVŞANLA KAPLUMBAĞA'' 

     Özel sektör ile devlet arasındaki ilişkiyi ''tavşanla kaplumbağa'' arasındaki ilişkiye benzeten Yavuz Aktuğlu, sözlerini şöyle tamamladı 
     ''Devletin elinde kalacak olan yüzde 49 hisse zaman içinde peyderpey elden çıkarılacaktır. Petkim profesyonelce idare edilince bugün olduğundan bir kat daha fazla büyüyecek ve hisseleri daha kıymetlenecektir. Zaman zaman halka arz şeklinde bu yüzde 49'luk hisse uzun vadede elden çıkarılabilir.'' 
     





</TEXT>
</DOC>
