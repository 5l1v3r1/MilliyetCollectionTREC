<DOC>
<DOCNO> 84834 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/19/guncel/gun07.html </URL>
<DATE> 2002/05/19/ </DATE>
<TIME>  </TIME>
<AUTHOR>  </AUTHOR>
<HEADLINE>
New York’ta coşkulu Türk yürüyüşü 
</HEADLINE>
<TEXT>

     SEMA EMİROĞLU New York 

     ABD’de dün 21. kez düzenlenen yıllık geleneksel Türk Günü yürüyüşü, sağanak yağışa rağmen New York’ta coşkulu biçimde gerçekleştirildi. Manhattan 56. Sokak’la, Madison Caddesi’nde öğle saatlerinde başlayan yürüyüş, 2 saat sonra BM binasının karşısında ve Türkevi’nin yanındaki Dag Hammarksjold Parkı’nda son bulurken, buradaki etkinlik ve kutlamalar akşam saatlerine kadar devam etti. Devlet bakanları Şükrü Sina Gürel ve Reşat Doğru, Turizm Bakanı Mustafa Taşar, Türkiye’nin Washington Büyükelçisi Faruk Loğoğlu’nun katıldığı yürüyüşte ses sanatçıları Yılmaz Morgül, Demet Sağıroğlu ve Atilla Taş da yer aldı. Cumhurbaşkanı Sezer gönderdiği kutlama mesajında, "ABD’deki Türklerin, Türkiye ile ABD arasında sağlam bir köprü oluşturacağına inanıyoruz" derken, Başkan Bush da mesajında, "Türk - Amerikan ortaklığının yeni bir anlam kazandığını" söyledi. 
     



 GÜNCEL 



















</TEXT>
</DOC>
