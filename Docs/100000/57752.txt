<DOC>
<DOCNO> 57752 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/18/son/sondun09.html </URL>
<DATE> 2001/12/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Bin Ladin ve Molla Ömer, mağara ve oyuklarda aranıyor 
</HEADLINE>
<TEXT>

     ABD'deki saldırıların bir numaralı sorumlusu olarak gösterilen ve onun Afganistan'daki koruyucusu Taliban lideri Molla Muhammed Ömer'i arama operasyonlarının tüm hızıyla devam ettiği bildiriliyor. 
     Afganistan'daki kaynaklar, Taliban karşıtı güçlerin, ülkenin orta kesimleri ve Pakistan sınırına yakın yerlerdeki dağlık bölgelerde bulunan tüm mağara ve oyuklarda Bin Ladin ve Molla Ömer'i aradığını, Amerikan istihbarat servisi elemanlarının da ipucu elde etmek için ele geçirilen Taliban ve El Kaide örgütü militanlarını sorguladığını belirtiyorlar. 
     Afganistan'ın doğusundaki Tora Bora bölgesinde de Taliban karşıtı aşiret savaşçılarının dağlık alanlardaki mağaraları tek tek aradıkları bildirilirken, Muhammed Zaman'a bağlı güçlerin gece boyunca süren çatışmalardan sonra 5 El Kaide üyesini ele geçirdiği belirtiliyor. 
     Zaman'ın kardeşlerinden Muhammed Aman Hiari, El Kaide üyelerinin bu bölgedeki mağaralarda saklanmalarına rağmen, liderleri Bin Ladin'in bu bölgede olduğundan kuşkulu olduğunu söyledi. 
     Hiari, ''Bin Ladin burada olsaydı, onlar bizimle savaşacaktı. 
     Ancak bu durumda Bin Ladin'in Tora Bora'da olduğunu sanmıyorum, çünkü onlar bizimle savaşmıyor. Şimdi başka bir yerde ya da ölmüş olabilir'' dedi. 
     Afganistan'ın güneyinde Kandahar kentinin istihbarat şefi Hacı Gülayay, Molla Ömer'in 300 ya da 400 kadar militanıyla ülkenin güneyindeki Bagran bölgesinin dağlık kesimlerine kaçtığını söyledi. 
     Gülayay, ''Amerika onun nerede olduğunu biliyor. Fakat bizim aynı yere gitmeye ve Amerika'nın herhangi bir bombalama operasyonuna maruz kalmamaya ihtiyacımız var'' dedi. 
     Bagran, Afganistan'ın Türkmenistan yolu üzerinde ve Çeçenistan'dan Bin Ladin için gelen militanların güzergah olarak kullandıkları bir bölge. 
     






</TEXT>
</DOC>
