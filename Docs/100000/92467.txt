<DOC>
<DOCNO> 92467 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/27/son/sonspo13.html </URL>
<DATE> 2002/06/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Fransız basını "İlhan, Hakan'ın gölgesinde geldi ama.." 
</HEADLINE>
<TEXT>

     Fransız gazeteleri, Dünya Kupası 2002 maçlarında yarı finalde Brezilya'ya 1-0 yenilen A Milli Futbol Takımı'nın mücadeleci futbolunu övdü. 
     Liberation gazetesi, A Milli Futbol Takımı'nın iyi mücadele ettiğini ve kaliteli bir futbol sergilediğini bildirdi. 
     Fransız gazetesi, Türkiye'nin Brezilya karşısında cesur oynadığını ve rakibini oldukça zorladığını belirtirken, Ronaldo'nun kişisel gayretinin Brezilya'nın finale çıkmasında önemli rol oynadığını ifade etti. 
     Le Figaro gazetesi, A Milli Futbol Takımı'nın maça iyi başladığı, ancak ilerleyen dakikalarda oyundan düştüğü yorumunu yaptı. Gazete, İlhan ve Hakan Şükür'ün çabalarının beraberlik golü için yeterli olmadığını belirtirken, ''Türk takımı golü atmak için geç uyandı'' ifadelerini kullandı. 
     Le Monde gazetesinde yer alan bir haberde ise İlhan Mansız'ın finallere Hakan Şükür'ün gölgesinde geldiği, ancak takımını yarı finale çıkartan oyuncu olduğu belirtildi ve bu oyuncunun geleceğin yıldız oyuncularından biri olacağı yorumu yapıldı. 
     





</TEXT>
</DOC>
