<DOC>
<DOCNO> 59319 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/27/son/sonspo06.html </URL>
<DATE> 2001/12/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe Parreira'yı arıyor... 
</HEADLINE>
<TEXT>

     Fenerbahçe'yi 1995-96 sezonunda çalıştıran Carlos Alberto Parreira, ligin ilk yarıları göz önüne alınarak yapılan değerlendirmede, 44 yıllık Birinci Futbol Ligi tarihinde sarı-lacivertli kulüpte görev yapan en başarılı çalıştırıcı ünvanını kazandı. 
     Brezilyalı teknik adam, Birinci Lig'de Fenerbahçe'yi çalıştıran, 19'u Türk, 21'i yabancı, toplam 40 teknik adamdan ilk yarılar sonunda 
     daha başarılı bir grafik çizerek, en üst basamağa çıktı. 
     Parreira yönetimindeki Fenerbahçe, 1995-96 sezonunun ilk yarısında elde ettiği 13 galibiyet, 3 beraberlik, 1 yenilgi ve topladığı 42 puanla, oynadığı maça göre galibiyet ve puan ortalaması en yüksek teknik çalıştırıcı unvanını kazandı. 
     Carlos Alberto Parreira'yı ilk yarılar sonunda zorlayan 3 teknik adam, İngiliz Oscar Hold, Slovak Josef Venglos ile Yugoslav Todor Veselinoviç oldu. 
     1964-65 sezonunda görev yapan Hold yönetimindeki Fenerbahçe, 15 
     maçta 10 galibiyet ve 5 beraberlik elde ederken, devreyi yenilgisiz kapattı. 1991-92 sezonunda sarı-lacivertli takımı çalıştıran Venglos, ilk yarı sonunda 15 maçta, 11 galibiyet, 2 beraberlik, 2 yenilgiyle 35 puan toplamıştı. 1988-89 sezonunda gol ve puan rekoru kırarak şampiyon olan Fenerbahçe'nin başında yer alan Veselinoviç ise, 18 maçlık ilk yarı sonunda 13 galibiyet, 4 beraberlik, 1 yenilgi aldı. Parreira'ya göre 1 maç fazlasıyla, 43 puan toplayan Veselinoviç, Fenerbahçe tarihinde ilk yarılar itibariyle en fazla puanı toplayan teknik çalıştırıcı oldu. 
     
     Derbui kralı oldu 
     Teknik Direktör Carlos Alberto Parreira yönetimindeki Fenerbahçe, 1995-96 sezonunda ligin ilk yarısında yaptığı 3 derbi maçı da 
     kazanarak, bir başka rekora imza attı. 
     Beşiktaş'ı 2-0, Galatasaray ve Trabzonspor'u da aynı sonuçla 3-1 yenerek, şampiyonluk yolundaki 3 rakibini de dize getiren sarı-lacivertliler, böylece son yıllarda ilk kez, ligin ilk yarısında yaptığı 3 derbi maçı da kazanmış oldu. 
     






</TEXT>
</DOC>
