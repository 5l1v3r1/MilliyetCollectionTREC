<DOC>
<DOCNO> 94435 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/08/son/soneko23.html </URL>
<DATE> 2002/07/08/ </DATE>
<TIME>  </TIME>
<AUTHOR>  </AUTHOR>
<HEADLINE>
TOFAŞ'tan 1.8 milyar liralık takas desteği... 
</HEADLINE>
<TEXT>

     Tofaş, 2. el otomobilleri 1.8 milyar lira takas desteği ile yeni model Palio ve Albea ile değiştirecek. 
     Tofaş, artan rekabet koşullarında yeni düzenlemeyle Palio 1.2 SL AB AC ve Albea 1.2 SL AB AC modellerinde 1.8 milyar lira takas desteği sağlayacak. 
     Takas desteği 1.2 SL 8V modellerinde 1.8, diğer modellerde 1.3 milyar lira olarak uygulanacak. 
     Tofaş'tan yapılan açıklamaya göre, takas desteğine ek olarak uygulanacak bedelsiz klimanın değeri olan 1.3 milyar lira ile müşteriye sağlanan toplam avantaj 3.1 milyar lirayı bulacak. 
     Bununla birlikte tüm yeni Palio ve Albea modellerinde, ''Takas Desteği İndirimli Kredi'' veya ''Takas Desteği Bedelsiz Klima'' uygulaması olacak. 
     Söz konusu uygulamada takas desteği 1.2 SL 8V modeli dışındakiler için 1.3 milyar lira olarak belirlendi. Uygulanan bedelsiz klima ile müşteriye toplam 2.6 milyar avantaj sağlanacak. 
     Tofaş'ın Temmuz uygulamalarında, 36 ay vadeli kredi olanağı da bulunuyor. 
     Tofaş Satıştan Sorumlu Direktör Yardımcısı Hasan Egeli, özellikle ikinci el otomobil pazarında vergi kalktıktan sonra ciddi bir haraketlenme yaşandığını söyledi. 
     Tofaş'ın da bunu değerlendirerek insanların elindeki aracı en iyi bedelle satın alacak kuvvetli bir kampanya başlattığını belirten Egeli, ''Herhangi bir ikinci el modeli 1.8 milyar liraya kadar değerini yükselterek alıyoruz. Buna ilave olarak, klimayı ücretsiz veriyoruz'' dedi. 
     Takas desteği ile yeni otomobile ulaşma olanağının kolaylaştığına işaret eden Egeli, bu durumun yeni otomobil satışlarında bir atılım getireceği düşüncesini dile getirdi. 
     Hasan Egeli, ''Piyasada birinci el otomobil satışları son siyasi dalgalanmalarla birlikte 2 aydır yine duruldu. İkinci el otomobil satışlarında ise bir hareket var. Takas desteği ile ikinci eldeki bu rüzgarı birinci ele çevirmek için böyle bir kampanya yapıyoruz'' dedi. 
     





</TEXT>
</DOC>
