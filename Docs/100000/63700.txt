<DOC>
<DOCNO> 63700 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/23/siyaset/siy02.html </URL>
<DATE> 2002/01/23/ </DATE>
<TIME>  </TIME>
<AUTHOR>  </AUTHOR>
<HEADLINE>
944 milyar alacak 
</HEADLINE>
<TEXT>

3 milletvekili bulunan Pişkinsüt’ün Toplumcu Demokratik Parti’si 41 ilde örgütlenmesini tamamlarsa, devletten 944 milyar lira yardım alacak 
     ANKARA Milliyet 

     Toplumcu Demokratik Parti’yi TDP kurma noktasına gelen Bağımsız Aydın Milletvekili Sema Pişkinsüt, yine bağımsız vekiller Nazire Karakuş ve Mehmet Özcan’ın da partiye katılmasıyla, Hazine yardımı alabilecek partiler arasına girecek. 
     Siyasi partilere her yıl, devlet yardımı olarak Genel Bütçe gelirleri B cetveli toplamının beş binde ikisi tutarında ödenek ayrılıyor. Bu ödenekten, yüzde 7’nin üzerinde oy alan partiler, aldıkları oy oranında yararlanıyor. Ancak seçime girmemiş partilere de devlet yardımı yapılabiliyor. 10 milletvekilinin üzerinde sandalyesi bulunan ve seçime girebilecek şekilde teşkilatlanmasını tamamlamış olanlar, en az devlet yardımı alan parti kadar yardım alabiliyor. 3 - 10 vekili bulunan partilerse, en az devlet yardımı alan partinin 4’te biri kadar yardıma hak kazanıyor. 
     Buna göre TDP de, bu yıl en az devlet yardımı alan CHP’ye ödenen 3 trilyon 777 milyar liranın 4’te biri olan 944 milyar lira alacak. Ancak bunun için, seçime girebilecek şekilde örgütlenmesini en az 41 ilde tamamlaması gerekecek. TDP bunun ardından, 2002 yılının teşkilatlanmasını tamamladıktan sonraki günleri için para alabilecek. 
     



 SİYASET 














</TEXT>
</DOC>
