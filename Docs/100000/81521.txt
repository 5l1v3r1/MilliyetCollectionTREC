<DOC>
<DOCNO> 81521 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/01/son/sontur16.html </URL>
<DATE> 2002/05/01/ </DATE>
<TIME>  </TIME>
<AUTHOR>  </AUTHOR>
<HEADLINE>
"PKK yasaklanmışsa, yerine kurulan örgüt de yasaklanmalı" 
</HEADLINE>
<TEXT>

     İçişleri Bakanı Rüştü Kazım Yücelen, ''Eğer, PKK yasaklanmışsa PKK'nın yerine kurulan örgütün de yasaklanması lazımdır. Avrupa Birliği'nin AB de bu yönünden olayı ele alacağını biliyorum'' dedi. 
     Türkiye'yi ziyaret eden Azerbaycan İçişleri Bakanı Ramil Usubov ile makamında biraraya gelen Yücelen, burada gazetecilerin sorularını yanıtladı. 
     Yücelen, bir gazetecinin, ''AB'nin PKK'yı terör örgütleri listesine dahil etmesi gündemde. Ancak bir de PKK'nın isim değiştirme durumu var. Bunu nasıl değerlendiriyorsunuz '' şeklindeki sorusu üzerine şunları kaydetti 
     ''İsim değiştirmesi, terör örgütünün değişmesine vesile olmaz. 
     İsim de değiştirse terör örgütü, terör örgütüdür. PKK yasaklanmışsa, PKK'nın yerine kurulan örgütün de yasaklanması lazımdır. AB'nin bu yönünden konuyu ele alacağını biliyorum. AB'nin bu kararı bizim için geç kalınmış bir karardır, ama zararın neresinden dönülse kardır. Çok teşekkür ediyoruz. 
     Burada AB'yi de suçlamıyoruz. Demek ki biz bu konuda gerekli anlatımı, sunumu yapamadık. Alınan neticeden ziyadesiyle memnunum. 
     Bildiğiniz gibi, daha önce ABD, Almanya, Fransa terör örgütünün faaliyetlerini yasaklamıştı. Ama, bunun terörist örgüt olarak listeye alınması, bizim bu konuda 20 yıldır yaptığımız mücadelenin ne kadar haklı, doğru olduğunun göstergesidir. 
     Bundan sonra inşallah hiçbir terör örgütü faaliyet göstermez, gösterirse de bütün dünya ülkeleri bunun karşısına çıkar. Biz de hemen daha terör örgütü kafasını kaldırırken ezeriz. Önemli olan, bizim vatandaşlarımızın huzur ve güven içinde yaşamasıdır.'' Yücelen, aynı gazetecinin terör örgütü DHKP-C'nin Brüksel'deki sözde temsilciliğine ''bayrak'' asması ile ilgili sorusunu da, ''Dışişleri Bakanlığımız, herhalde bu konuda gerekli hassasiyeti gösterir. İçişleri Bakanlığı olarak biz sadece gerekli doneleri, dokümanları, bu konudaki yaptıklarımızı, terör örgütünün bu konuda yaptıklarını Dışişleri Bakanlığımıza verdik. Dışişleri Bakanlığımız, bu konuda gerekli tepkileri koyar'' diye yanıtladı. 
     İçişleri Bakanı Yücelen, deprem bölgesindeki prefabrik konutlarda terör örgütü mensuplarının barındığı iddialarına ilişkin bir soruyu yanıtlarken de Bayındırlık ve İskan Bakanlığı'na konuyla ilgili yazı gönderdiklerini kaydetti. 
     
     TERÖR ÖRGÜTÜ UYARISI... 
     Yücelen, görüşmede yaptığı konuşmada da Azerbaycan İçişleri Bakanı Usubov'u Türkiye'de görmekten mutluluk duyduğunu söyledi. 
     Usubov'a Azerbaycan'da Türkiye aleyhine faaliyet gösteren terör örgütlerinin ''yuvalanmasına'' izin vermemeleri nedeniyle teşekkür eden Yücelen, şöyle konuştu 
     ''Ancak, Türkiye'de 20 senedir 35 bin insanımızı şehit eden, ismi bile konulmayan bebekleri katleden, 150 milyar dolar kaynağımızın heba olmasına neden olan terör örgütü isim değiştirerek bütün dünya ülkelerini aldatmaya çalışıyor. Ben, sadece Sayın Usubov'a değil, bütün ülkelerin İçişleri bakanlarına bu konuda teyakkuz olmaları gerektiğini tekrar ediyorum. Ancak, tekrar rica edeceğim ki belki önümüzdeki günlerde şu veya bu biçimde dernek, vakıf gibi her ülkede rahatlıkla çalışabilecek sivil toplum kuruluşları vasıtasıyla Azerbaycan'da da faaliyete geçebilirler.'' Usubov'un ziyareti süresince iki ülkenin heyetleri arasında görüşmelerin gerçekleştirileceğini anlatan Yücelen, ''Bundan sonra Azerbaycan-Türkiye İçişleri bakanları ikili görüşmeleri, üçlü görüşmeler olarak cereyan edecek. Gürcistan, Azerbaycan ve Türkiye İçişleri bakanları, hangi ülkede olursa olsun müştereken toplantı yapacaklar. İlk toplantımızı da Ankara'da Ekim başında yapacağız'' dedi. 
     Azerbaycan İçişleri Bakanı Usubov ise Türkiye'nin yıllardır terör yüzünden yaşadığı acıları Azerbaycan'ın da yakından gördüğünü ifade ederek, ''Biz, Azerbaycan'da Türkiye aleyhine terör örgütlerinin yuvalanmasına izin vermedik, bundan sonra da vermeyeceğiz'' diye konuştu. 
     





</TEXT>
</DOC>
