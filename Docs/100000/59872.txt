<DOC>
<DOCNO> 59872 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/31/son/sonspo05.html </URL>
<DATE> 2001/12/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe'nin Kadıköy büyüsü tam 11 yıllık.. 
</HEADLINE>
<TEXT>

     Birinci Süper Lig'de geride kalan son 11 yılda takımların kendi sahasında yaptığı maçlar baz alınarak yapılan araştırmada, Fenerbahçe ilk sırada yer aldı. 
     1990-91 sezonundan itibaren, bu sezonun ilk yarı maçları sonuna dek 
     ''evinde en başarılı olan takım'' unvanına sahip olan ''Sarı Kanaryalar'', evlerinde yaptıkları 187 lig maçında toplam 446 puan toplayarak, 438 puanlı en yakın rakibi Beşiktaş'a da 8 puan fark attı. 
     Fenerbahçe Şükrü Saraçoğlu Stadı'nda yaptıkları 187 maçın yalnızca 19'unu yitiren sarı-lacivertliler, 139 galibiyet, 29 da beraberlik 
     aldı. Fenerbahçe, bu sürede maç başına 2.38 puan ortalamasıyla oynadı. 
     Evinde 24 maç üst üste kazanarak, bir rekora imza atan ''Sarı Kanaryalar'', böylece son 11 yılda iç sahalarda yapılan maçlarda en çok puan toplayan, en çok galip gelen ve en çok gol atan takım unvanlarını da elinde bulundurdu. 
     
     İnönü'den de çıkış yok 
     Beşiktaş ise 1990-91 sezonundan bu yana iç sahalarda yapılan maçlarda, en başarılı ikinci takım olarak dikkat çekti. 
     BJK İnönü Stadı'nda son 11 yılda başarılı bir grafik çizen siyah-beyazlılar, yaptıkları 188 lig maçının 135'ini kazanırken, yalnızca 20 yenilgi aldı. 
     Maçlarının 33'ünde sahadan beraberlikle ayrılan Beşiktaş, attığı 433 gole karşın, kalesinde 149 gol görerek, son 11 yılda maç başına en 
     az gol yiyen ekip oldu. 
     Siyah-beyazlılar, son 11 sezonda 438 puanla, maç başına 2.32 puan ortalaması tutturdu. 
     
     Galatasaray 3. sırada 
     Son 11 sezonda 6 kez şampiyonluğa ulaşan Galatasaray ise ezeli rakibi Fenerbahçe'nin 13 puan gerisinde 433 puanla 3. oldu. 
     Sarı-kırmızılılar, yaptıkları 187 iç saha maçında, 136 galibiyet, 25 beraberlik, 26 da yenilgi alırken maç başına 2.31 puan ortalaması 
     elde etti. 
     
     Trabzonspor evinde kayıp... 
     Karadeniz'in güçlü ekibi Trabzonspor, İstanbullu rakiplerinin bir hayli gerisinde kaldı. 
     Bordo-mavililer, Trabzon'da yaptıkları 188 karşılaşmanın 125'ini kazanıp, 28'inde sahadan yenilgiyle ayrıldılar. Hüseyin Avni Aker Stadı'nda 35 kez de berabere kalan Trabzonspor, topladığı 410 puan ve maç başına 2.18 puan ortalamasıyla 4. oldu. 
     






</TEXT>
</DOC>
