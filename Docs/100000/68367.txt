<DOC>
<DOCNO> 68367 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/19/guncel/gun05.html </URL>
<DATE> 2002/02/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Ekmek yine poşetlik 
</HEADLINE>
<TEXT>

15 Şubat’ta yayımlanan tebliğe göre, ekmek yeniden poşete girecek. Karara isyan eden Ankara Büyükşehir Belediye Başkanı Gökçek, Bu, halk ekmeğin sonu olacak’ dedi 
     ANKARA Milliyet 

     Ankara Büyükşehir Belediye Başkanı Melih Gökçek, 15 Şubat’ta yayımlanan ve ekmeğin poşette satılmasını zorunlu kılan tebliğ nedeniyle Halk Ekmek Fabrikası’nı kapatmak zorunda kalacaklarını açıkladı. 
     "İller Bankası’nın Yeniden Yapılanması, Yerel Yönetimler Yasa Tasarısı, Belediyelerin Yatırım ve Finansman Sorunları" konulu sempozyuma katılan Gökçek, ürettikleri ekmeği poşetlemek için ikinci bir fabrika gerektiğini söyledi. 
     
     Poşetleyemeyiz’ 
     Gökçek, Tarım ve Köyişleri Bakanlığı ile Sağlık Bakanlığı’nca Resmi Gazete’de 15 Şubat’ta yayımlanan "Ekmek ve ekmek çeşitleri tebliği" ile ekmeğin poşet içinde satılmasını yeniden zorunluluk haline getirilmesini eleştirdi. Gökçek, "Poşetlemek mümkün değil. 15 Mart’tan itibaren Halk Ekmek Fabrikası kapatılacak, halk ucuz ekmek yiyemeyecek" dedi. 
     Gökçek, Türkiye’de tüketilen 70 milyon ekmeğin poşete sokulması halinde ayda 50, yılda 638 trilyon liranın poşete gideceğini belirterek, "Poşetin hammaddesini kim ithal ediyor Kiminle ilişkisi var, onu araştıracağım" diye konuştu. 
     
     Yeniden mahkeme 
     Daha önce poşet uygulamasına karşın yürütmeyi durdurma kararı aldıklarını hatırlatan Gökçek, yeniden mahkemeye gideceklerini ve yürütmeyi durdurma kararının çıkmaması halinde 15 Mart’tan itibaren Halk Ekmek Fabrikası’nın kapanacağını bildirdi. 
     Halk Ekmek Fabrikası Genel Müdürü Ali İlkbahar da Milliyet’e yaptığı açıklamada, poşetlemek için ekmekleri soğutmak gerektiğini kaydederek, "Türk halkının damak tadı buna uygun değil. Kıtır ekmek seviyoruz. Poşette ekmek tüm Türkiye’de sıkıntı yaratacak. Başkentte ise halkın ucuz ekmek yemesini engelleyecek" dedi. 
     
İşte tebliğ      15 Şubat 2002’de Resmi Gazete’de yayımlanarak yürürlüğe giren ve ekmeğin ambalajlanması zorunluluğunu getiren Ekmek ve Ekmek Çeşitleri Tebliği’nin 10. maddesi şöyle "Ekmek ve ekmek çeşitleri ambalajlı olarak tüketicinin hizmetine verilecek. Ekmek ve ekmek çeşitleri sadece fırında ambalajsız olarak tüketime sunulabilir. Bu durumda üretici firma adı, adresi, üretim yeri, net ağırlığı, Tarım ve Köy İşleri Bakanlığı’ndan alınmış üretim izin tarih ve sayısıyla ilgili bilgiler içeren etiketler tüketicinin göreceği şekilde olmalı veya ekmek ve ekmek çeşitleriyle birlikte sunulmalıdır." 
     
     



 GÜNCEL 






















</TEXT>
</DOC>
