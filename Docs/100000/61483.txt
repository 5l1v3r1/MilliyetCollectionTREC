<DOC>
<DOCNO> 61483 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/10/ekonomi/eko02.html </URL>
<DATE> 2002/01/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Liderler, bankacılık yasasında zor’ uzlaştı 
</HEADLINE>
<TEXT>

Koalisyon liderleri bankalara kaynak aktarımı konusunda anlaşmaya varırken MHP Lideri Bahçeli, Bakan Kemal Derviş’i eleştirdi Hükümet böyle yönetilmez 
     ELÇİN ERGÜN Ankara 

     Hükümet ortakları, reel sektörün finansal sorunlarını çözmek amacıyla hazırladığı, mali sektöre olan borçların yeniden yapılandırılması yasa tasarısı ile bankalara kaynak aktarımını öngören düzenleme üzerinde zorlu pazarlık sonrası uzlaştı. Koalisyon liderlerini biraraya getiren bankacılık zirvesinde, MHP Lideri Devlet Bahçeli’nin, Devlet Bakanı Kemal Derviş’i "Hükümet böyle yönetilmez" diyerek sert dille eleştirdiği öğrenildi. 
     Başbakan Bülent Ecevit başkanlığında dün yapılan zirveye, Başkaban Yardımcıları Devlet Bahçeli, Mesut Yılmaz ve Hüsamettin Özkan, Devlet Bakanı Kemal Derviş ile Bankacılık Düzenleme ve Denetleme Kurulu Başkanı Engin Akçakoca katıldı. 
     
     MHP rahatsız oldu 
     İki kez toplanan liderler, banka sermayelerinin güçlendirilmesi konusunda uzlaşma sağlarken, MHP çekincelerini büyük ölçüde kabul ettirdi. Liderler toplantısının 1 saat 45 dakika süren ilk bölümünün ardından Derviş, "Bir randevum var" diyerek Hazine’ye geçti. Burada medya temsilcileri ile görüşen Derviş’in, isteklerinin kabul edilmemesi halinde görevi bırakabileceğine ilişkin sözleri MHP’de rahatsızlık yarattı. 
     Zirvenin ikinci bölümünde Devlet Bakanı Derviş’in sözlerine tepki gösteren Bahçeli’nin "Sayın Derviş, hükümet böyle yönetilmez" dediği öğrenildi. Zirvede, kamu bankalarındaki yöneticilerin hangi kriterlerde özel hukuka tabi olacakları konusunda son noktanın bu sabah konulması kaydıyla uzlaşma sağlanırken, yöneticilere "ağır kasıt halinde yargı yolunun açılması" ifadesi tasarıdan çıkarıldı. 
     
     Esnafa ve çiftçiye de kredi 
     Özel bankalara yapılacak kaynak aktarımının kredi şeklinde gerçekleştirilmesi fikri benimsenirken, desteğin bankaların özkaynaklarını artırmaları, saydamlık ve üretimi yatırıma yöneltmeleri oranında yapılması şartları kondu. 
     Toplantılarda MHP’nin bir diğer isteği olan KOBİ, esnaf, sanatkar ve çiftçilere kullandırılmak üzere, Ziraat ve Halk bankalarının da destek kapsamına alınması kabul görürken, bu kaynağın bir kısmından reel sektöründe faydalandırılması üzerinde uzlaşıldı. Sermaye yeterlilik rasyosu 0 ile 5 arasında olan garanti altında olacak devletin verdiği paranın erimemesi garantisi getirilen toplantıda, rasyosu 5 ile 8 arasında olan bankalara ise Hazine tahvili şeklinde destek verilmesi kararlaştırıldı. 
     
     Şafakta toplantı 
     MHP’nin hukukçu kurmayları ve Hazine yetkililerinin sabaha kadar tasarı üzerinde teknik çalışmalar yapacağı, sabah saat 8.00’de Özkan, Derviş ve Devlet Bakanı Faruk Bal’ın biraraya gelerek tasarının Meclis’te görüşülmeye başlamadan önce değişiklik önergelerini hazırlayacağı öğrenildi. 
     
DSP milletvekilleri Derviş’ten bilgi istiyor      DSP milletvekilleri, zirvede ele alınan tasarıya ilişkin tereddütlerinin giderilmesi için Bakan Derviş’in bugünkü DSP Grubu toplantısında brifing vermesini istedi. 
     DSP Tekirdağ Milletvekili Bayram Fuat Dayanıklı’nın "Tasarıyla ilgili tereddütlerimizin giderilmesi için Sayın Derviş’in grubumuza bilgi vermesini rica ederiz" diye yazdığı ve Grup Başkanvekili Emrehan Halıcı’ya verdiği dilekçeye çevresinde bulunan 15 dolayında milletvekili imza attı. Halıcı, Özkan’ı arayarak milletvekillerinin talebini iletti. Özkan bu talebi Derviş’e ileteceğini belirtti. n GÜNSELİ ÖNAL Ankara 
     
MHP haksız kollanmadan endişeli      Bayındırlık Bakanı Abdülkadir Akcan, bankalara kaynak aktarımında MHP’nin endişesini, haksız yere bazı bankaların kollanması olarak açıkladı. 
     Akcan "Doğrudan Gelir Desteği" paneline gelişinde gazetecilerin soruları üzerine, "Edinilen bir izlenim yok ama getirilmek istenen düzenlemeyle bu sağlanır mı gibi bir endişemiz var" yorumunu yaptı. Akcan, bu endişenin ortadan kaldırılması için, parti temsilcilerinin gerekli görüşme ve çalışmaları yaptığını belirtti. Akcan, tasarının amacını reel sektöre kaynak aktarımı için bankalardaki sıkıntıları azaltmak olarak açıkladı. 
     
Erdoğan Yasa banka kurtarmaya dönüştü      Devlet Bakanı Derviş’in Ak Parti AKP Genel Başkanı Recep Tayyip Erdoğan’ı arayarak bankacılık tasarısına destek istediği öğrenildi. Erdoğan ise dün yaptığı açıklamada, reel sektörü kurtarmak için atılacak adımların banka kurtarmaya dönüşmekte olduğunu söyleyerek Meclis’teki oylamalarda destek vermeyeceğinin sinyalini verdi. 
     Erdoğan, dün AKP Grup toplantısında yaptığı konuşmada, "Fon’a devredilen bankalarla kurtarılmaya çalışılanar arasında ne fark var. Ortada, siyasetle kamu kaynaklarını kullanan devlet yetkililerinin ve sermaye gruplarının içiçe olduğu bir durum var" dedi. 
     



 EKONOMİ 


















</TEXT>
</DOC>
