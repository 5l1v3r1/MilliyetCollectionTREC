<DOC>
<DOCNO> 75127 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/28/son/sonspo03.html </URL>
<DATE> 2002/03/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaş ile Antalyaspor, yarın 24. lig randevusunda... 
</HEADLINE>
<TEXT>

     Beşiktaş ile Antalyaspor, yarın yapacakları maçla birlikte, Birinci Futbol Ligi'nde 24. kez karşı karşıya gelecekler. 
     2 takım arasında ligdeki rekabet, 11 Eylül 1982'de İstanbul'da 
     yapılan ve Beşiktaş'ın 6-0 üstünlüğüyle sona eren maçla başladı. O tarihten bu yana yapılan 23 lig maçının 15'ini Beşiktaş, 3'ünü ise Antalyaspor kazanırken, 5 karşılaşmada da taraflar birbirlerine üstünlük kuramadılar. Siyah-beyazlıların bu süre içinde attıkları toplam 56 gole karşılık, kırmızı-beyazlılar 19 gol kaydedebildi. Beşiktaş'ın, Antalyaspor karşısında ev sahibi sıfatıyla yaptığı maçlarda, rakibine açık ara üstünlüğü göze çarpıyor. Beşiktaş, Antalyaspor ile 1'ini cezası nedeniyle Eskişehir'de yaptığı iç sahadaki 11 karşılaşmanın 9'unda sahadan galibiyetle ayrılırken, 1 kez rakibine yenildi, 1 kez de berabere kaldı. Siyah-beyazlılar, iç sahadaki maçlarda Antalyaspor filelerini 32 kez havalandırırken, kalesinde ise yalnızca 6 gol gördü. Sezonun ilk yarısında Antalya'da yapılan maçı Beşiktaş 4-1 kazanmıştı. 
     






</TEXT>
</DOC>
