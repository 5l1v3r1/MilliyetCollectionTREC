<DOC>
<DOCNO> 71562 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/08/son/sontur27.html </URL>
<DATE> 2002/03/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Şalvarspor sahaya indi, ilk ciddi rakiplerini devirdi... 
</HEADLINE>
<TEXT>

     Yöresel kıyafetleri olan şalvarlarıyla futbol oynayan ve son dönemde kamuoyunun büyük ilgisini çeken Burdur'un Güneyyayla Köyü'ndeki kız futbol takımı, bugün ilk kez köy dışından buldukları rakipleriyle maç yaptılar. 
     Burdur Valisi Kadir Koçdemir'in organizasyonuyla Burdur Kız Lisesi futbol takım ile Şalvarspor Burdur Atatürk Stadı'nda, 20'şer dakikalık 2 devre halinde karşılaştılar. 
     Vali Kadir Koçdemir, Beldiye Başkanı Nejdet İlgün, Garnizon Komutan Vekili Albay Mehmet Aynıgül ve 3 bine yakın sporseverin izlediği karşılaşmayı, Neslihan Tünay, Kamile Akyol, ve Ayşen Aşık hakem üçlüsü yönetti. 
     Her iki takım oyuncularına sevgi gösterileriyle başlayan maçın 16.dakikasında, Şalvarsporlu Emine İnce'nin kaydettiği golle maç, Şalvarspor'un 1-0 üstünlüğüyle sona erdi. 
     Karşılaşmanın tamamı, 2002 Dünya Kupası maçlarının oynanacağı Güney Kore'nin SBS Televizyonu ekibi tarafından da kaydedildi. Görüntülerin, Dünya Kupası karşılaşmaları öncesi televizyonda yayınlanacak tanıtım fragmanlarında kullanılacağı belirtildi. 
     Maçtan sonra, Vali Koçdemir ile hatıra fotoğrafı çektiren Şalvarsporlu kız futbolcular, bugüne kadar gösterdiği yakın ilgi ve verdiği destekten ötürü Vali Koçdemir'e teşekkür ettiler. Şalvarsporlu futbolcular, ''Sayın Valim, bize bir kulüp ve tesis kazandırırsanız, size minnettar kalacağız'' dediler. 
     Maçtan sonra gazetecilerin sorularını yanıtlayan köy muhtarı Vedat Tokmak ise, son günlerdeki yoğun ilgiye rağmen, Şalvarspor'un köye bir şey kazandırmadığını, ancak bu ilgi sayesinde gençlerin spora daha fazla özendirildiğini anlattı. 
     Bu arada, Burdur Valiliği'nin internetteki www.burdur.gov.tr sitesindeki, ''Burdur'un en önemli tanıtım unsuru hangisidir'' konulu anketin yanıtları arasına, Burdur Gölü, Dikkuyruk ördeklerinin yanında, ''Şalvarspor'' seçeneği de dahil edildi. 
     






</TEXT>
</DOC>
