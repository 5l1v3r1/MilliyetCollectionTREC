<DOC>
<DOCNO> 75295 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/29/son/sondun33.html </URL>
<DATE> 2002/03/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Ariel Şaron "Operasyonlar haftalarca sürecek" 
</HEADLINE>
<TEXT>

     İsrail Başbakanı Ariel Şaron, askeri operasyonların haftalarca süreceğini bildirdi. 
     İsrail radyosunun bildirdiğine göre Şaron, özellikle Ramallah'ta Filistin lideri Yaser Arafat'ın karargahına yönelik askeri operasyonların ''en azından haftalarca süreceğini'' söyledi. 
     Mısır devlet televizyonu ise Mısır Cumhurbaşkanı Hüsnü Mübarek'in Arafat'la bugün bir telefon görüşmesi yaptığını duyurdu. Televizyon, görüşmede Filistin özerk yönetiminin durumu ve Mübarek'in uluslararası düzeydeki temaslarının ele alındığını bildirdi. 
     Fransa ve İsviçre ise İsrail makamlarını Arafat'ın ''can güvenliğine saygı göstermeye'' davet etti. Fransa Dışişleri Bakanlığı Sözcüsü François Rivasseau, ''İsrail yetkililerini Arafat'ın can güvenliğine saygı göstermeye çağrıyoruz'' dedi. İsviçre Dışişleri Bakanlığı Sözcüsü Muriel Berset Kohen de ülkesinin, bu sabah Kudüs'te girişilen intihar saldırısını kınarken, İsrail'i de Arafat'ın can güvenliğine saygı göstermeye ve Ramallah'tan çekilmeye davet ettiğini belirtti. 
     İsveç Dışişleri Bakanı Anna Lindh de Arafat'ın karargahına yönelik İsrail saldırısını kınadı. Lindh, İsrail hükümetinin itidalli davranması gerektiğini söyledi. 
     Ürdün'deki mülteci kamplarında yaşayan yüzlerce Filistinli de Arafat lehine gösteriler yaptılar. Amman'daki Bekaa ve Vahdet mülteci kamplarında cuma namazından sonra düzenlenen gösterilere polis müdahale etti. 
     Bu arada İsrail'de yayımlanan Haaretz gazetesinin internet saygasında aktarılan son gelişmelere göre, Filistin lideri Yaser Arafat'ın karargahını ağır ateş altına alan İsrail askerleri, Arafat'ın bürosunun bulunduğu tesisteki bazı binaları ele geçirdi. 
     İsrail ordusuna ait buldozerler, Arafat'ın bürosunun kuzeyinde Filistin Yönetimi'ne ait 3 binayı da yıktı. 
     

     
</TEXT>
</DOC>
