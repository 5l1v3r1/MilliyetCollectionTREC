<DOC>
<DOCNO> 51594 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/10/son/sondun12.html </URL>
<DATE> 2001/11/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Bin Ladin "11 Eylül saldırıları haklıdır" 
</HEADLINE>
<TEXT>

     ABD'deki 11 Eylül saldırılarının baş zanlısı terörist Usame bin Ladin, 11 Eylül saldırılarının haklı olduğunu açıkladı. 
     Pakistan'da yayınlanan ''Dawn'' gazetesine demeç veren Bin Ladin, röportajda 11 Eylül saldırılarının sorumluluğunu üstlenmedi, ancak bu eylemin, Washington yönetiminin İsrail'le işbirliği, Irak'ta, Keşmir'de ve dünyanın diğer yerlerindeki Müslümanlara karşı tavrı nedeniyle haklı bir eylem olduğunu savundu. 
     Hakkındaki böbrek hastası olduğu iddialarını da yalanlayan Bin Ladin, ayrıca Taliban lideri Molla Muhammed Ömer'in kendisiyle herhangi bir kişisel bağlılığı ya da yükümlülüğü olmadığını yalnızca dini görevini yaptığını söyledi. 
     Bin Ladin'in biyografisini de yazan gazeteci Hamid Mir, bugün ''Dawn'' gazetesinde yayınlanan röportajını, Çarşamba gecesi Kabil yakınlarında bilinmeyen bir yerde yaptığını açıkladı. 
     Mir, gözlerinin bağlandığını, bir ciple Kabil'den çıkarıldığını, ancak uçaksavar seslerini duyabilecek kadar da yakın bir yerde olduklarını tahmin ettiğini anlattı. Röportaja Bin Ladin'in, yardımcısı Eymen El Zevahiri ve bir düzine koruması eşliğinde geldiğini söyledi. 
     Gazete, Mir'in, Bin Ladin'le minder üzerinde otururken, arkada bir kaleşnikof silahının görüldüğü röportajın fotoğrafını yayınladı. 
     Fotoğrafta, Bin Ladin'in beyaz bir sarık ve atkıyla kamuflaj ceketi giydiği görüldü. 
     Bin Ladin, ayrıca ''Şunu açıklayabilirim ki, eğer Amerika bize karşı kimyasal ya da nükleer silah kullanırsa, biz de kimyasal ve nükleer silahlarla karşılık verebiliriz. Caydırıcı olarak bu silahlara sahibiz'' dedi. 
     Bu silahların nerede olduğu sorusuna, ''Bir diğer soruya geçin'' cevabını verdi. 
     Bin Ladin, ABD'deki saldırılarla ilgili olarak da, ''11 Eylül saldırıları kadınları ve çocukları hedef almadı. Gerçek hedefleri Amerika'nın askeri ve ekonomik güç ikonlarıydı'' yorumunda bulundu. 
     






</TEXT>
</DOC>
