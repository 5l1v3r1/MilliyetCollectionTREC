<DOC>
<DOCNO> 84897 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/19/son/sondun09.html </URL>
<DATE> 2002/05/19/ </DATE>
<TIME>  </TIME>
<AUTHOR>  </AUTHOR>
<HEADLINE>
AB "13 Filistinli konusunda anlaşmaya varıldı" 
</HEADLINE>
<TEXT>

     AB dönem başkanı İspanya, 6 ülke ve Kıbrıs Rum kesimi arasında 13 Filistinliyle ilgili olarak anlaşmaya varıldığını doğruladı, ancak Filistinlilerden birinin Finlandiya'ya değil, Belçika'ya gönderileceğini açıkladı. 
     İspanya Dışişleri Bakanlığı sözcüsü Alberto Aza, dün gece Rum yetkililerle anlaşmaya varıldığını belirterek, bu anlaşmaya göre, İspanya ve İtalya'nın 3'er, Yunanistan ve İrlanda'nın 2'şer ve Portekiz ve Belçika'nın birer Filistinliyi almayı kabul ettiğini söyledi. Aza'ya göre, bir Filistinli ise Kıbrıs Rum kesiminde kalacak. 
     Daha önceki açıklamada bir Filistinlinin Finlandiya'ya gönderileceğini söylediğini belirten Aza, ''hata yaptığını ve bu Filistinliyi alacak ülkenin Belçika olacağını'' belirtti. 
     İsrail'in Batı Şeria'daki Beytüllahim'i işgali sırasında Milad Kilisesi'ne sığınan 13 Filistinli, daha sonra anlaşmayla Kıbrıs Rum kesimine sürgüne gönderilmişti. 
     





</TEXT>
</DOC>
