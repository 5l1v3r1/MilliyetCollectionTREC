<DOC>
<DOCNO> 78071 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/12/son/sontur27.html </URL>
<DATE> 2002/04/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Yugoslavya Dışişleri Bakanı "Teşekkür ederim İsmail" 
</HEADLINE>
<TEXT>

     Resmi ziyaret için Ankara'da bulunan Yugoslavya Dışişleri Bakanı Goran Svilanoviç, Türkiye ile Yugoslavya'nın Balkanlar'da barış ve istikrar için önemli iki ülke olduğunu söyledi. 
     Svilanoviç, Dışişleri Bakanı İsmail Cem ile yaklaşık iki saat süren görüşmesinin ardından düzenlenen ortak basın toplantısında sözlerine ''Teşekkür ederim İsmail'' diyerek başladı. 
     Türkiye ile Yugoslavya'nın Balkanlar'da barış ve istikrar için önemli iki ülke olduğunu vurgulayan Svilanoviç, ikili ekonomik ve siyasi ilişkilerin gelişmesinin önemine dikkati çekti. 
     Svilanoviç, Türkiye'nin yalnızca Asya ve Avrupa'yı birleştirmediğini, aynı zamanda Müslümanlık ile Hıristiyanlık arasında da köprü görevi üstlendiğini söyledi. 
     İki ülkenin geçmişte birbirine destek olduğunu kaydeden Svilanoviç, ''Gelecekte de ilişkilerimizi geliştirecek ve önemli gelişmelere imza atacağız'' diye konuştu. 
     Ülkesinin bir dönüşüm sürecinden geçtiğini ve bazı sorunlarla karşı karşıya kaldığını ifade eden konuk bakan, Balkanlar'daki uzlaşma sürecinin önemine işaret ederek, ''Umarım Sayın Cem, Haziran başında Belgrad'a gelecek ve Güneydoğu Avrupa İşbirliği sürecine katkıda bulunacak'' dedi. 
     
     BAKANIN İNTİHARI 
     Svilanoviç, Yugoslav Çalışma ve Sosyal İlişkiler Bakanı Miodrag Kovaç'ın intiharına ilişkin bir soru üzerine, olayın son derece ''trajik'' olduğunu belirterek, bakanın ailesine başsağlığı diledi. 
     Parlamentonun savaş suçlularını Lahey'e gönderme kararının önemli olduğunu belirten Svilanoviç, kararın ertelenmesinin ya da iptal edilmesinin söz konusu olmadığını kaydetti. 
     Svilanoviç, ''Yugoslavya'daki son gelişmelerin Kıbrıs için model olup olamayacağı'' sorusunu yanıtlarken, Karadağ ile Sırbistan arasındaki anlaşmanın henüz tamamlanmadığını hatırlatarak, ''Kıbrıs'ta halkın ne istediğinin önemli olduğunu'' söyledi. 
     Dışişleri Bakanı Cem de bölgedeki son gelişmelerden Sancak Türklerinin nasıl etkileneceği sorusu üzerine, Bosna ve Sancak Türklerinin çoğunluğunun bölünmüş bir Sancak istemedikleri izleniminde olduğunu söyledi. 
     Cem, son gelişmelerin hem Sancak, hem Karadağ, hem de Sırbistan'ın yararına olacağı görüşünde olduğunu söyledi. 
     İsmail Cem, gelişmelerin Kıbrıs için model olup olmayacağı sorusu üzerine de gelişmelerin Kıbrıs konusuna bazı somut bakış açıları getirme yönünde katkıda bulunabileceğini, ancak kararın KKTC ve Kıbrıs Rum yönetimine ait olduğunu kaydetti. 
     





</TEXT>
</DOC>
