<DOC>
<DOCNO> 51101 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/07/son/soneko13.html </URL>
<DATE> 2001/11/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Boryad işsiz borsacılara sahip çıkıyor 
</HEADLINE>
<TEXT>

     Borsa Yatırımcıları Derneği Boryad Başkanı Ali Bahçuvan, binlerce borsacının işsiz kaldığını belirterek, Boryad'ın aracı kurum çalışanlarına sahip çıkma kararı aldığını bildirdi. 
     Bahçuvan yaptığı yazılı açıklamada, ekonomik kriz sonucunda borsa sektörünün yaralar aldığını ve sektörde yatırımcı haklarına karşı herhangi bir duyarlılık ve etik anlayışı oturmadığı için yatırımcı sayısının hızla azaldığını kaydetti. 
     Borsaya küskün yatırımcıların işlem hacimlerinin düşmesine yol açtığını belirten Bahçuvan, şunları kaydetti 
     ''Düşen işlem hacimleri aracı kurumların mali durumlarına da büyük bir şekilde yansıdığı için binlerce borsacı işsiz kalmış ve halen işine devam edenlerin de ücretleri reel olarak yüzde 60'a yakın değer yitirmiştir. 
     Boryad bu noktada yatırımcıları bu piyasaya yönlendiren aracı kurum çalışanlarına sahip çıkma kararı almış, piyasadaki eğitim ve etik anlayışı standardını yükseltmek amacıyla eğitim seminerleri, kariyer geliştirme merkezi, cv bankası ve iş hukuku danışmanlığı hizmetlerine başlamıştır.'' 
     






</TEXT>
</DOC>
