<DOC>
<DOCNO> 84621 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/17/son/sontur11.html </URL>
<DATE> 2002/05/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Belçikalı kaçakçı'nın Fehriye Erdal'ın iadesinde katkısı yok 
</HEADLINE>
<TEXT>

     Adalet Bakanı Hikmet Sami Türk, Özdemir Sabancı'nın katili Fehriye Erdal'ın Belçika'dan iade edilmesi sürecinin, İstanbul'da yakalanan Belçikalı ile değişmeyeceğini söyledi. 
     Bakan Türk, Adalet Bakanlığı'nın Antalya'nın Kundu Köyü'ndeki Dinlenme Tesisleri'nde başlayan ''Yıllık Adli Tıp Değerlendirme 2002 Toplantısı''nın açılışından sonra gazetecilerin sorularını yanıtladı. 
     Bakan Türk bir gazetecinin sorusu üzerine, Türkiye'nin, Fehriye Erdal'ın iadesi için Belçika'dan daha önce iade talebinde bulunduğunu belirterek, Fehriye Erdal'ın iade edilememesinin tek nedeninin, Türkiye'de idam cezasının bulunması olduğunu bildirdi. 
     Bakan Türk, Fehriye Erdal'ın, TCK'nın 146. Maddesi gereği idam cezasına çarptırıldığını anımsatarak, AB ve Avrupa Konseyi'ne üye tüm ülkelerin idam cezasını kaldırdıklarını anlattı. Türkiye'de idam cezaları infaz edilmese dahi, idam cezasının kanunlarda yer almasının, Türkiye'nin suçlulukla mücadele çabalarını engellediğini kaydeden Bakan Türk, şöyle devam etti 
     ''Çünkü Türkiye'de suç işleyen bir kimse, idam cezasını kaldırmış Avrupa ülkesine sığındığında, bunun iadesinde idam cezası, önümüze bir engel olarak çıkmaktadır. Dolayısıyla Fehriye Erdal'ın, İstanbul'da bir Belçikalı'nın yakalanmasından dolayı durumunda degişiklik söz konusu değildir. Yalnız, Fehriye Erdal'a karşı Sabancı ailesi tarafından, Türkiye'de işlemiş olduğu suçtan dolayı adam öldürme nedeniyle cezalandırılması talebiyle Bruges Mahkemesi'nde dava açıldı. 
     Bu mahkemenin vereceği kararı beklemek durumundayız. Bunun, Fehriye Erdal'a Turkiye'de açılan davayla ilgisi yok. Sabancı Ailesi tarafından açılan bireysel bir davadır. Bunun özelliği, Belçika'da yargılanmasını sağlamaktır.'' 
     
     SADETTİN TANTAN'IN SÖZLERİNE YANIT 
     Bakan Türk, bir başka gazetecinin, eski İçişleri Bakanı Sadettin Tantan'ın ''Yolsuzlukla mücadelede hakimler sindiriliyor'' şeklinde ifadeleri bulunduğunu hatırlatması üzerine de, ''Hakimlerin sindirilmesi gibi bir şey söz konusu olamaz. Türkiye'de yargı, bağımsız olarak çalışmaktadır. Eski İçişleri Bakanı zaman zaman böyle yargıya yönelik bir takım suçlamalarda bulunmayı adet haline getirmiştir. Demek ki aynı alışkanlığı sürdürüyor. Türkiye'de yargı bağımsızdır ve son günlerde ortaya atılan iddiaları da yargı mercilerinin araştırması, incelemesi doğaldır. Bu konudaki çalışma başlamıştır'' dedi. 
     
     İNSAN HAKLARI VE ADLİ TIP 
     Bakan Türk, toplantının açılışında yaptığı konuşmada da, çağımızda insan hakları kavramının bütün insanlığın en önemli değerlerinden birisi olduğunu ifade ederek, ''Maalesef, insan hakları en çok çiğnenen değerlerimizdendir. Adli Tıp, insan hakları ihlalalerinin önlenmesinde ve aydınlatılmasında çok önemli bir işlev üstlenmiştir. 
     Adli Tıp Kurumumuz, bu görevi en iyi şekilde yerine getirmektedir'' diye konuştu. 
     Bakan Türk, 25 ilde adli tıp grup başkanlıkları kurmayı planladıklarını ve Adli Tıp Kurumu şubelerini yurt ölçeğine yaymak istediklerini de belirterek, Adli Tıp Kurumu'nun gelişmesine olanak verecek, Adli Tıp Kurumu Kanunu değişikliğine ilişkin tasarının TBMM'ye sunulduğunu bildirdi. 
     Adli Tıp Kurumu'nun çalışmalarının uluslararası standartlarda değerlendirilebilecek konuma ulaştığını, bu nedenle Adli Tıp Kurumu bünyesindeki Biyoloji İhtisas Dairesi'ne ISO 9001 Kalite Hizmet Belgesi'nin bugün verildiğine değinen Bakan Türk, İstanbul'dan sonra Ankara'da da Biyoloji İhtisas Dairesi kurulduğunu söyledi. Türk, önümüzdeki dönemde de İzmir, Trabzon ve Adana'da Biyoloji İhtisas Dairesi kurmayı düşündüklerini, böylece Biyoloji İhtisas Dairesi'nin yurdun her köşesinde hizmet verecek konuma ulaşacağını bildirdi. 
     Biyoloji İhtisas Dairesi'nin bilimsel gerçekliği en tartışmasız şekilde ortaya koyan DNA testleri konusunda da başarılı bir çalışma yürüttüğünü vurgulayan Türk, bu dairenin Ankara'daki cihazının, 48 metaryali aynı anda inceleyebidiğine dikkati çekti. 
     





</TEXT>
</DOC>
