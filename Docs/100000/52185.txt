<DOC>
<DOCNO> 52185 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/14/spor/aspo.html </URL>
<DATE> 2001/11/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Haydi, güneşin doğduğu yere 
</HEADLINE>
<TEXT>

47 yıllık hasreti dindirmek için gönlümüz, gözümüz Ali Sami Yen Stadı’nda. Viyana’da 1 - 0 yendiğimiz Avusturya’yı yeniden aşmak, Uzak Doğu’daki Dünya Kupası finallerine ulaşmak için son 90 dakikamız 
     1954’TE katılmıştık Dünya Kupası finallerine. Tam 47 yıl sonra futbol devlerinin arasına yeniden girmek için sadece 90 dakikamız kaldı. Viyana’da 1 - 0 mağlup ettiğimiz Avusturya önünde alacağımız beraberlik ya da galibiyet bizi finallere taşıyacak. Ali Sami Yen Stadı’nda 20.30’daki karşılaşmayı İtalyan Collina yönetecek. Ve stadı bayraklarla süsleyecek taraftarlar, ekran başına kilitlenecek milyonlar yürekten haykıracak EN BÜYÜK TÜRKİYE 
     
Hakan’a yine kilit      VİYANA’DAKİ ilk maçta Hakan Şükür’ü başarılı şekilde marke eden Gerald Strafner, rövanşta da aynı görevi üstlenecek. Aslında bir forvet oyuncusu olan, ancak takımı Sturm Graz’da savunmada görev alan Strafner’i İsrail maçında ilk kez milli takımda oynatan Bariç, Hakan Şükür’ü yine aynı oyuncuyla kontrol altında tutmaya çalışacak. 
     
Ağır toplar göreveHakan Şükür, Sergen ve Hasan Şaş bugün forma giyecekler 
     ŞENOL Güneş kritik 90 dakika öncesinde sakatlıkları geçen Hakan Şükür ve Hasan Şaş’ın yanı sıra Sergen’e de görev vermeye hazırlanıyor. 3 hafta oynayamayacak Ergün’ün yanı sıra Yıldıray’ın da dizinden şikayetlerinin artmasıyla tecrübeli teknik adam ağır toplarına "hazır olun" mesajını gönderdi. 
     OYUN düzeninde değişiklik yapmayı düşünmeyen Güneş, defans güvenliğini azaltmadan seyircinin de desteği ile özellikle orta sahada üstünlük kurmayı istiyor. Avusturya’nın risk aldığı dakikalarda uzun toplarla gol bulmayı amaçlayan milli takımda, Hakan’ın arkasında Sergen’in oynama ihtimali yüksek. 
     

</TEXT>
</DOC>
