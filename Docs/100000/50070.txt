<DOC>
<DOCNO> 50070 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/01/son/sontur25.html </URL>
<DATE> 2001/11/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Tuvalette unuttuğu 10 bin doları veren görevliye ''kuru teşekkür'' 
</HEADLINE>
<TEXT>

     Atatürk Havalimanı Dış Hatlar Terminali'nin geliş katı temizlik görevlisi Nevin Kazancı, bayanlar tuvaletinde bulduğu 9 bin 490 ABD Doları'nı sahibine teslim etti. 
     Terminalde temizlik hizmeti veren Kattanbeck firmasında 2 yıldır çalışan Kazancı, temizlik sırasında bayanlar tuvaletindeki kabinleri kontrol ederken, bir poşette sarılı 9 bin 490 ABD Doları yaklaşık 15 milyar lira buldu. 
     Gazetecilere yaptığı açıklamada, 125 milyon lira aylık aldığını ve cebinde sadece 1 milyon lira bulunduğunu anlatan 2 çocuk annesi Kazancı, ''Parayı bulduğumda bir an önce sahibine verip, sıkıntıdan kurtulmak istedim'' dedi. 
     Daha sonra yapılan araştırmada, poşetin Chibova Valentino isimli Rus turiste ait olduğunun belirlendiğini ve parayı kendisine verdiğini belirten Kazancı, Valentino'nun da kendisine teşekkür ettiğini söyledi. 
     






</TEXT>
</DOC>
