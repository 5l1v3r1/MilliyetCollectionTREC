<DOC>
<DOCNO> 89614 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/13/son/sondun15.html </URL>
<DATE> 2002/06/13/ </DATE>
<TIME>  </TIME>
<AUTHOR>  </AUTHOR>
<HEADLINE>
İngiliz amatör uydu meraklısı ABD'nin casus uydu bilgilerine ulaştı 
</HEADLINE>
<TEXT>

     İngiliz uydu meraklısı amatör, Amerikan casus uydusu bilgilerine ulaştı. 
     Gökbilim amatörü John Locker, İngiliz yayın kurumu BBC'ye yaptığı açıklamada, ''Özellikle bir casus uydusunu dinlemek niyetinde değildim. Görüntüler olduğu gibi cihazıma akmaya başladı'' dedi. 
     Locker'ın bulgusu üzerine alıcılarının ayarlarını yapan amatörler, ABD'nin Kosova barış gücündeki KFOR Bondsteel Ordugahı'nda bir güvenlik alarmını izleyebildiler. Bondsteel'deki bilgiler, Brezilya'daki bir verici sayesinde uyduya aktarılıyor. 
     Amerikan casus uydularındaki bazı bilgiler internetten de akabiliyor. Bu bilgiler, aslında casus uçakları ve pilotsuz uçaklar için kullanılıyor. 
     BBC'nin görüşüne başvurduğu ABD Savunma Bakanlığı-Genelkurmay Başkanlığı Pentagon'un Savunma Siyasi Kurulu Başkanı Richard Perle, casus uydusundaki bilgilerin yeniden şifreleneceğini belirtti. 
     Perle, 11 Eylül terör yıkımından sonra casusluk alanına giren tüm bilgilerin daha özenle şifrelenmesinin şart olduğunu belirtti. 
     Locker, İngiliz Guardian gazetesine konuşurken, ''Amerikan casus uydusuna ulaştığımda, ABD'nin feci bir hata yaptığını sandım. Yanlış uydudan bilgiyi aktardıklarını ve Avrupa semalarına yayınladıklarını sandım'' dedi. 
     Brüksel'deki NATO merkezinden bu konuda yanıt gelmedi. ABD ordusu yetkilileri bu ''yanlışın'' risk yarattığını belirtti. 
     





</TEXT>
</DOC>
