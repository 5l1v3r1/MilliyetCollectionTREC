<DOC>
<DOCNO> 80192 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/24/son/sontur03.html </URL>
<DATE> 2002/04/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Bel için samba, baldırlar için rumba, dans edip zayıflıyorlar... 
</HEADLINE>
<TEXT>

     Bursa'da kadınları dans ve diyet programı ile zayıflatan Alman dans öğretmeni Dagmar Akın, belini inceltmek isteyenlere ''samba'', kalça ve baldırlarını forma sokmak isteyenlere de ''rumba'' dansını öneriyor. 
     Bursa'da Zafer plaza Alışveriş Merkezi'ndeki ''Dagmar Akın Dans Teknikleri Merkezi'nde'', dans ile zayıflama yöntemlerini uygulamalı olarak Bursalılara gösteren dans öğretmeni Dagmar Akın, dansın bir çeşit spor olduğunu ifade etti. 
     Almanya'da yüksek dans eğitimi gördüğünü ve Alman Dans Hocaları Federasyonu üyesi olduğunu anlatan Dagmar Akın, Almanya'da tanışarak evlendiği Türk eşiyle 11 yıl önce Bursa'ya yerleştiklerini söyledi. 
     Sürekli dansla uğraştığını ve 5 yıl önce dans merkezi açmaya karar verdiğini kaydeden Akın, ''5 yıldır Bursalılara dans ile zayıflamayı öğretiyorum. Daha önemlisi dansı sevdirmeye çalışıyorum'' dedi. 
     Bursa'da çoğunluğunu kadınların oluşturduğu bin 500 öğrencisi olduğunu belirten Dagmar Akın, dans etmenin mafsalları rahatlatarak, kalp damar sistemini güçlendirdiğini söyledi. 
     Latin dansları Salsa, Samba, Sha Cha, Rumba, Paso Doble ve Jive'nin yararlı danslar olduğunu ifade eden Akın, ''Latin danslarının hepsi kasları esnekleştirir. Ancak karın bölgesini eritmek isteyenler için samba ideal dans türüdür'' dedi. 
     Samba'nın çok hızlı bir dans türü olduğunu ve bu hızla tüm vücudun kullanıldığını, sürekli ayak uçları kaslarının hakimiyet altında tutulduğunu ifade eden Dagmar Akın, bu dansın çok fazla kalori yaktırdığını söyledi. 
     En çok kalori yaktıran dans türünün ise rock ve swing karışımı ''Jive'' olduğunu kaydeden Akın, baldır ve kalçaları forma sokmak isteyenlere de ''Rumba''yı önerdi. 
     Latin danslarının yanı sıra oryantal ve halk oyunlarının da zayıflama için idael dans türleri olduğunu vurgulayan Akın, oryantalin ABD'de spor olarak görüldüğünü söyledi. Alman dans öğretmeni, '' Oryantal, vücudun şekillendirilmesi için ideal bir dans türüdür. 
     Vucüdun her yeri oynadığı için bu dans, kasların gelişimini sağlıyor'' diye konuştu. 
     





</TEXT>
</DOC>
