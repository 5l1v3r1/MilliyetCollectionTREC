<DOC>
<DOCNO> 70589 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/03/son/sontur08.html </URL>
<DATE> 2002/03/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Derviş "Ziraat Bankası çalışanları memur gibi yargılanmayacak" 
</HEADLINE>
<TEXT>

     Ziraat Bankası'nda çalışanlar memur gibi yargılanamayacak. 
     Devlet Bakanı Kemal Derviş, SP Ankara Milletvekili Zeki Çelik'in yazılı soru önergesini yanıtlarken, Ziraat Bankası'nın 25 Kasım 2000 tarihli Resmi Gazete'de yayınlanan 4603 sayılı yasa ile ''Anonim Şirket'' niteliği kazandığını bildirdi. Ziraat Bankası personelinin, 4603 sayılı ''Türkiye Cumhuriyeti Ziraat Bankası, Türkiye Halk Bankası 
     A.Ş ve Türkiye Emlak Bankası A.Ş Hakkındaki Kanun'' yürürlüğe girmeden önce Türk Ceza Kanunu'na göre memur sayılmamakla birlikte 399 sayılı Kanun Hükmündeki Kararname çerçevesinde memur gibi cezalandırıldığını anımsatan Derviş, ''Son kanundan sonra artık bankamız personelinin memur suçları diye nitelendirilen suçları işlemeleri ve memur gibi cezalandırılmaları mümkün bulunmamaktadır'' görüşünü ifade etti. 
     Zeki Çelik'in, ''Ziraat Bankası'nı dolandıran personelin artık cezalandırılmamasına'' ilişkin bir sirküler olup olmadığına yönelik sorusunu da yanıtlayan Derviş, banka personeli tarafından yapılan bir fiilin kanuni açıdan suç oluşturması halinde, bu kişinin savunması dahi alınmadan Cumhuriyet Savcılarına suç duyurusunda bulunulduğunu belirtti. 
     Yargının suçlu bulduğu banka personeline Ziraat Bankası'nın ayrı bir disiplin cezası verdiğini vurgulayan Derviş, şunları kaydetti 
     ''İç sirkülerimiz 25 Kasım 2000 tarihinde yürürlüğe giren 4603 sayılı kanun ile getirilen değişiklikler nazara alınmak suretiyle tamamen hukuka ve mevzuata uygun surette tanzim edilmiş olup, iç sirkülerde yer aldığı belirtilen, rüşvet, dolandırıcılık, evrakta sahtecilik, hırsızlık, yağma gibi fiillerin suç olmadığı, usulsüzlük yapan, bankayı dolandıran personelin artık cezalandırılmayacağı ve suç işlediği farkedilen personelin ihbar edilmemesi şeklindeki ibareler gerçeği yansıtmamakta, Bankamız, tüm bankacılık işlemlerinde olduğu gibi teftiş ve soruşturma faaliyetlerinde de hukuka uygun surette işlem tesis etmektedir.'' 
     






</TEXT>
</DOC>
