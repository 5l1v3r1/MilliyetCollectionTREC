<DOC>
<DOCNO> 92058 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/25/son/sontur12.html </URL>
<DATE> 2002/06/25/ </DATE>
<TIME>  </TIME>
<AUTHOR>  </AUTHOR>
<HEADLINE>
DSP ve ANAP "İdamın kaldırılması konusunda mutabıkız" 
</HEADLINE>
<TEXT>

     DSP ve ANAP TBMM Grup yöneticileri, idam cezasının yasal düzenleme yapılarak kaldırılması konusunda mutabık kaldıklarını açıkladılar. DSP ve ANAP yöneticileri, muhalefet gruplarını birlikte ziyaret ederek, destek arayışlarını sürdürecek. 
     ANAP TBMM Grup Başkanvekilleri Beyhan Aslan, Nihat Gökbulut, Anayasa Komisyonu Başkanı Turhan Tayan ve Kırklareli Milletvekili Cemal Özbilen, DSP Grup Başkanvekili Emrehan Halıcı, Genel Başkan Yardımcıları Zeki Sezer ve Tayfun İçli ile Genel Sekreter Yardımcısı Süleyman Yağız biraraya geldiler. 
     DSP Grubu'nda yaklaşık 45 dakika süren görüşmeden sonra basına açıklamalarda bulunan Emrehan Halıcı, idam cezasının kaldırılarak yerine ağırlaştırılmış müebbet hapis cezası getirilmesi konusunda daha önce ANAP ile yaptıkları görüşmede mutabık kaldıklarını hatırlattı. Dün basına yansıyan bilgilerin yanlış olduğunun ortaya çıktığını ifade eden Halıcı, ANAP ile DSP'nin bu konudaki görüş birliğinin devam ettiğini söyledi. 
     Halıcı, bütün partiler arasında belli bir görüş ortaklığının oluştuğunu belirterek, ''AB konusunda hiç bir siyasi partimiz aykırı bir tavır sergilememiştir. İdam cezasının kaldırılarak yerine müebbet hapis cezası getirilmesi konusunda hemen hemen bütün partiler mutabık durumdadırlar'' diye konuştu. 
     DSP'nin bu konuda sunduğu taslağa karşı aykırı bir görüş sunulmadığını kaydeden Halıcı, DSP ve ANAP olarak bir yasa teklifi ile öncelikle idamın kaldırılmasının uygun olacağını, bunun daha sonraki çalışmalar için bir moral oluşturacağını düşündüklerini ifade etti. 
     ANAP ile DSP arasında bir görüş ayrılığının ortaya çıkmadığını vurgulayan Halıcı, diğer partileri birlikte ziyaret ederek, çok hızlı bir çözüm üretme konusunda da mutabık kaldıklarını söyledi. 
     ANAP Grup Başkanvekili Beyhan Aslan da DSP ile idam cezasının kaldırılması ve yerine ağırlaştırılmış müebbet hapis cezası getirilmesi konusunda mutabık kaldıklarını belirterek, şunları söyledi 
     ''Cezanın ilkeleri konusunda da mutabıkız. Ağırlaştırılmış müebbet hapis cezasının ölünceye kadar sürmesi, bu cezaya çarptırılanların, ceza infaz yasası ile şartla salıverilmeden hiçbir şekilde yararlanmamaları konusunda da mutabıkız. Bunun teknik çalışmasını diğer partilerle görüştükten sonra hazırlayacağız. 
     Anayasa'nın geçici maddesinin bugünkü teröristlerin affına engel. 
     İleride suç işleyecek teröristlerin de affının önlenmesi için Ekim ayında TBMM Partilerarası Uzlaşma Komisyonu, bir Anayasa değişikliği hazırlayabilir. Hem halkımızın hassasiyetini gözönüne aldık hem de uluslararası metinlerle uyumlu bir yasa hazırlamak istiyoruz. DSP ile görüş ayrılığımız yok. Bizim, önce yasa değişikliği talebimiz vardır, Anayasa değişikliği daha sonra, Ekim'de yapılabilir.'' Halıcı, bir grup DSP milletvekilinin açıklamasına ilişkin soru üzerine de ''Daha elimize metin gelmedi, bir değerlendirme yapmak için daha çok erken'' dedi. 
     Bir gazetecinin, Dışişleri Bakanı İsmail Cem'in, ''AB'ye ilişkin düzenlemeler yeni Meclis ile de yapılabilir'' şeklindeki sözlerini hatırlatması üzerine Halıcı, ''Burada amaç önemli... AB, Türkiye için temel bir amaçtır. Bu amaçtan vazgeçmemiz mümkün değildir. Hükümetler bu amaçlar için araçtır. Dolayısıyla hükümetlerin de önemi ortadır. 
     Her iki konunun da eşdeğer önemde olduğunu düşüyorum'' diye konuştu. 
     





</TEXT>
</DOC>
