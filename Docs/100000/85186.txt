<DOC>
<DOCNO> 85186 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/21/spor/spo06.html </URL>
<DATE> 2002/05/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Bora'nın çocukları 
</HEADLINE>
<TEXT>

Çin’in Teknik Direktörü Bora Milutinoviç üst üste beşinci kez Dünya Kupası’nda. Ve bugüne kadar hep gruptan çıkmayı da başardı. Umarız bu kez başaramaz 
     Mehmet Demirkol 

     C GRUBU 
     Bu kupa, TV tarihinin en fazla izlenen futbol organizasyonu olacak hiç kuşkusuz. Ve bunun sebebi de Çin’in ilk kez Dünya Kupası’na katılıyor olması. 1.3 milyarlık dev nüfustan nihayet yeterli bir takım çıkarıp, Dünya Kupası’na katılma hakkını kazandılar. Velibor Bora’ Milutinoviç, katılımdan emindi, "Eğer kalifiye olamazsak kendimi Çin Seddi’nden atarım." diyordu. Gerek kalmadı. Çin futbolda bir atılım yaptı. Ama aslında G. Kore ve Japonya ev sahibi olmaları nedeniyle direkt kalifiye olmasa yine elemeleri geçmeleri zordu. Çünkü onlar bu iki ev sahibinin seviyesine gelemediler henüz. Bunda herkes hemfikir. Son yapılan FIFA sıralaması öncesi kupa katılımcıları arasında ilk 50’ye giremeyen tek takımdı Çin. Şimdi üç sıra ilerleyip, 50. sıraya çıktılar. 
     Çin’in en güçlü silahı teknik direktörleri. Çin’i, Asya’da yılın takımı yapan Bora, bundan önce, Dünya Kupası’na dört kez üst üste, Meksika, Kosta Rika, ABD ve Nijerya’nın hocası olarak katıldı. Ve sahaya çıktığı 17 maçla bu alanda Dünya’nın en tecrübelilerden biri oldu. Daha önemlisi bu dört kupada hep bir üst tura çıkmayı başardı. Dikkatli olmak lazım. Takımda Avrupa görmüş 4 oyuncu var. Sun Jihai Man. City , Fan Zhiyi Dundee , Xie Hui Offenbach ve Yang Chen E. Frankfurt . 4-4-2’lerinin savunması oldukça güçlü ve hızlı. İyi bir kontratak takımı. Seyirci avantajları da var. Ve tabii güçlü bir birlik duyguları. Ama çok tecrübesizler. Milutinoviç "Eğlenmeye gidiyoruz" diyor. Beklentisi çok yüksek değil. Ama Çin basını daha fazlasını bekliyor. Önce Uruguay’a 2-0, sonra eksik bir PSV’ye 1-0 kaybetmeleri sonrası Bora ve talebeleri çok eleştiriliyor. 
     
Yıldız adayı      Fan Zhiyi 
     Bu sezon Asya’da yılın futbolcusu seçilen 32 yaşındaki savunma oyuncusu bu bölgede, sadece Asya’nın değil Dünya’nın en iyilerinden biri olarak gösteriliyor. Aynı zamanda elemelerde attığı 4 golle de takımının en golcü ikinci ismi. Crystal Palace’de çok başarılı bir 3 yıl geçirdikten sonra Dundee’ye gitti ve bu yıl başında kiralık olarak 1 yıllığına Şangay’a döndü. Çin’in kaptanı çoğu zaman sinirlerine hakim olamamasıyla ve gereksiz kart görmesiyle ünlü. 
     

</TEXT>
</DOC>
