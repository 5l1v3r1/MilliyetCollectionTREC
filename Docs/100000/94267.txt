<DOC>
<DOCNO> 94267 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/07/son/sondun13.html </URL>
<DATE> 2002/07/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Yunanistan'da 17 Kasım'a karşı operasyonlar... 
</HEADLINE>
<TEXT>

     Yunanistan'da, Pire kentindeki bir denizcilik şirketine bombalı saldırı düzenlemeye çalışırken patlayıcının infilak etmesi sonucu ağır yaralı olarak yakalanan 17 Kasım terör örgütü üyesi Savas Ksiros'un şeriatçı örgütlerle ilişkili olduğu ileri sürüldü. 
     Atina'da yayımlanan Katimerini gazetesi, Savas Ksiros'un en az üç kez giderek uzun süreler kaldığı Sudan'da Müslüman Kardeşler örgütüyle yakın temaslarda bulunduğuna ilişkin polisin elinde bilgi bulunduğunu yazdı. 
     Ksiros'un Sudan'da Müslüman Kardeşler örgütü tarafından düzenlenen bir etkinlik sırasında çekildiği belirtilen bir fotoğrafına da yer veren gazete, ''Ksiros'un İslami terör örgütleriyle bağlantısının resmi makamlarca da doğrulanması durumunda, Yunan terörizmi konusu farklı boyutlara ulaşacaktır'' ifadesini kullandı. 
     Bu arada, Atina'daki Evangelizmos Hastanesi'nde tedavi gören Ksiros'un sağlık durumunun iyiye gittiği, ifadesinin alınmaya başladığı bildirildi. 
     Yunan medyası, bu sabah erken saatlerde hastaneye giden Savcı İoannis Diotis'in yaklaşık 6 saat süren ilk sorgulama sırasında Ksiros'u itiraflarda bulunmaya zorladığını bildirdi. 
     Ksiros'un gayri menkul zengini olduğunu iddia eden Yunan televizyonları, en son 1999 yılında verdiği vergi beyannamesinde işsiz olduğunu belirterek, gelir göstermeyen terör örgütü üyesinin inşaat halinde bir binası ile Atina'nın Pallini ve Kolono semtlerinde bir ev ve bir işyerinin bulunduğunu, ayrıca Larisa ve Evritania bölgelerinde iki yazlık ev sahibi olduğunu belirttiler. 
     





</TEXT>
</DOC>
