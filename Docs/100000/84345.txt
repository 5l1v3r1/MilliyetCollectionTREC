<DOC>
<DOCNO> 84345 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/16/son/sondun35.html </URL>
<DATE> 2002/05/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Brezilya'da topraksız köylüleri öldüren polis şefine 228 yıl hapis 
</HEADLINE>
<TEXT>

     Brezilya'da 6 yıl önce topraksız köylüler hareketinin eyleminde ateş açılarak 19 köylünün öldürülmesiyle ilgili davada polis şefi Mario Pantoja'ya 228 yıl hapis cezası verildi. 
     Para eyaletinde görülen davada, köylülere ateş açma emrini verdiği için suçlu bulunan Pantoja, eyalet valisinin direktifiyle hareket ettiğini ve bu emirlere uyma konusunda baskı altında olduğunu öne sürdü. 
     Davada ikinci polis yetkilisi Raimundo Lameira beraat etti. 
     Ölümlerden sorumlu tutulan üçüncü polis yetkilisi Jose Maria Oliveira'nın duruşması ise Salı günü yapılacak. 
     Olayla ilgili olarak yaklaşık 150 polis memuru suçlanmıştı. 
     Daha önceki yargılamada delil yetersizliğinden beraat kararı verilen, ancak bu kararın bozulmasıyla yeniden yargılanmaya başlayan 3 polis yetkilisinin dışındaki diğer polis memurlarının mahkemeleri de sürüyor. 27 Mayıs'ta 17, 10 Haziran'da 126 polis memuru hakim karşısına çıkacak. 
     Topraksızlar Hareketi'nin liderliğinde binlerce tarım işçisinin, 17 Nisan 1996'da Para eyaletindeki Eldorado do Carajas bölgesinde 
     karayolunu işgal eylemi sırasında polis ateş açmış, olayda 19 kişi ölmüş, 69 kişi yaralanmıştı. 
     





</TEXT>
</DOC>
