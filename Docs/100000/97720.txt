<DOC>
<DOCNO> 97720 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/24/son/soneko15.html </URL>
<DATE> 2002/07/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Ruslar doları dikkatle takip ediyorlar... 
</HEADLINE>
<TEXT>

     ABD dışında en fazla doların kullanıldığı, ikinci büyük dolar ekonomisi Rusya'da, doların euro karşısındaki düşüşü endişe yaratmakla birlikte, analistlere göre, bu durum fayda da sağlayabilir. 
     Ruslar ellerindeki dolarları euro'ya çevirmek için döviz bürolarına henüz akın etmediler, ancak, döviz büroları ve bankalar soru yağmuruna tutuluyor. Rus hükümeti de, 1998'deki mali krizden ağzı yanmış vatandaşı, bu yeni durum karşısında teminat vermenin yollarına, çaresine bakıyor. 
     Moskova'daki bazı döviz analistlerine göre, dolar Rusların tercih ettiği para birimi olduğundan ötürü, kriz beklenmemekle birlikte, doların euro karşısındaki düşüşü birçok kişiyi endişelendiriyor. 
     ABD Doları karşısında Nisan ayından beri yükselen euro, son ikibuçuk yıldır ilk kez doların önüne geçip, Amerikan ekonomisine dair endişeleri yeniden yansıttı. 
     Tasarrufların büyük kısmının ABD Doları cinsinden tutulduğu Rusya'da, bazı tahminlere göre, vatandaşların, döşek, yastık altları, çekmece, dolap ya da ayakkabı kutularında sakladıkları dolar cinsinden birikimler 40 milyar dolara ulaşıyor. Euro cinsinden banknot ve madeni paraların Ocak ayından itibaren dolaşıma çıkmasıyla bazı Ruslar tasarruflarını çeşitlendirmeye karar verirken, vatandaşların çoğunluğu daha iyi tanıyıp bildikleri dolarda kaldı. 
     Rusya'da dolar sevdası vatandaşla sınırlı kalmıyor, devlet de ağırlıklı olarak dolara bağımlı. Rus rublesinin değeri gayri resmi biçimde dolara ayarlanmış durumda. Rusya Merkez Bankası'ndaki toplamı 42 milyar dolarlık altın ve döviz rezervlerinin yüzde 80'i dolar cinsinden oluşuyor. 
     





</TEXT>
</DOC>
