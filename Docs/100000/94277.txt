<DOC>
<DOCNO> 94277 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/07/son/sonspo05.html </URL>
<DATE> 2002/07/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Güneş "Benim konularım arasında şahıslar yok" 
</HEADLINE>
<TEXT>

     Milli Takımlar Teknik Direktörü Şenol Güneş, konularının arasında şahıslar olmadığını söyledi. 
     Güneş, Trabzonspor Mehmet Ali Yılmaz Tesisleri'nde düzenlenen mangal partisinde, basın mensuplarının sorularını yanıtladı. Bir basın mensubunun, Trabzonspor tesislerine heykelinin dikilmesi yönünde yönetim kurulunun aldığı karar hakkında ne düşündüğünü sorması üzerine Güneş, ''Duygusal olarak bir takım işlerin yapılması beni mutlu eder. 
     Türkiye olarak bir iş yapmışsak, görevimizi yerine getirdik. Hayat devam ediyor'' dedi. 
     Trabzonspor'da kalecilik yaptığı dönemde Erman Toroğlu ile bir pozisyonda çarpışıp ağır bir şekilde sakatlanmasının kendisine hatırlatılması üzerine ise Güneş, ''Biz geçmişi unuttuk, geleceğe bakıyoruz. Benim konularım arasında şahıslar yok. Geçmişte birtakım olaylar olmuş olabilir. Bazı oyuncularla çarpışmış olabilirim. Onlar doğaldır, geçmişte kalmıştır'' diye konuştu. 
     Tesislerde düzenlenen mangal partisine, Trabzon Belediye Başkanı Asım Aykan, Vali Yardımcısı Erdoğan Aygenç, MHP Trabzon Milletveki Nail Çelebi, Trabzonspor Kulüp Başkanı Özkan Sümer, kulüp yöneticileri ile Trabzonspor'un eski yöneticileri katıldı. 
     





</TEXT>
</DOC>
