<DOC>
<DOCNO> 95200 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/12/guncel/agun.html </URL>
<DATE> 2002/07/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Diş hekimlerinin eli kolu bağlandı 
</HEADLINE>
<TEXT>

Sağlık Bakanlığı’nın hazırladığı Tıpta Uzmanlık Tüzüğü’ 16 bin diş hekimini ayağa kaldırdı. Buna göre uzmanlık unvanı olmayan diş hekimlerine hastayı tedavi yetkisi tanınmayacak 
     YILDIZ YAZICIOĞLU Ankara 

     Sağlık Bakanlığı tarafından hazırlanan ve Bakanlar Kurulu onayı ile 19 Haziran’da yürürlüğe giren "Tıpta Uzmanlık Tüzüğü", dişhekimleri camiasında bomba etkisi yaptı. Bu tüzüğe göre, hasta muayenesi ve diş dolgusu dışında dişhekimliği ile ilgili her türlü tedaviyi yapma yetkisi yalnızca "uzman" unvanı taşıyanlara verildi. 
     
     Muayenede uzmanlık şartı 
     Türk Dişhekimleri Birliği Genel Başkanı Prof.Dr. Onur Şengün, Milliyet’e yaptığı açıklamada, tüzük iptali için önceki gün dava açtıklarını bildirdi. Bu tüzükle çocuk diş sağlığı konusunda bile uzmanlık şartı getirildiğini, oysa bu alanda Türkiye’de yalnızca uzman olan yaklaşık 100 kişi bulunduğunu belirten Şengün, "16 bin dişhekimi, çocukları muayene bile edemeyecek. Bu tüzükle Türkiye için getirilen uzmanlık dalları nedeniyle dişhekimleri bir şey yapamaz duruma getirildi. Sadece diştaşı temizleyecek ve diş dolgusu yapabilecekler" diye konuştu. 
     
     AB’de iki uzmanlık dalı 
     Prof.Dr. Şengün, Danıştay’dan görüşlerini bildirmeleri için sunulan tüzüğün ilk halinde "uzmanlık belgesi almayanlar uzmanlık unvanı kullanamazlar" denilirken yürürlüğe giren halinde "uzmanlıkla ilgili tıbbi faaliyette bulunamazlar" ifadesi ile dişhekimlerine çalışma alanı bırakılmadığını açıkladı. Şengün "AB’de Ortodonti’ ve Çene cerrahisi’ olmak üzere yalnızca iki uzmanlık dalı var. Sağlık Bakanlığı ise dişhekimliği için 5 dalda uzmanlık gördü" dedi. 
     



 GÜNCEL 












</TEXT>
</DOC>
