<DOC>
<DOCNO> 70545 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/03/son/sondun05.html </URL>
<DATE> 2002/03/03/ </DATE>
<TIME>  </TIME>
<AUTHOR>  </AUTHOR>
<HEADLINE>
El Kaide'ye ABD bombardımanı sürüyor 
</HEADLINE>
<TEXT>

     Amerikan savaş uçaklarının, Afganistan'ın doğusundaki bir dağlık bölgede, El Kaide'ye ait olduğu sanılan mevzilere yönelik bombardımanı bu sabah yeniden başladı. 
     Pakistan merkezli Afgan İslami Basın Ajansı'nın AIP bildirdiğine göre, ülkenin doğusundaki Paktiya eyaletinin Şura Başkanı ''Komutan Seyfullah'', ''Amerikalıların bölgeyi gece bombaladığını, bombardımana bu sabah yeniden başladıklarını'' söyledi. 
     AIP'ye cephe hattından açıklama yapan bir yerel komutan da, ''kara birliklerinin soğuk nedeniyle gece müdahalede bulunamadıklarını'' belirterek, ''El Kaide savaşçılarının dağlarda iyi direniş gösterdiklerini, çarpışmaların uzun sürebileceğini'' kaydetti. 
     Amerikan savaş uçakları, dün sabah Afganistan'ın doğusunda El Kaide örgütüne ait üs olduğu sanılan Paktiya eyaletinin başkenti Gardez'in 40 kilometre kadar güneydoğusundaki Arma tepelerini bombalamaya başlamıştı. 
     ABD Savunma Bakanlığı yetkilileri, savaş uçaklarının bölgede El Kaide ve Taliban askerlerinin bulunduğu düşünülen sığınaklara iki adet özel basınç bombaları attıklarını belirtmişlerdi. 
     Pentagon yetkilileri, ayrıca dağlık bölgede Amerikan destekli Afgan askerleriyle düzenlenen kara operasyonlarında bir Amerikalı askerin öldüğünü açıklamışlardı. 
     






</TEXT>
</DOC>
