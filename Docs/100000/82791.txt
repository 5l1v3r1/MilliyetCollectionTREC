<DOC>
<DOCNO> 82791 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/08/son/sondun17.html </URL>
<DATE> 2002/05/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Pim Fortuyn'ün katil zanlısını Apo'nun avukatı savunacak 
</HEADLINE>
<TEXT>

     Hollanda'da önceki gün düzenlenen silahlı saldırıda öldürülen sağcı politikacı Pim Fortuyn'un katil zanlısı olarak yakalanan Hollandalıyı, terör örgütü PKK'nın başı Abdullah Öcalan'ın gönüllü avukatlığını üstlenen Brigitta Böhler savunacak. 
     Brigitta Böhler, aşırı sola mensup olduğu bildirilen ve daha önce çevreci eylemlerinden dolayı güvenlik birimlerince yakından tanınan zanlının avukatlığı konusunda açıklama ve yorum yapmaktan kaçındı. 
     Avukat Böhler, terör örgütü PKK'nın başının Türk güvenlik birimlerince yakalanmasından önce Hollanda'ya gelebilmesi için çaba göstermiş ve İtalya'da iken görüşmelerde bulunmuştu. 
     15 Mayıs'ta yapılacak parlamento seçimlerine hazırlanan ve kendi 
     adına oluşturduğu siyasi hareketin liderliğini yapan sağ görüşlü politikacı Pim Fortuyn, önceki gün, ülkenin yayın merkezi Hilversum'daki Medya Park'da bir radyo programından çıkışında düzenlenen silahlı saldırıda yaşamını yitirmişti. 33 yaşındaki Hollandalı zanlı, saldırı sonrası kaçarken, olay yerine yakın bir benzin istasyonunda yakalanmıştı. 
     
     İKİNCİ CİNAYET Mİ 
     Öte yandan, Pim Fortuyn'e silahlı saldırının zanlısı olarak gözaltında tutulan Volker van de G. adlı Hollandalının, başka bir cinayetten daha zanlı olarak sorgulandığı bildirildi. 
     Nunspeet kasabasında bir çevre kontrol memuru, 1996 yılında tabancayla açılan ateş sonucu öldürülmüş olarak bulunmuş, olayla ilgili hiçbir ipucu ve zanlı ele geçirilememişti. 
     Amsterdam Savcılığı'ndan verilen bilgiye göre, soruşturma, bu cinayeti de kapsayacak şekilde sürdürülüyor. 
     





</TEXT>
</DOC>
