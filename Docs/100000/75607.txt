<DOC>
<DOCNO> 75607 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/31/yasam/ayas.html </URL>
<DATE> 2002/03/31/ </DATE>
<TIME>  </TIME>
<AUTHOR>  </AUTHOR>
<HEADLINE>
İngiliz sarayında yas var 
</HEADLINE>
<TEXT>
Saray Ana’sız 
Kızı Prenses Margaret’in yaşamını yitirmesine çok üzülen 101 yaşındaki Ana Kraliçe, uykusunda öldü 
     DIŞ HABERLER SERVİSİ 

     İngiltere Kraliçesi II. Elizabeth’in annesi Ana Kraliçe Elizabeth, 101 yaşında öldü. Yerel saatle dün 15.15’te Windsor’daki kraliyet konutu Royal Lodge’da yaşama veda eden Ana Kraliçe Elizabeth’in eşinin gömülü olduğu St. George Kilisesi arazisi içinde toprağa verilmesi bekleniyor. 
     Buckingham Sarayı’ndan yapılan açıklamada, son günlerde sağlığı bozulan Ana Kraliçe’nin, "uykusunda sessizce yaşama veda ettiği" bildirildi. Ana Kraliçe’nin vefatı sırasında Kraliçe II. Elizabeth’in de annesinin başucunda bulunduğu belirtildi. 
     Kral VI. George’un dul eşi olan Ana Kraliçe’nin ölümünün, 9 Şubat 2002’de yaşamını yitiren küçük kızı Prenses Margaret’ten 71 sonra kraliyet ailesinde büyük üzüntü yarattığı kaydedildi. Prenses Margaret’in beyin kanaması sonucu yaşamını yitirmesine çok üzülen Ana Kraliçe Elizabeth, 1997’de kalça kırığı ameliyatı olmuş, son günlerde de akciğer rahatsızlığı geçirmişti. 
     
Kader onu kraliçe yaptı      İskoç bir Lord’un kızı olarak Leydi Elizabeth Bowes Lyon adıyla 1900’de doğan Ana Kraliçe, 1923’te Kral V. George’un ikinci oğlu olan York Dükü Prens Albert ile evlendi. Elizabeth ve Margaret adında 2 kızları olan çift, 1936’da Prens Albert’ın ağabeyi VIII. Edward’ın tahta çıkışıyla birlikte sade bir hayat yaşamaya başladı. Ancak ağabey Kral’ın aynı yıl Amerikalı dul Wallis Simpson ile evlenmek ve tahttan vazgeçmek yönündeki kararı, aileyi beklenmeyen bir durumla karşılaştırdı. Eşi Prens Albert’ın gönülsüz de olsa tahta çıkışıyla birlikte Elizabeth de Kraliçe oldu. Eşinin bu göreve hiçbir zaman yakıştırılmamış olmasına rağmen, Kraliçe olarak halktan büyük kabul gören Ana Kraliçe’nin bu etkisi, yarım yüzyıldan fazla sürdü. 
     Eşinin 1952’de ölümünün ardından Ana Kraliçe, kızının tahta çıkmasıyla birlikte Ana Kraliçe unvanı alarak, Kraliyet ailesinin toplumsal görevlerine büyük katkıda bulunmayı sürdürdü. 
     



 YAŞAM 
















</TEXT>
</DOC>
