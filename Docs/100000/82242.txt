<DOC>
<DOCNO> 82242 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/05/son/sondun25.html </URL>
<DATE> 2002/05/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Taliban Molla Ömer önderliğinde tekrar toplanıyor 
</HEADLINE>
<TEXT>

     Taliban'ın istihbarat yetkilisi Ubeydullah, iktidarı kaybeden güçlerinin Molla Muhammed Ömer liderliğinde toparlandıklarını söyledi. 
     Amerikan AP ajansının haberine göre, Pakistan'ın Peşaver bölgesinde açıklama yapan Ubeydullah, ''umutsuz, korkmuş ya da bitmiş olmadıklarını, şu anda yalnızca gelişmeleri izlediklerini ve güçlerini toparladıklarını'' söyledi. 
     Taliban lideri Molla Ömer'in ''Afganistan'da ve güvende'' olduğunu belirten Ubeydullah, Usame bin Ladin için ''Misafir, herhangi bir yerde olabilir. Afganistan'da, Çeçenistan'da ya da Yemen'de olabilir'' diye konuştu. 
     Ubeydullah, Afganistan'da Taliban'ın kendinden emin ve beklemede olduğunu kaydederek, ''100 ya da 200 kişi değil, binlerce kişi var ve gerilla savaşının nasıl yapılacağını biliyoruz. Hükümete, yönetemeyeceğini halka göstermesi için zaman tanıyoruz. Giderek yüzümüzü daha fazla göstereceğiz'' dedi. 
     Taliban'ın komuta yapısında önemli bir yeri olan Ubeydullah, Aralık ayında Amerikan bombardımanı sırasında öldürülen Taliban istihbarat şefi Kari Abdullah'ın yardımcılığını yapmıştı. 
     





</TEXT>
</DOC>
