<DOC>
<DOCNO> 80403 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/25/son/sonspo20.html </URL>
<DATE> 2002/04/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Düello bitmiyor... Federasyon'dan Fenerbahçe'ye yanıt.. 
</HEADLINE>
<TEXT>

     Futbol Federasyonu Yönetim Kurulu, Fenerbahçe Kulübü ile her türlü konuyu yasal mercii olan federasyonun mali genel kurulunda tartışmaya hazır olduğunu açıkladı. 
     Federasyondan yapılan açıklamada, Fenerbahçe Kulübü Yönetim Kurulu'nun dün yaptığı ve federasyondan yanıtını istediği bazı sorularla ilgili olarak açıklama yapma gereği duyulduğu bildirildi. 
     Federasyon yönetim kurulunun, 3813 sayılı yasa gereğince en üst denetim organı durumunda bulunan Futbol Federasyonu Genel Kurulu'na karşı sorumlu olduğu belirtilen açıklamada, federasyon yönetim kurulunun da işlem ve eylemleri hakkında yasa gereği genel kurulu önünde hesap verdiği belirtildi. 
     Futbol Federasyonu Mali Genel Kurulu'nun yine yasa gereği her yıl haziran ayının ilk yarısında toplandığı hatırlatılan açıklamada, ayrıca şu ifadeler kullanıldı 
     ''Güzide kulübümüz Fenerbahçe de, Türkiye Futbol Federasyonu Genel Kurulu'nda başkanı ve 2 delegesiyle temsil edilmektedir. Fenerbahçe Spor Kulübü Yönetim Kurulu tarafından bugün basın önüne getirilen ve üzerinde tartışma açılan konular da dahil olmak üzere federasyonumuzun tüm eylem ve işlemleri 1 Haziran 2002 tarihinde toplanacak olan mali genel kurulda zaten gündeme gelecek ve tartışılacaktır. 
     Fenerbahçe Spor Kulübü'müzün, söz konusu konuları yasal mercii olan mali genel kurul önünde tartışmaya açması gerekirken, gazete sütunlarına taşımasını doğru bulmuyor, federasyonumuz eylem ve işlemleri hakkında yöneltilecek her türlü soruya yasal mercii olan Türkiye Futbol Federasyonu Genel Kurulu önünde cevabımızı vereceğimizi kamuoyuna saygıyla arz ediyoruz.'' 
     





</TEXT>
</DOC>
