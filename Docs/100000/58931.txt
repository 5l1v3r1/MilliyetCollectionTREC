<DOC>
<DOCNO> 58931 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/25/son/soneko18.html </URL>
<DATE> 2001/12/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye İran doğalgazını Avrupa'ya satmaya hazır 
</HEADLINE>
<TEXT>

     Devlet Bakanı Mehmet Keçeciler, Türkiye'nin İran doğalgazını Avrupa ülkelerine satmaya hazır olduğunu söyledi. 
     Türkiye-İran Karma Ekonomik Komisyonu KEK 16. Dönem toplantıları için Tahran'da bulunan Keçeciler bugün İran resmi haber ajansı İRNA ve Anadolu Ajansı'na yaptığı ortak açıklamada, Türkiye'nin İran ile ticari ilişkilerini her alanda geliştirmeye kararlı olduğunu belirtti. 
     Keçeciler, 1991 yılında İran ile Türkiye arasında İran doğalgazının Avrupa pazarlarına ulaştırılması konusunda 3 farklı yöntemi öngören bir anlaşma imzalandığını belirterek, ''birinci seçenek İran'ın doğalgazı Türkiye sınırında Türkiye'ye satması, Türkiye'nin bu gazı Avrupa'ya pazarlaması, ikinci seçenek İran ve Türkiye'nin İran doğalgazını yüzde 50 yüzde 50 ortaklık temelinde birlikte Avrupa'ya pazarlamaları, üçüncü seçenek ise İran'ın kendi doğalgazını kendisinin Avrupa'ya pazarlaması ve Türkiye üzerinden taşıması idi'' dedi. 
     Anlaşmanın üzerinden 10 sene geçmesine rağmen bu konuda İran tarafından hiçbir teklif gelmediğini, sadece Türkiye'ye doğalgaz satışının bu ay başladığını, Avrupa'ya satışın gerçekleşmediğini belirten Keçeciler, ''İran doğalgazı Avrupa'ya satılmalıdır. Biz bu konuda İran'a yardım etmeye hazırız. Biz hala bu şartlarla, İran'ın tercih edeceği her türlü yöntemle İran'dan Avrupa'ya doğalgaz satışının gerçekleştirilmesi için birlikte çalışmaya hazırız'' dedi. 
     Doğalgaz satışında siyasi düşünce ve tercihlerin rol oynuyor olabilmesinin İran doğalgazının Avrupa'ya satışına engel teşkil etmeyeceğini vurgulayan Keçeciler, soğuk savaşın en ağır şekilde hüküm sürdüğü yıllarda Sovyet Rusya'nın Avrupa'ya doğalgaz satışını gerçekleştirdiğine ve hiçbir ülkenin tek bir kaynaktan doğalgaz almayı tercih etmeyeceğine ve Avrupa'nın doğalgaz kaynaklarını çeşitlendirmek isteyeceğine dikkat çekti. 
     -TİCARET MUTLAKA DENGELİ OLMALI- Devlet Bakanı Keçiciler, Türkiye ile İran arasındaki karşılıklı ticaretin mutlaka dengeli hale getirilmesi gerektiğini de vurguladı. 
     1993 yılına kadar dengeli olan karşılıklı ticaretin o tarihten bu 
     yana sürekli Türkiye aleyhine açık verdiğini belirten Keçeciler, 2000 yılında Türkiye'nin İran'dan 820 milyon dolarlık mal aldığını, karşılığında 235 milyon dolarlık mal sattığını, ''tek taraflı çıkara dayalı, dengesiz bir ticaretin uzun süre devam edemeyeceğini'' söyledi. 10 Aralık'ta İran'dan doğalgaz alımı ile birlikte bu açığın daha da büyüyeceğine dikkat çeken Keçeciler, ''gelecek yıl 4 milyar metreküp gaz alacağız. Bu, bugünkü fiyatlarla ticaret açığının 250 milyon dolar daha artması demektir. Bu dengesizliği azaltacak formüller bulmak. Bunları karara bağlamak lazım'' dedi. KEK toplantıları için Tahran'a doğalgaz alımını başlatarak geldiklerini belirten Keçeciler, ''biz doğalgaz alımını başlatarak buraya geldik. İran yetkililerinin ve özel sektörünün bizden mal almasını istiyoruz'' dedi. İki ülke arasındaki ticaretin artması ve ticaretin daha dengeli hale gelmesi için iki ülke ekonomisinin uyumlu hale gelmesinin de önemli olduğunu belirten Keçeciler, İranlı yetkililere, ekonomilerini biran önce korumacı bir ekonomi olmaktan çıkarıp, serbest pazar ekonomisini haline getirmelerini tavsiye ettiklerini kaydetti ve ''İran'ın korumacı ekonomi anlayışını biran evvel terk etmesi lazım. Türkiye olan ticarette bir takım kolaylıklar getirmelerini bekliyoruz. Türkiye başta olmak üzere komşuları ile gümrük ilişkilerinde serbestlik getirsinler'' dedi. Keçeciler, İran'ın Türk TIR'larından sınırda 560 dolar akaryakıt farkı almasının serbest ticaretin önünde bir engel olduğunu belirterek, bu uygulamaya biran önce son vermesini istedi ve bu uygulama devam ettikçe Gürbulak sınır kapısındaki sorunların çözülemeyeceğini söyledi. 
     






</TEXT>
</DOC>
