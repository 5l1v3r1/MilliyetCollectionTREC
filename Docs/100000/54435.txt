<DOC>
<DOCNO> 54435 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/28/ekonomi/eko03.html </URL>
<DATE> 2001/11/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Mercedes’in kazası kan davasına dönüştü 
</HEADLINE>
<TEXT>

     ŞULE YÜCEBIYIK 

     Dört yıl önce, Karapınar yakınlarında bir yakıt tankeri ile çarpışma sonucunda alev alarak 49 kişinin ölümüne yol açan Mercedes 0433 kazası, Mercedes Benz Türk firması ile otobüs şirketi İpek Turizm arasında adeta bir kan davasına dönüştü. 
     Mercedes Benz Türk yetkilileri, Karapınar’da yaşanan kazanın hemen ardından İpek Turizm’in sahiplerinin kendilerini arayarak para istediklerini aksi halde olayı kapatmayarak firmanın itibarını zedelemekle tehdit ettiğini öne sürdüler. Yetkililer, maddi taleplerin hiçbirini kabul etmedikleri için İpek Turizm’in saldırılarına maruz kaldıklarını ifade ettiler. 
     
"Düzeltilecek birşey yok"      Karapınar Asliye Mahkemesi’nin 0403 model otobüslerin geri çağrılması kararı için temyize gidecek olan Mercedes Benz Türk yetkilileri, otobüslerin AB standartlarına uygun olduğunu savunarak "Düzeltilecek hiçbir şey yok" dediler. 
     Mercedes Benz Türk tarafından tehditle suçlanan İpek Turizm’in Yönetim Kurulu Başkanı Derviş Binboğa ise Mercedes’ten hakları olan tazminat dışında para talep etmediklerini’ söyledi. "Mercedes bu iddiasını ispat etsin, ben bu davadan çekileceğim" diyen Binboğa, firmanın bugüne kadar sağlam hiçbir kanıt getiremediğini ifade etti. 
     
Belgesel film hazırlanıyor      Binboğa şöyle devam etti "Asıl onlar beni pes ettirmeye çalıştılar. Araya TÜSİAD’ı soktular, 100 milyarlık dava açtılar. Ama susmayacağım. Türkiye’de ve Avrupa’da düzenleyeceğim basın toplantılarıyla dünyaya rezil edeceğim" dedi. Binboğa, Türkiye’nin ünlü yönetmenlerinden birinin Mercedes kazası ile ilgili bir belgesel çektiğini belirterek "Bu belgesel önce Türk, sonra dünya TV’lerinde yayımlanacak. O zaman herkes ayağa kalkacak" diye konuştu. 
     
2 bin 240 otobüs geri çağrılabilir      Karapınar Asliye Ceza Mahkemesi’nin 0 403 model Mercedes otobüslerle ilgili aldığı geri çağırma kararı, 1995 - 1998 yılları arasında üretilip iç pazara sunulan 2 bin 240 otobüsü kapsıyor. 
     Kararı temyiz için Yargıtay’a başvuran Mercedes Benz Türk, bunun reddedilmesi halinde bu otobüsleri geri çağıracak. 1966 yılından bu yana Türkiye’de faaliyet gösteren otobüs ve kamyon üreticisi Mercedes Benz Türk AŞ’nin yüzde 68’lik çoğunluk hissesi dünyanın üçüncü büyük otomotiv üreticisi Daimler Chrysler’e ait. Bu yıl, ağır vasıta üretimi için 200 milyon dolarlık yatırım yapan Mercedes’in 2000 yılı ihracat geliri 182.5 milyon dolar. 
     



 EKONOMİ 














</TEXT>
</DOC>
