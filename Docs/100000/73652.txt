<DOC>
<DOCNO> 73652 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/20/son/sonspo23.html </URL>
<DATE> 2002/03/20/ </DATE>
<TIME>  </TIME>
<AUTHOR>  </AUTHOR>
<HEADLINE>
İtalyanların Şampiyonlar Ligi'ne 4 takımla katılması tehlikede.. 
</HEADLINE>
<TEXT>

     Avrupa kupalarında son 3 yıldır başarılı olamayan İtalyan futbol takımlarının 2003-2004 
     sezonunda Şampiyonlar Ligi'nde 4 yerine 3 takımla temsil edilme riskleri bulunuyor. UEFA tarafından hesaplanan ülke puanlarına göre Avrupa kupalarına en fazla takım gönderen ülkelerin başında gelen İtalya, alınan kötü sonuçlar sonrasında bu özelliğini kaybetme riskine girdi. Gelecek yıl da Şampiyonlar Ligi'ne 4 takımla katılacak olan İtalya'nın, çok büyük olasılıkla 2003-2004 sezonunda 1 eksikle, 3 takımla temsil edileceği belirtiliyor. Şampiyonlar Ligi'nde bu sezon 4 takımla katılan İtalya'da Parma ön elemede, Lazio birinci turda, Juventus ve Roma ise ikinci turda elendi. UEFA'nın hesaplarında İngiltere ve İspanya'nın ortalamalarının İtalya'yı geçmek üzere olduğu ve Yunanistan'ın da yaklaştığı görülüyor. İtalya Milli Takımı Teknik Direktörü Giovanni Trapattoni, İtalyan takımlarının kötü sonuçlar almasıyla ilgili, ''Futbolumuzun etrafında çok fazla öfke var. Bu biriken yüksek tansiyondan sonra her hafta takımlarımızın tekrardan toparlanmaları çok zor oluyor. 3 yıl yurtdışında Bayern Münih-Almanya görev yaptım, iyi biliyorum. Oradaki tansiyon bizdekinde daha az'' yorumunda bulundu. Öte yandan, Şampiyonlar Ligi'nden elenmesi Roma'nın borsadaki hisselerinin düşmesine neden oldu. Milano borsasında Roma'nın hisseleri yüzde 20 düşüşle güne başlarken, öğleden sonra düşüsün yüzde 14,8 düzeyinde kaldığı görüldü. 
     






</TEXT>
</DOC>
