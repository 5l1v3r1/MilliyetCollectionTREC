<DOC>
<DOCNO> 97910 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/25/son/sondun17.html </URL>
<DATE> 2002/07/25/ </DATE>
<TIME>  </TIME>
<AUTHOR>  </AUTHOR>
<HEADLINE>
The Guardian "Cem politikasını belirginleştirmeli" 
</HEADLINE>
<TEXT>

     İngiltere'de yayınlanan The Guardian gazetesi, Yeni Türkiye Partisi Genel Başkanı İsmail Cem'in vaat ettiği yeniliklerle ilgili politikalarını daha belirgin hale getirmesi gerektiğini yazdı. 
     Gazete konuyla ilgili haber-yorumunda, gelişmeleri özetlerken, Yeni Türkiye Partisi'nin iskeletinin ortaya çıktığını hatırlattı ve bir İngiliz deyişiyle ''şimdi artık bu iskeletin üzeri etle kaplanmalı'' dedi. 
     Yaklaşan seçimin Cem'e, politikalarını daha belirgin hale getirme baskısı yaptığını belirten gazete, ''Cem'in iki hafta önce partisinden istifası bir politik depremdi'' ifadesini kullandı. 
     Cem'in partisinin kuruluşuyla ilgili ilk heyecanın geçmesinin ardından, geride yanıtlanmaya muhtaç pek çok soru kaldığını yazan Guardian gazetesi, Cem'in partisinin başarılı olabilmesi için orta direği oluşturan geniş kitlelerden destek alması gerektiğini savundu. 
     Gazete, Cem'in merkez ve merkez sağdaki ''yüzer-gezer'' seçmenin oylarına da ihtiyaç duyacağını öne sürerken, İsmail Cem'in bu seçmeni çekecek bazı politikalar üretmesi gerektiğini ifade etti. 
     Cem'in halen bazı dış politik konularda da sessiz kalmayı tercih ettiğini yazan gazete, bunların başında Irak'a muhtemel bir operasyonun geldiğini, eski Dışişleri Bakanı'nın bu konudaki görüşlerini şimdilik ortaya koymak istemediğini bildirdi. 
     Cem için Türkiye'nin dış politikadaki ilk hedefinin Avrupa Birliği üyeliği olduğunu belirten Guardian, ''Ona göre Irak konusu sadece Türkiye'nin dikkatini bu hedeften dağıtacak bir unsur olabilir'' yorumunda bulundu. 
     





</TEXT>
</DOC>
