<DOC>
<DOCNO> 85908 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/24/son/soneko10.html </URL>
<DATE> 2002/05/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Derviş ve Çakan'dan ortak açıklama... 
</HEADLINE>
<TEXT>

     Enerji ve Tabii Kaynaklar Bakanlığı'nın, enerjide imzalanmış sözleşmelere taraf şirketleri en kısa zamanda müzakereye davet etmesi görüşü benimsendi. 
     Buna göre müzakereler, Hazine'nin katılımıyla Elektrik piyasası kanununun hedefleriyle birlikte, ülkenin enerji arz-talep dengesi de dikkate alınarak, müştereken biran evvel sonuçlandırılacak. 
     Ekonomiden sorumlu Devlet Bakanı Kemal Derviş ile Enerji ve Tabii Kaynaklar Bakanı Zeki Çakan, ortak yazılı açıklama yaptı. 
     Açıklamada, Elektrik Piyasası Kanunu'nun geçen yıl yürürlüğe girdiği hatırlatılırken, bu kanun ile kaliteli, sürekli, düşük maliyetli enerji üretilmesi ve rekabet ortamında özel hukuk hükümlerine göre faaliyet gösterecek bir piyasanın oluşturulmasının amaçlandığı kaydedildi. 
     Özel sektörün enerji sektörüne önemli ve değerli olabilecek katkısı yeni rekabetçi yapı çerçevesinde gerçekleştirilmesi gerektiği ifade edilen açıklamada, şöyle denildi 
     ''Anayasa Mahkemesi'nin söz konusu Kanun'un geçici 4 ve 8. 
     maddelerinin iptali istemiyle açılan davalar sonuçlanarak, gerekli kararlar Resmi Gazete'de yayımlanmıştır. Anayasa Mahkemesi Kararına konu sözleşmelerin, yukarıda belirtilen hususlar çerçevesinde değerlendirilmesinde kamu yararı bulunmaktadır. İmzalanmış sözleşmelere taraf şirketlerin, Enerji ve Tabii Kaynaklar Bakanlığı tarafından bu anlayışla en kısa zamanda müzakereye davet edilmesi ve müzakerelerin, Başbakanlık Hazine Müsteşarlığı'nın katılımıyla Elektrik Piyasası Kanununun hedefleriyle birlikte, ülkenin enerji arz-talep dengesi de dikkate alınarak, müştereken biran evvel sonuçlandırılması önem taşımaktadır.'' Açıklamada, bu yaklaşımın, uzun dönemde enerji sektöründe faaliyette bulunmaya niyetli yerli ve yabancı yatırımcılara, ''sürdürülebilir ve verimli bir çalışma ortamı'' sağlayabileceğine dikkat çekildi. 
     





</TEXT>
</DOC>
