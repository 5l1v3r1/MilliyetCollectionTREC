<DOC>
<DOCNO> 78648 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/16/son/sondun30.html </URL>
<DATE> 2002/04/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Cem ve Papandreu Ortadoğu gezisinin tarihi belli değil 
</HEADLINE>
<TEXT>

     Yunanistan Hükümet Sözcüsü Hristos Protopapas, Dışişleri Bakanı İsmail Cem ve Yunanistan Dışişleri Bakanı Yorgo Papandreu'nun Ortadoğu'ya yapmayı planladıkları ziyaretin tarihinin henüz belli olmadığını söyledi. 
     Protopapas, basın toplantısında, Cem ve Papandreu'nun bu girişimlerinin gerek Yunanistan gerekse Türkiye'de olumlu karşılandığının altını çizdi. 
     
     Yunan basını 
     Yunan basını ise Cem ve Papandreu'nun Ortadoğu ziyaretlerinin askıya alındığını yazdı. 
     İsrail Dışişleri Bakanı Şimon Peres'in Cem ve Papandreu'nun girişimini desteklediğini, Başbakan Ariel Şaron'un ise karşı çıktığını öne süren gazeteler, Atina ve Ankara'nın halen Dışişleri Bakanlarının bölgeye gitmesi halinde Filistin Lideri Yaser Arafat ile görüşme garantisi alamadıklarını belirttiler. 
     ABD Dışişleri Bakanı Colin Powell'ın İsrail'e yaptığı ziyaretin başarısızlıkla sonuçlanmasının Türk-Yunan arabuluculuk girişimini iyice çıkmaza soktuğu yorumunu da yapan Yunan basını, ''Cem ve Papandreu, zaten girişimlerinin başarılı olamayacağını biliyorlardı. 
     Bu girişimlerinin ana hedefi Türk-Yunan yakınlaşmasının daha da derinleşmesiydi. Ayrıca, bu girişimle her iki ülkedeki yakınlaşmaya karşı çıkan çevrelere mesaj vermiş oldular'' yorumunu yaptı. 
     Gazeteler, Türkiye'deki ''milliyetçi çevrelerin'' Cem'in Papandreu ile birlikte Ortadoğu'ya gitme girişimini sert bir dille eleştirdiklerini de yazdılar. 
     
     Papandreu'nun açıklaması 
     Öte yandan, Dışişleri Bakanı Papandreu, Ortadoğu krizinin tüm Arap dünyasını içine çekmesi ve Yunanistan ile Avrupa'yı tehdit etmesinin söz konusu olduğunu söyledi. 
     Papandreu, Atina'da yayımlanan Ta Nea gazetesinde yayımlanan demecinde, krizin genişlemesinin gözle görülebilecek sonuçları dışında Avrupa ve Yunanistan'da pek çok şeyin değişmesine yol açabileceğini vurguladı. 
     Papandreu, bu değişikliklere örnek olarak intihar saldırılarının Avrupa'ya ''ithali'' ve petrol fiyatlarının artması olasılıklarını gösterdi. 
     





</TEXT>
</DOC>
