<DOC>
<DOCNO> 85724 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/23/son/sonspo06.html </URL>
<DATE> 2002/05/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Kartal imzaya doymuyor... Kaan Dobra da Beşiktaş'ta... 
</HEADLINE>
<TEXT>

     Birinci Süper Futbol Ligi'nde transferin en faal kulübü olarak dikkati çeken Beşiktaş, Kocaelispor'un Polonya asıllı futbolcusu Kaan Dobra'yı da renklerine kattı. 
     Kaan Dobra, Akaretler'deki kulüp binasında düzenlenen imza töreniyle, kendisini 2 yıllığına Beşiktaşlı yapan ön anlaşmaya imza attı. 
     İmza törenine, Beşiktaş Kulübü Asbaşkanı Haşmet Bedii Kürüm ile futbol takımı menajeri Sinan Engin de katıldı. 
     Kaan Dobra, imza töreni sonrası, yeni sezonda giyeceği 8 numaralı kendi adını taşıyan Beşiktaş formasıyla gazetecilere poz verdi. 
     Polonya asıllı futbolcu, Beşiktaş'a geldiği için çok mutlu olduğunu söylerken, siyah-beyazlı forma altında elinden geleni yapacağını kaydetti. 
     Kulüp asbaşkanı Kürüm ise Kaan Dobra'nın, transferini çok istedikleri futbolcular arasında yer aldığını vurgulayarak, bu oyuncuyla sözleşme imzaladıkları için memnuniyetini dile getirdi. 
     Dış transferde faal günler geçiren siyah-beyazlılar, daha önce de Sergen Yalçın, Serdar Topraktepe, Zafer Demiray ve Tolga Doğantez ile ön anlaşma imzalamış, Aly Faryd Camilo Mondragon'un da bonservisini Fransa'nın FC Metz kulübünden almıştı. 
     
     8 SEZONDUR TÜRKİYE'DE 
     Polonyalı Roman Dobrowski, 1994-95 sezonunda Türkiye'ye geldi ve aralıksız 8 sezon Kocaelispor'da forma giydi. 
     Yeşil-siyahlı kulüpte Türk vatandaşlığına geçen ve ''Kaan Dobra'' adını alan 30 yaşındaki futbolcu, orta alan ve forvette görev yapıyor. 
     Kaan Dobra, özellikle hızı ve uzaktan attığı sert şutlarla futbolseverlerin dikkatini çekiyor. 
     





</TEXT>
</DOC>
