<DOC>
<DOCNO> 86953 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/30/son/sondun08.html </URL>
<DATE> 2002/05/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Pakistan nükleer silah kullanmayı göze aldı 
</HEADLINE>
<TEXT>

     Pakistan'ın, Hindistan'ın saldırması halinde nükleer silah kullanmayı göze aldığı bildirildi. 
     Birleşmiş Milletler'de BM basın toplantısı düzenleyen Pakistan'ın BM Daimi Temsilcisi Büyükelçi Münir Ekrem, ''Hindistan tarafından yapılacak konvansiyonel bir saldırı karşısında nükleer silah kullanmayacağız demek, Hintlilere, Pakistanlıları öldürme konusunda açık çek vermektir'' dedi. 
     ''Saldırıya uğramadığı takdirde Pakistan'ın ilk saldıran olmayacağını'' vurgulayan Büyükelçi Ekrem, buna karşın ''nükleer silahı ilk biz kullanmayacağız gibi bir doktrine bağlı olmadıklarını'' söyledi. Ekrem, Hindistan silahlı kuvvetlerinin Pakistan ordusundan daha büyük olduğuna da dikkat çekti. 
     ''Şiddete başvurmanın kanunsuz sayılması halinde biz de nükleer silah kullanmama ilkesini kabul ederiz. Ancak Hindistan'a, konvansiyonel silahlar aracılığıyla Pakistanlıları öldürme konusunda açık çek veremeyiz'' diyen Münir Ekrem, ''Bu durumda biz de her yola başvurarak kendimizi savunuruz'' diye konuştu. 
     ''Uluslararası toplumun, gerginliğin tırmanmasından kaygı duymakta haklı olduğunu'' kaydeden Pakistan temsilcisi, ''İyi niyet ve sağduyunun üstün geleceğine ve Hindistan'ın Pakistan'a karşı bir kez daha şiddete başvurmayacağına inanıyoruz'' diye konuştu. 
     Keşmir sorunu ve İslamcı militanların saldırıları yüzünden nükleer güce sahip Hindistan ve Pakistan savaşın eşiğine gelmiş bulunuyorlar. 
     Taraflar, geçen Aralık ayından bu yana sınır bölgesine yaklaşık 1 milyon kişilik kuvvet yığdılar. 
     BM tarafından 1948 yılından bu yana kabul edilen karar tasarıları, Keşmir halkının kendi geleceğini kendisinin tayin etmesini öngörüyor. 
     Ancak bu kararlara rağmen Keşmir'de bir türlü referandum yapılamıyor. 
     





</TEXT>
</DOC>
