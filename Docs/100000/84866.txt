<DOC>
<DOCNO> 84866 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/19/spor/spo07.html </URL>
<DATE> 2002/05/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Transfer dosyası 
</HEADLINE>
<TEXT>

     Veysel, Gençler’de 
     DENİZLİSPOR’UN golcü futbolcusu Veysel Cihan, Gençlerbirliği ile sözleşme imzaladı. Teknik direktör sorununu Ersun Yanal ile çözen Başkent ekibi, dün de Veysel’le iki yıllık mukavele yaptı. Denizli Başkanı Mustafa Baysal, "Yazıklar olsun. İki gün içinde sözünden döndü" dedi. Ayrıca alt yapının futbolcusu olan ve Sloven Ligi’nde mücadele eden Damir de geri çağrıldı. Kaleci için de Yozgatlı Gökhan ile görüşülüyor. 
     
     Korhan öfkesi 
     ÜÇÜNCÜ Lig’de Petkimspor, Gençlerbirliği Başkanı İlhan Cavcav’ın Korhan için yetiştirme bedelini düşük tutmak amacıyla uyguladığı plana sert tepki gösterdi. Başkent ekibi, Göztepe’de kiralık oynayan bu futbolcuyu ASAŞ üzerinden alınmış olarak gösterip, 250 milyar yetiştirme bedeli yerine 16 milyar lira ödeme yolunu tercih etmişti. Petkimspor Başkanı Fatih Tanfer, "Kulüpler Birliği Başkanı’na bu yakışır mı " dedi. 
     
     Aydın köpürdü 
     ANKARAGÜCÜ Başkanı Cemal Aydın, Gençlerbirliği ile anlaşan Ersun Yanal’a ateş püskürdü. Yanal’ın, kulübe ait bilgisayar programını da götürdüğünü ileri süren Aydın, "Kendisi bana Gençlerbirliği’ne gitmeyeceğine dair gelip, çocuğunun üzerine yemin etti. Yaptığı hareketi kendime küfür olarak sayıyorum. Ersun Yanal’dan sözleşmesindeki miktarı da mutlaka alacağım" diye konuştu. 
     
     Tütüneker kaldı 
     YİMPAŞ Yozgatspor Başkanı Mehmet Kaplan, istifasının kabul edilmemesinin ardından yeni sezon için kolları sıvadı. Daha önce prensip anlaşmasına varılan teknik direktör Uğur Tütüneker ile bir yıllık sözleşme imzalayan Kaplan, 30 kişiden oluşan transfer listesindeki futbolcularla yarından itibaren görüşmelere başlayacaklarını söyledi. Antti’ye Denizlispor’un, İlhan’a ise Gaziantepspor’un talip olduğu bildirildi. 
     



 SPOR 






















</TEXT>
</DOC>
