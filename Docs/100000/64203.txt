<DOC>
<DOCNO> 64203 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/26/dunya/dun01.html </URL>
<DATE> 2002/01/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Namaz gösterisi 
</HEADLINE>
<TEXT>

Zincirli-maskeli El Kaideci esir fotoğraflarının etkisini silmek isteyen ABD, tutuklulara medya önünde namaz kıldırdı 
     DIŞ HABERLER SERVİSİ 

     Guantanamo’daki askeri üste tutulan Taliban ve El Kaideci esirleri elleriyle ayaklarından zincirlenmiş, gözleri ve kulakları kapatılarak diz çöktürülmüş halde gösteren fotoğrafların yayımlanmasıyla bütün dünyanın şimşeklerini çeken ve bu yüzden tam bir propaganda hezimeti yaşayan ABD, bu kez "namaz atağı" başlattı. 
     Bu çerçevede Amerika’dan getirtilen bir asker imam, fotoğraf makineleri ve kameralar eşliğinde 158 esire namaz kıldırdı. 
     Önceki gece üsse gelen Bangladeş asıllı Amerikalı imam, Deniz Teğmen Abuhena Seyful - İslam, yerel saatle 05.17’de Arapça ezan okuyarak esirleri namaza davet etti. O güne kadar Arapça bilen bir tercümanın günde beş kez gelip "namaz saati geldi" uyarısı yapmasıyla namaz vakitlerini ayarlayan Taliban ve El Kaideciler, şaşkınlıkla karışık bir memnuniyet içinde sabah namazlarını kıldı. 
     Öğle namazı ise medyanın nezaretinde kılındı. 158 esir 2’ye 2.5 metrelik kafeslerinin içinde namaz kılarken, Amerikalı asker imam da kıbleyi gösteren direğin dibinde durdu. 
     



 DÜNYA 











</TEXT>
</DOC>
