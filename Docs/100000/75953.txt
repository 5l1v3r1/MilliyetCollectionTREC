<DOC>
<DOCNO> 75953 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/02/son/sondun09.html </URL>
<DATE> 2002/04/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Ortadoğu'da bir yanda idamlar, bir yanda barış çabaları 
</HEADLINE>
<TEXT>

     Ortadoğu'da şiddet tüm hızıyla devam ederken, Beytüllahim'de İsrail ile işbirliği yaptığı sanılan 3 kişinin idam edildiği bildirildi. 
     Filistin kaynakları, İsrail ile işbirliği yaptıkları gerekçesiyle 3 Filistinlinin Beytüllahim'deki bir Filistin karakolunda idam edildiklerini belirttiler. 
     İdamların, İsrail ordusunun Beytüllahim'i kuşattığı, yakınlardaki Deheyşe mülteci kampını işgal ettiği sırada infaz edildiği belirtiliyor. 
     Bu arada, Rusya, Mısır, Almanya ve İspanya dışişleri bakanları, Ortadoğu'daki kan gölünün durmasını istedi. 
     Ortadoğu barış sürecinin hamilerinden Rusya'nın Dışişleri Bakanıİgor İvanov'un, Mısır Dışişleri Bakanı Ahmed Mahir, Almanya Dışişleri Bakanı Joschka Fischer ve İspanya Dışişleri Bakanı Josep Pique ile dün yaptığı telefon görüşmelerinde Ortadoğu'daki kan gölünün durmasının gerekliliği vurgulandı. 
     Rusya Dışişleri Bakanlığı tarafından yapılan yazılı açıklamada, ''İsrail ile Filistin arasındaki derin görüş ayrılıklarının çözüme kavuşturulması için bile olsa taraflar güç kullanımının umut vaat etmediği konusunda anlaşmaya varmış durumdalar'' denildi. 
     Açıklamada, dışişleri bakanlarının BM Güvenlik Konseyi'nin ateşkes ve İsrail askerlerinin Batı Şeria'daki işgal ettiği topraklardan çekilmesini öngören 1402 sayılı kararının uygulanması için acil çağrıda bulundukları belirtilirken, İvanov'un Rusya'nın İsrail ve Filistinli yetkililer ve ilgili taraflarla müzakerelere devam edeceğini söylediği kaydedildi. 
     Öte yandan, İsrail tarafından sınırdışı edilen Fabienne Gillmann, Florence Miquel ve Eşref Kessaissia'nın dün akşam Tel Aviv'den Fransa'ya geldiği bildirildi. 
     Ramallah'taki karargahında sıkıştırılan Filistin Devlet Başkanı Yaser Arafat ile görüştükten sonra, Fransız Köylü Konfederasyonu Başkanı, çiftçi ve küreselleşme karşıtı Jose Bove ile birlikte yakalanan 3 barışseverin yorgun olduğu ve on kadar yandaşı tarafından başkent Paris'teki Roissy Havaalanı'nda karşılandığı belirtildi. 
     Gillmann, havaalanında yaptığı açıklamada, ''Arafat'ın binasında 30 kadar barışsever bulunuyor. Binada elektrik, su ve yiyecek yok. Ortam gergin, odalar çok küçük, sıcak ve dumanaltı. Çok insan var'' dedi. 
     






</TEXT>
</DOC>
