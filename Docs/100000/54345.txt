<DOC>
<DOCNO> 54345 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/27/son/sondun17.html </URL>
<DATE> 2001/11/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Kızılhaç, Ladin'in öldürülmesine karşı 
</HEADLINE>
<TEXT>

     Uluslararası Kızılhaç Teşkilatı ICRC , Suudi terör şefi Usame Bin Ladin ve yardımcılarının peşindeki Amerikan askerlerine ''gördüğün yerde öldür'' emri verilmesinin, insanlık yasalarını ihlal edeceği uyarısında bulundu. 
     ICRC Genel Müdürü Paul Grossrieder, Reuters televizyonuna yaptığı açıklamada, çatışmalarda ele geçirilen esirlerin öldürülmemesi gerektiğini, bunun uluslararası insanlık yasalarının en temel kuralı olduğunu söyledi. 
     Grossrieder, ICRC'nin, Taliban yanlısı güçlerin önceki gün isyan çıkardığı, Afganistan'ın kuzeyinde bulunan Mezar-ı Şerif kentindeki cezaevinden yaklaşık 100 yaralıyı tahliye ettiğini belirtti. 
     ICRC Genel Müdürü, Kuzey İttifakı'nın bugün bastırıldığını açıkladığı isyanda ölü sayısı hakkında kesin rakam veremeyeceğini, ancak olaylarda yüzlerce kişinin ölmüş olabileceğini belirtti. 
     Grossrieder, ICRC'nin, Taliban'ın elinde tuttuğu bölgelerden çekilmeye başlamasıyla ele geçirilen çok sayıda esire ulaşılması konusunda Kuzey İttifakı ile temas halinde olduğunu da kaydetti. 
     İsyandan önce Mezar-ı Şerif'te 150 esiri ziyaret ettiklerini ifade eden Grossrieder, bu esirlerin durumuyla ilgili açıklama yapmadı. 
     






</TEXT>
</DOC>
