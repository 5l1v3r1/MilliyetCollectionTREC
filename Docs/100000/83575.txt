<DOC>
<DOCNO> 83575 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/12/son/soneko02.html </URL>
<DATE> 2002/05/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye, dünyanın en büyük 17. ekonomisi... 
</HEADLINE>
<TEXT>

     Türkiye, satınalma gücü paritesiyle SGP 2000 yılı verileri ile 459 milyar dolarlık milli gelirle Avustralya'nın ardından dünyanın 17'inci büyük ekonomisi oldu. 1997 yılında 16'ıncı büyük ekonomi olan Türkiye, 1999 yılında 18'inciliğe düşmüştü. 
     Dünya Bankası verilerinden derlenen bilgiye göre, dünyanın en büyük ekonomisi olan ABD, 2000 yılında SGP ile 9 trilyon 601 milyar dolar milli gelirle açık farkla birinci sıradaki yerini korudu. ABD'yi 4 trilyon 951 milyar dolarla Çin, 3 trilyon 436 milyar dolarla Japonya, 2 trilyon 375 milyar dolarla Hindistan, 2 trilyon 47 milyar dolarla Almanya izledi. 
     Dünya Bankası rakamlarına göre, 2000 yılında, Fransa 6., İngiltere 7., İtalya 8. olurken, Brezilya 9., Rusya 10., Meksika 11., Kanada 12., Güney Kore 13., İspanya 14., Endonezya 15., Avustralya 16. oldu. Türkiye 17. sırayı alırken, Türkiye'yi Arjantin, Hollanda, Güney Afrika, Tayland, İran ve Polonya izledi. 
     Türkiye, 2000 yılında, 15. olan Endonezya'nın 137 milyar dolar, 16. olan Avustralya'nın 20 milyar dolar gerisinde, Arjantin'in 13, Hollanda'nın 47, Güney Afrika'nın 67, Tayland'ın 75, İran'ın 83, Polonya'nın 111 milyar dolar önünde yer aldı. 
     Türk ekonomisinin 2001 yılında da yüzde 9,4 gerilemesine rağmen, yine kriz yaşayan Arjantin dışında rakiplerinin oldukça önünde yer alması nedeniyle sıralamadaki yerini koruması bekleniyor. Türkiye, SGP ile 1990 yılında 17'inci iken, 1994 yılında 21'inciliğe indi. Daha sonra yeniden yükselişe geçerek 1996 yılında 17'inciliğe, 1997'de 16'ıncılığa çıkan Türkiye, 1998 yılında 17'inciliğe, 1999'da 
     18'inciliğe geriledi. Türkiye, 2000 yılında yeniden 17'inciliğe 
     yükseldi. 
     SGP açısından 23 ülke içinde ekonomik büyüklükte 17. olan Türkiye, 7 bin 30 dolarlık kişi başına geliriyle Çin, Hindistan, Endonezya, 
     Tayland ve İran'ı geride bıraktı ve 18'inci sırada yer aldı. Kişi başına gelirde de ABD, 34 bin 100 dolarla 23 ülke içinde birinciliğini korudu. ABD'yi 27 bin 170 dolarla Kanada, 27 bin 80 dolarla Japonya, 25 bin 850 dolarla Hollanda izledi. Dünyanın en büyük 23 ülkesi içinde 
     en yoksulu 2 bin 340 dolarla Hindistan olurken, bu ülkeyi 2 bin 830 dolarla Endonezya, 3 bin 920 dolarla Çin takip etti. Türkiye, cari milli gelirde de 2000 yılında 202.1 milyar dolarla İsveç ve Avusturya'nın ardından 22'inci sırada yer aldı. 
     





</TEXT>
</DOC>
