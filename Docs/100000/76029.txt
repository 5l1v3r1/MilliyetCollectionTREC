<DOC>
<DOCNO> 76029 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/02/son/sonspo17.html </URL>
<DATE> 2002/04/02/ </DATE>
<TIME>  </TIME>
<AUTHOR>  </AUTHOR>
<HEADLINE>
"Altın gol'' sağlığa zararlı.. 
</HEADLINE>
<TEXT>

     Türkiye Kupası'nda Beşiktaş ile Kocaelispor arasında yarın oynanacak olan karşılaşma öncesinde, Hacettepe Üniversitesi Spor Bilimleri Ve Teknolojisi Yüksek Okulu Spor Psikoloğu Yardımcı Doç. Dr. Ziya Koruç, uyardı ''Stres, bayan taraftarlarda adet dönemininin düzensizliği dahil, bir çok rahatsızlığa neden olur. Erkek taraftarları da daha saldırgan yapıyor.'' Turnuvalarda uygulanan ve normal sürenin berabere bitmesi halinde geçilen ve uzatma süresinde atılan '' Altın gol''le birlikte kaybedilen maçın, sporcular ve seyirciler üzerinde ''şok'' etkisi yaratttığı ve olumsuz psikolojik etkilerinin oluştuğu ifade edildi. 
     Yardımcı Doç. Dr. Ziya Koruç, yoğun stres ve kaygının bayanlarda adet döneminin gecikmesine ya da erken olmasına sebep olabileceğini belirterek, ''Bu farklı kişilerde farklı sonuçlar ortaya çıkarabilir. 
     Erkek seyircileri de saldırganlaştırabilir'' diye konuştu. 
     Koruç, en son Fenerbahçe'nin Ankara'da Gençlerbirliği ile yaptığı ve son saniyelerde yediği golle berabere kaldığı maçta olduğu gibi, taraftarların beklenmeyen tepkiler verebileceklerini kaydederek, şunları söyledi 
     ''Arka arkaya etki eden bir takım süreçler gelişebilir. Bir şeyin tam kazanıldığının düşünüldüğü anda kaybedilmesi, genel algı düzeyini olumsuz etkiler. Gözünüzün önünde olanları algılalayamadığınız gibi performansın düşmesine de neden olur. Bu, hakemler, sporcular ve seyirciler için de geçerlidir. Özellikle seyirci açısından daha kritik bir durum oluşturur. Kötü sonuçlar doğurabilir. Buna en iyi örnek, Fenerbahçe'nin Gençlerbirliği'nden son dakikada yediği gol. Arkasından bir çok olay çıktı. İnsanlar ne yaptıklarını bilmez hale geliyorlar ve saldırganlaşıyorlar. 
     Aynı olay ''Altın gol'' kuralının uygulandığı maçta da etkisini gösteriyor. Bu nedenle yarın yapılacak Beşiktaş-Kocaelispor maçını izleyen taraftarların daha duyarlı ve sakin olmaları gerekir.'' 
     






</TEXT>
</DOC>
