<DOC>
<DOCNO> 56225 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/08/son/sontur12.html </URL>
<DATE> 2001/12/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Web tasarımcısının intikamı böyle olur... 
</HEADLINE>
<TEXT>

     Antalya'da bir emlakçı için hazırladığı web sitesinin ücretini tahsil edemediğini öne süren web tasarımcısı, hazırladığı siteyi iptal edip, aynı web adresinden emlakçıyı küfürlü sözlerle teşhir ediyor. 
     Arapsuyu Mahallesi'nde faaliyet gösteren Kaymaz Turizm-Taşımacılık ve Emlak Şirketi sahibi Zeki Kaymaz ile bu şirkete web sayfası hazırlayan tasarımcı Salih Yasin Şeker arasında, ilginç bir alacak verecek tartışması yaşanıyor. 
     Yaklaşık 4 ay önce şirkete web sayfası hazırlaması istenen Salih Yasin Şeker adlı web tasarımcısı, ''www.kaymazlar.com'' sayfasını tamamlayarak, internet ortamına verdiği halde, parasını ödemeyen şirket sahibi Zeki Kaymaz'a, aynı web sayfasından küfür dolu mesajlar yayımlamaya başladı. 
     Web sayfasının hazırlanması için Zeki Kaymaz ile 400 milyon liraya anlaştığını belirten Salih Yasin Şeker 21 , Kaymaz'ın parayı ödememesi ve telefonlarına çıkmaması nedeniyle böyle bir yöntem bulduğunu söyledi. 
     Şeker, şunları söyledi 
     ''Bir arkadaşım aracılığıyla Zeki Kaymaz bana ulaşarak, kendi şirketine web sayfası hazırlamamı istedi. 400 milyon lira karşılığında anlaştık. Siteyi hazırlayıp, teslim ettiğim halde, 2 ay geçmesine rağmen bana bir kuruş ödemedi. Defalarca telefon açmama, e-posta göndermeme rağmen hiçbirine cevap vermedi. Ben de çok kızdım ve web sayfasını değiştirdim. 2 yıldır profesyonel olarak web tasarımcılığı yapıyorum. Bu bana ders oldu. Kapora almadan bir daha iş yapmayacağım.'' Memleketi Tokat'a gidebilmek için arkadaşlarından borç para aldığını sözlerine ekleyen web tasarımcısı Şeker, birkaç gün içerisinde sayfayı yayından kaldıracağını da kaydetti. 
     Zeki Kaymaz ise iddiaları reddederek, kendisinin mağdur durumda bulunduğu, Cumhuriyet Savcılığı'na suç duyurusunda bulunacağını söyledi. Kaymaz, ''Borcumu 4 taksitle ödeyecektim. Fakat bunu ödememe izin vermeden, web sayfasını değiştirerek, şahsıma hakaretler yağdırdı'' diye konuştu. 
     






</TEXT>
</DOC>
