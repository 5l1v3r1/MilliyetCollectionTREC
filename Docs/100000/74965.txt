<DOC>
<DOCNO> 74965 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/27/son/sontur17.html </URL>
<DATE> 2002/03/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Ecevit "İsrail - Filistin kavgası cinnete dönüştü.." 
</HEADLINE>
<TEXT>

     Başbakan Bülent Ecevit, İsrail ile Filistin arasındaki kavganın artık anlamsız bir cinayete, karşılıklı cinayete dönüştüğünü ve adeta cinnete düşüldüğünü belirterek, ''Kısa zamanda bu cinnetin artık son bulmasını istiyorum'' dedi. 
     Ecevit, ''Yarının Kurulması-Hedef 2023'' sloganlı Forum İstanbul Yüzyıl Konferansı'na katılarak bir konuşma yaptı. 
     Konuşmasına başlamadan önce üzücü bir olayla ilgili kısaca gözlemlerimi duyurmak istediğini ifade eden Ecevit, şunları kaydetti 
     ''O da dün gece İsrail'de yer alan çok acı, üzücü, suikast veya cinayet. Ve orada görevli olarak bulunan subayımız Sayın Toytunç maalesef yaşamını yitirdi ve Yüzbaşımız Sayın Özaslan da ağır yaralandı. Kendisinin kısa sürede iyileşmesini diliyorum. Sayın Binbaşıya Allah'tan rahmet diliyorum. Ailesine sabır ve tahammül gücü diliyorum. Bu vesileyle İsrail'deki durumdan şikayetlerimizi yineletmek isterim. 
     İsrail ile Filistin arasındaki kavga artık bir anlamsız cinayete, karşılıklı cinayete dönüştü ve cinnete düşülde adeta. Maalesef dünya da bu olaylar karşısında, bu acılar karşısında yeterli etkinlikte tepki göstermiyor. Biz bunun için çırpınıyoruz. Sürekli mektuplar yazarak, heyetler göndererek başka yollardan iki tarafı da bir araya getirmeye çalışıyoruz. Fakat maalesef bu olmadı. Son günlerde nihayet ABD devreye girmiş gibi görünüyor. Umarım ki öyledir. Kısa zamanda bu cinnetin artık son bulmasını istiyorum.'' 
     






</TEXT>
</DOC>
