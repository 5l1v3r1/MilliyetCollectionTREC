<DOC>
<DOCNO> 69176 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/23/son/sontur11.html </URL>
<DATE> 2002/02/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Rengini söyle karakterini öğren.. 
</HEADLINE>
<TEXT>

     Renkler çok zaman modaya, mevsime, giyilen elbiseye, kullanılan odanın cinsine göre değişir. Ancak, çoğu insan en fazla sevdiği renkler arasında bir tanesini hepsinden çok sever. İşte bu çok sevdiği renk o insanın karakter özelliğini de yansıtıyor. 
     İnternette, www.muneccim.com sitesinin, ''Renkler ve Karakteriniz'' adlı bölümünde kişilerin tercih ettiği renklere göre karakter özellikleri anlatılıyor. Sitede, mor rengi tercih eden kadının, ihtişam ve lükse son derece bağlı olduğu yer alırken, bulaşıktan hiç şikayet etmeyen ev kadınlarının da daha ziyade kahverengi arasından çıktığı belirtiliyor. 
     
     Renkler ve karakterler 

     Kadınların ve erkeklerin tercih ettiği renklere göre karakterleri şöyle 
     Beyaz Seven Kadınlar Bu kadınlar, bilerek veya bilmeyerek, kalben ve zihnen temiz olduğunu ortaya koyuyor demektir. Değer bilen, alçak gönüllü, asil ve naziktir. Parlak ziyafetler ve neşeli partiler ona pek cazip değildir. Bazen sert ve amansızdır. 
     Beyaz Seven Erkekler Bütün erkeklerin içinden beyazı seçen bir erkeğin asla korkak olmayacağına emin olabilirsiniz. Gayet sakin ve sabit bir insandır ve asla heyecanını dışarıya yansıtmaz. Çok alçakgönüllü ve enerjik olurlar. Çalışkan oldukları için kendilerini eğlenceye verebilmeleri nadirdir. 
     Sarıyı Seven Kadınlar Parlak ve koyu sarıyı tercih eden kadınlar dedikoducu olmaya meyillidirler. Durmadan konuşmayı severler ancak, konuşmaları hafif mevzulardır. Ağır ve yüksek konularda konuşmayı hiç sevmezler. İyiliği üzerinde olduğu zaman herkese yardım etmeyi severler. 
     Sarıyı Seven Erkekler Renklerin içinden renk seç denildiği zaman sarıyı seçen erkekler, bilmeyerek biraz korkak olduğunu itiraf ediyor demektir. Herkesle oldukça iyi geçinmelerine rağmen kadın arkadaşları biraz azdır. 
     Turuncu Rengini Tercih Eden Kadınlar Sıcak kanlı, sıcak kalpli ve dost tabiatlı insanlar olurlar. Bu rengi tercih eden kadın, sakin mizaçlı ve kontrolünü kolay kolay kaybetmez. Kızdığı zaman bağırıp çağırmaz. 
     Turuncu Rengini Tercih Eden Erkekler Aynı rengi tercih eden kadınlar kadar karakter sahibidirler. Müsamahakar ve sabırlı olurlar, ama hoşlanmadıkları şeylere asla göz yummazlar. Bu tip babalar bilhassa çocukların sevgilisi olurlar. 
     Pembe Seven Kadınlar En önemli özellikleri daima neşeli olmalarıdır. Bu kadınlar, mutlu ve hafif kalplidirler. Sadece neşe için yaşamazlar. Hayatın ciddi konularla dolu olduğunu bilirler. 
     Coşkun, ateşli ve fırtınalı oldukları pek nadirdir. 
     
     Dans etmeyi sevenlerin tercihi kırmızı 

     Nar çiçeğinden, gelincik rengine kadar çeşit çeşit olan kırmızı, insanın üzerinde canlandırıcı, heyecan verici bir etki bırakırken, bu rengi diğerlerine tercih eden kadınlar şen ve hayat dolu olurlar. 
     Kırmızıyı seven kadınlar, çabuk heyecana gelip, çabuk kızar ve öfkelenirken, dans edip şarkı söylemekten hoşlanır, aynı zamanda bu zevkleri tatmasını iyi bilirler. Gelecek hakkında uzun uzun planlar ve rüyalar kurmaktan hiç hoşlanmayan söz konusu kadınlar, herşeyi bir güne doldurmayı severler. 
     Kırmızıyı Seven Erkekler Hiçbir şeyden korkmayan kişilerdir. 
     Kırmızı seven erkeklerin çoğunluğu sadece cesurlukla kalmayıp kabadayı olurlar. Toplumun örf ve adetlerinden hoşlanmayarak her şeyi kendi bildikleri gibi yaparlar. 
     
     Ev kadının tercihi kahverengi 

     Kahverengiyi Tercih Eden Kadınlar Ev işinden hoşlanan, bulaşıktan hiç şikayet etmeden, adeta zevkle yıkayan ev kadınları daha ziyade kahaverengi arasından çıkar. Çoğu son derece dindar olurlar. Sabır ve sevgileri sonsuzdur. Onun için çok iyi bir anne olurlar. 
     Kahverengiyi Seven Erkekler Orijinaliteden mahrumlardır. En belli başlı vasıfları sade oluşlarıdır. Cicili bicili şeylerden hoşlanmazlar. Pek fazla para harcamazlar. Aile ve komşu anlaşmazlıklarında ara buluculuk yaparlar. 
     Yeşili Tercih Eden Kadınlar En belli başlı vasıfları, pratik zekalı ve hazır cevap olmalarıdır. Yeşili seven kadınların zihinleri durmadan işler. Çoğu dayanıksız ve tahammülsüzdür. Güç ve uzun bir işi yarı yolda bırakma mecburiyetinde kalırlar. 
     Yeşili Tercih Eden Erkekler Çoğu zaman huzursuz ve düşüncesizdirler. Sorumluluk hissi zayıftır. Görevlerini de pek o kadar ciddiye almazlar. 
     Mavi Seven Kadınlar Hisleri son derece derin olur. Sevindikleri zaman çok sevinirler. Böyle bir kadına bakarsanız bir an neşenin kanatlarıyla uçarken, biraz sonra ise hiç sebepsiz yahut en ufak sebepten kederin derin uçurumlarına yuvarlanmıştır. Çoğu zaman derin ve acı düşüncelere dalar gider. 
     Mavi Seven Erkekler Maviyi seven kadınlara göre biraz daha sakin. 
     Buna sebep hayatlarını kazanmak mecburiyetinde olmalarıdır. Maviyi seven erkek işadamıysa hislerine fren vurur. Sistemle değil, ilhamla çalışmayı tercih ederler. 
     
     Aristokratların rengi mor 

     Moru Seven Kadınlar İhtişam ve lükse son derece bağlı olurlar. 
     Tarih, yüksek sınırların, saray erkanının mora benzediklerini söyler. 
     Moru seven kadınlar arasında debdebeyi sevmeyen, servet, konfor, şöhret ve mevki elde etmek istemeyenleri pek nadirdir. Durmadan beğenilip iltifat yağmuruna tutulmadan kendilerini rahat hissetmezler. 
     Eğer severlerse, sevdikleri için yapmayacakları şey yoktur. Evcil hayvanlara karşı da sevgi ve ilgi duyar, onları beslerler. 
     Moru Seven Erkekler Hayatın pahalı ve lüks cephesini tercih ederler. Bir çalgılı gazinoda oturup bira içmek onlara işkence gelir. 
     Lüks bir kulüpte oturup şampanya içmekten aşağısını beğenmezler. 
     Sadece aristokrat fikirli olurlar ve demokrasi diye bir şey olduğunu kabul etmezler. 
     Kurşuniyi Seven Kadınlar Sessiz, sedasız becerikli kadınlar kurşuniyi her renge tercih ederler. Böyle kadınlar çok iyi bir iş kadını olurlar. 
     Kurşuniyi Seven Erkekler Beyin ve zeka ile halledilecek bir iş oldu mu kendilerine güvenirler. Ancak elleriyle bir iş halledecek olsalar bir çivi dahi çakamazlar. 
     Siyah Seven Erkekler Sert tabiatlı ve sert düşünceli olurlar. 
     Hayatın zevklerini günah sayarak mümkün mertebe soğuk bir hayat sürerler. Çoğu kötümser olur, hayatı adeta başka bir hayat için hazırlık sayarlar. 
     






</TEXT>
</DOC>
