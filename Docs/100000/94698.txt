<DOC>
<DOCNO> 94698 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/09/son/sontur02.html </URL>
<DATE> 2002/07/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Özkan, bazı milletvekilleriyle biraraya geldi 
</HEADLINE>
<TEXT>

     Devlet Bakanlığı ve Başbakan Yardımcılığı görevi ile DSP'den istifa eden Hüsamettin Özkan, Ankaralılar Vakfı'nda bazı milletvekilleriyle akşam yemeğinde biraraya geldi. 
     Devlet Bakanı Hasan Gemici, bakanlık görevlerinden istifa eden Recep Önal ve İstemihan Talay, DSP'den istifa eden milletvekilleri ve bazı DSP milletvekilleri ile eski Çankaya Belediye Başkanı Doğan Taşdelen'in de katıldığı yemek yaklaşık 2 saat sürdü. 
     Ankaralılar Vakfı'ndan ayrılırken gazetecilerin sorularını yanıtlayan DSP'den istifa eden Mersin Milletvekili Akif Serin, yemeğin moral yemeği olduğunu belirterek, ''Üzerimizden büyük bir yük kalktığını düşünüyoruz. Arkadaşlarla beraber olalım dedik'' diye konuştu. 
     Her şeyin daha güzel olacağını söyleyen Serin, ''Bu yeni oluşumla, yeni güzel bir gün yaşanacağına inanıyoruz. Önümüzdeki günlerde bu ortaya zaten çıkacak'' dedi. 
     Serin, ''Devlet Bakanı Kemal Derviş ve Dışişleri Bakanı İsmail Cem'in yeni oluşuma dahil olup olmayacağının'' sorulması üzerine, bu konuyu konuşmak için henüz erken olduğunu söyledi. 
     Herkesin özlediği bir formül olduğunu ifade eden Serin, ''İnşallah bu formül çok iyi bir şekilde kurulur ve sonunda Türkiye mutlu olur. 
     Çünkü biz popülizmden uzak bir yapı içinde Türkiye'ye hizmet etmek istiyoruz'' diye konuştu. 
     Serin, yeni oluşumda kaç kişinin olacağının sorulması üzerine, sayının 40'ı bulacağını söyledi. 
     Ankaralılar Vakfı'na gelen DSP'den istifa eden Amasya Milletvekili Gönül Saray Alphan da kararının ne olduğunun sorulması üzerine, kararının son derece açık olduğunu belirterek, ''Genç, dinamik ve demokrat inanıştaki milletvekillerine tarihi görevler düşüyor. Ve biz o görevleri layıkıyla yerine getirmeye çalışıyoruz'' diye konuştu. 
     Toplantıya katılan DSP İstanbul Milletvekili Erol Al da ''İstifa etmedim, etmeyi de düşünmüyorum'' diyerek, arkadaşlarıyla görüşmeye geldiğini söyledi. 
     Ankaralılar Vakfı'ndan ayrılan Hüsamettin Özkan da herhangi bir değerlendirme yapmayacağını belirtti. 
     Partisinden istifa eden Ali Ilıksoy ise çıkışta gazetecilerin ''Yemekte kaç kişi vardı '' sorusu üzerine sayı vermek istemediğini söyledi. Ilıksoy, ''Yeni oluşum olacak mı '' sorusuna, ''İçerideki arkadaşlar ne olacağına kendileri karar verirler'' yanıtını verdi. 
     ''Siz yeni oluşum bekliyor musunuz '' sorusuna Ilıksoy, ''Takdir milletvekili arkadaşlarımızındır. Kimseyi beklediğimiz yok. 
     Milletvekili arkadaşlarımız özgür iradeleri ile karar verip yollarına devam edecektir'' dedi. 
     Tahmininin ne olduğunun sorulması üzerine Ilıksoy, ''Ben sabah kalktığımda DSP'deydim, ama akşam 17.00'de ayrıldım. Olay bu. Biz bunu Türkiye'nin önünü açmak için yaptık'' dedi. 
     Recep Önal da yemekten ayrılırken, partinin bütünleşmesi ile ilgili bazı olanaklar olduğunu ve bunu beklediklerini belirterek, ''Kısmet değilmiş'' dedi. 
     İsmail Cem ve Kemal Derviş'in bu yeni oluşum içinde yer alıp almayacağının sorulması üzerine de Önal, ''Bildiğim kadarıyla yarın Hüsamettin Özkan ile Kemal Derviş'in bir yemek yemesi söz konusu olabilir'' dedi. 
     Önal, bir gazetecinin, ''Yeni oluşum, erken seçim olursa seçime giremeyecek'' diye konuşması üzerine, ''Onları göreceğiz. Onların hepsini arkadaşlarımızla konuşup planlayacağız'' dedi. 
     Diyarbakır Milletvekili Abdulsamet Turgut da Türkiye'nin yolunu açmak ve iktidar olmak için yola çıktıklarını söyledi. 
     





</TEXT>
</DOC>
