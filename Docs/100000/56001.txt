<DOC>
<DOCNO> 56001 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/07/son/sondun09.html </URL>
<DATE> 2001/12/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Taliban'ın yolculuğu Kandahar'da başladı Kandahar'da bitti 
</HEADLINE>
<TEXT>

     Afganistan'da 1990'lı yıllarda ortaya çıkarak iktidara el koyan Taliban savaşçıları, 1994'te Kandahar'da bindikleri iktidar treninden yine Kandahar'da iniyorlar. 
     Molla Muhammed Ömer liderliğinde Kandahar'da 1994 yılında Afganistan'ın güneyinde medrese öğrencileri tarafından kurulan Taliban hareketi, 1996'da Burhaneddin Rabbani hükümetini devirerek iktidara geldi. 
     Taliban güçleri, Şubat 1995'de herhangi bir direnişle karşılaşmadan güney eyaletlerinin yarısını, 1996'da da Özbek General Raşid Dostum'un etkili olduğu kuzey bölgesi dışında kalan Afgan eyaletlerinin çoğunu ele geçirdi. 
     27 Eylül 1996'da Kabil'e giren Taliban, dağılan Sovyetler 
     Birliği'nin desteklediği eski Devlet Başkanı Necibullah'ı BM binasından sürükleyerek çıkardı ve işkence ederek astı. 
     
     Taliban ve yasaklar 
     Kabil'i ele geçirmesiyle yeni bir yönetim oluşturan Taliban'ı 3 ülke dışında tanıyan olmadı. BM tarafından ve uluslararası arenada Rabbani yönetimi tanınırken, Taliban yönetimi yalnızca Pakistan, Suudi Arabistan ve Birleşik Arap Emirlikleri'nce tanındı. 
     Taliban rejiminin, kadın politikalarından Buda heykellerini yıkmaya kadar kadar birçok radikal tavrı uluslararası toplum tarafından sürekli kınandı. 
     Afganistan'da bir ay öncesine kadar ülkenin yüzde 90'ını denetleyen Taliban rejimi, dini kuralları en sert biçimiyle uygulaması ve yasaklarıyla dikkatleri çekti. 
     Sinema, televizyon, oyun, müzik ve eğlencenin her türlüsünü yasaklayan Taliban rejimi, kız okullarını kapattı, kadınlara çalışma yasağı getirdi. 
     Sosyal yaşamda kadınlara kafesli peçesi olan vücudun her parçasını örten burka adlı çarşafları giymelerini zorunlu kılan Taliban yönetimi, sakallarını kesen erkekleri de hapisle cezalandırdı. 
     
     Bin Ladin, Molla Ömer ve bir devrin sonu 
     Resmi adı Afganistan İslami Emirliği olan Taliban rejiminde, yine resmi adı Emir el-Müminin inanaların lideri olan devlet başkanı konumundaki Taliban lideri Molla Ömer, bir gözünü gerilla savaşında kaybetmiş, Sovyet işgaline karşı verilen savaşta birçok defa yaralanmış bir kişilik olarak öne çıktı. 
     Molla Ömer, iktidara taşıdığı Taliban hareketinin, Suudi Arabistan kökenli milyarder terörist Usame bin Ladin'e verdiği destekle iktidardan uzaklaşmasına yolaçtı. 
     ABD'de 11 Eylül'de 3900 kişinin ölümüne neden olan uçaklı intihar saldırılarının sorumlusu tutulan bin Ladin ve örgütü El Kaide üyelerine sahip çıkması Taliban'ın kısa iktidarının sonu oldu. 
     1998'de ABD, Kenya ve Tanzanya elçiliklerine düzenlenen 
     saldırıların sorumlusu tuttuğu bin Ladin'e karşı, El Kaide'nin Afganistan'daki eğitim kamplarına füze saldırısında bulunmuştu. 11 Eylül saldırılarının ardından ABD'nin bin Ladin ve adamlarının teslimi talebini geri çeviren Taliban yönetimine karşı uluslararası toplumun desteğini alarak teröre karşı koalisyon oluşturan ABD, 7 Ekim'de Afganistan'a hava harekatı başlattı. Kuzey İttifakı'nın karadan saldırıya geçmesiyle kısa sürede gerileyen Taliban rejimi, ilk çıkışını yaptığı Kandahar'a sıkıştı. Sahip çıkmaya çalıştığı bin Ladin yüzünden iktidarı kaybeden Taliban rejimi son kalesi Kandahar'da teslim olurken, bin Ladin'inse nerede olduğu bilinmiyor. 11 Eylül saldırılarından sonra, bin Ladin'in başına konulan para ödülünü 5 milyon dolardan 25 milyon dolara çıkaran Washington yönetimi, bin Ladin'i nereye kaçarsa kaçsın yakalamakta kararlı olduğunu belirtiyor. 
     






</TEXT>
</DOC>
