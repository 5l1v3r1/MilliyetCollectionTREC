<DOC>
<DOCNO> 76464 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/04/son/sontur16.html </URL>
<DATE> 2002/04/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Ecevit, İsrail'i uyardı... 
</HEADLINE>
<TEXT>

     DSP Genel Başkanı ve Başbakan Bülent Ecevit, ABD'yi ''Şaron yönetimini saplantıdan kurtarmak için'' etkili ve kararlı bir biçimde ve daha çok zaman yitirmeksizin devreye girmeye çağırdı. 
     Başbakan Ecevit, partisinin grup toplantısının açılışında yaptığı konuşmada, Ortadoğu'da giderek tırmanan olaylara değindi. 
     İsrail Başbakanı Ariel Şaron'un Aralık ayı başında Filistin'e savaş açtığını ve savaş sözcüğünü dilinden düşürmediğini anımsatan Başbakan Ecevit, bundan yakındığında Şaron'un basın sözcüsünün ''Savaş''ı inkar ettiğini söyledi. O arada savaşın fiilen başladığını, şimdi de Şaron'un Filistin'e karşı resmen savaş ilan ettiğini kaydeden Başbakan Ecevit, şunları söyledi 
     ''Yine geçen Aralık başında, ben bir telefon görüşmemize dayanarak, Şaron'un Yaser Arafat'ı yok etme kararında olduğunu söylediğimde bazı çevreler benim yanıldığımı, Şaron'un öyle bir niyeti olamayacağını öne sürmüşlerdi. Oysa Şaron'un bu niyeti de artık açıkça ortaya çıkmıştır hatta uygulamaya konulmuştur. Yaser Arafat şimdi İsrail askerlerinin elinde tutsak durumundadır. Ya sürgüne gidecek ya da belki canından olacaktır. Yalnız Yaser Arafat değil tümüyle Filistin devleti adım adım yok edilmektedir. Filistin halkına karşı, dünyanın gözleri önünde, soykırım uygulanmaktadır.'' Ecevit, İsrail yönetiminin BM Güvenlik konseyi kararlarına da meydan okuduğunu söyledi. 
     Bu durumdan yalnız İsrail yönetiminin sorumlu olmadığını kaydeden Ecevit, Filistin içinde yuvalanan ve ''İntifada çocukları''nı canlı bombalara dönüştüren radikal unsurların da sorumluluğu bulunduğunu bildirdi. 
     
     ''ARAPLAR İSTEMİYOR'' 
     Bazı Arap unsurlarının Filistin yanlısı görünmekle birlikte aslında bir Filistin Devleti'ni istemediklerini de belirten Başbakan Ecevit, konuşmasını öyle sürdürdü 
     ''Çünkü,başka ülkelerden desteklenen radikal unsurlar dışındaki öz be öz Filistin Halkı, demokrasiye, çağdaşlığa ve laikliğe çok yatkındır. Arap alemindeki bazı çağdışı unsurlar ise bağımsızlığa ve huzura kavuşmuş bir Filistin halkının kendi halklarına örnek olmasından korkmaktadırlar. 
     İsrail yönetimi bu gerçeği algılasa, radikal Arap unsurlarının oyununu bir günde bozabilir.'' 
     
     ''İSRAİL İNADINI BIRAKMALI'' 
     Başbakan Ecevit, bunun yolunun, İsrail yönetiminin ''Önce tam sükunet gelsin'' inadını bırakarak, Arafat önderliğinde Filistin'le barış masasına oturması ve hakça bir uzlaşıya varmasından geçtiğini bildirdi. Bunun yapılmasıyla kışkırtıcı radikal unsurların eylemlerinden sonuç alamayacaklarını göreceklerini belirten Ecevit, şöyle konuştu 
     ''Biz aylardan beri iki tarafa da diyalog ve barış telkin ediyoruz. Şaron'u ve Arafat'ı, Türkiye'de veya başka bir yerde, gözlerden uzak, başbaşa görüşmeye çağırıyoruz. Bu çağrılarımıza Arafat olumlu yanıt veriyordu. Şaron ise bu çağrılarımızı kabul edeceğini, fakat önce tam sükunet gelmesinin kesin koşul olduğunu söylemekteydi. 
     Oysa bu tutum gerçekçi değildir. Artık ipler koptu. Şaron yönetimi diyalog ve barış yerine savaş ve işgal yolunu seçti. Şaron yönetimini bu saplantıdan kurtarmak için ABD etkili ve kararlı biçimde ve daha çok zaman yitirmeksizin devreye girmelidir.'' Bunun yapılmaması durumunda bölge devletlerinin yönetimleri durumu idare etse bile tüm Arap ülkelerinde halkın sokaklara döküleceği, İslam radikalizminin tırmanışa geçeceği, Doğu-Batı karşıtlığının önlenemez duruma geleceği uyarısında bulunan Ecevit, ''Ve bin Ladin veya El-kaide benzerlerine gün doğacaktır. Bütün bölgemizle hatta bütün dünya ile birlikte Türkiye'de bunun acısını çekecektir'' dedi. 
     Ecevit, böyle bir olumsuzluğu önlemek için ABD'nin süratle duruma tüm ağırlığını koyması çağrısında bulunarak, Türkiye'nin de Ortadoğu'ya barış gelmesini için elinden geleni yapacağını bildirdi. 
     Başbakan Ecevit, Afganistan'ın Geçici Yönetiminin Başbakanı Hamid Karzai'nin Türkiye'ye yapacağı ziyaretten duyduğu memnuniyeti de dile getirdi. 
     






</TEXT>
</DOC>
