<DOC>
<DOCNO> 74313 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/24/spor/ydemirkol.html </URL>
<DATE> 2002/03/24/ </DATE>
<TIME>  </TIME>
<AUTHOR> MEHMET DEMİRKOL  </AUTHOR>
<HEADLINE>
90 dakika 
</HEADLINE>
<TEXT>

     Maç başlayıp henüz 15. saniyede Hasan’ın şutu auta gittiğinde "Cansun" farkı 250’ye indirmişti. Galatasaray anormal bir baskı ile başlamıştı. Bu baskıya savunma oyuncuları da katkıda bulunuyordu. 4’te Bülent ilerideydi, Faruk orta sahada topa sahip olup rakibi eksik yakalayan Ender - Fatih - Okan üçlüsüne bir top attı. Fatih ilk yarıda Bursa’nın attığı tek şutla takımını öne geçirdi 0-1 
     Galatasaray çok kalabalık bastırıyor ama sürekli Hasan, Arif, Berkant üçlüsü ile Bursa’nın kalabalık göbeğini delmeye çalışıyordu. Bu oyun bol karambol yarattı. Planlı, çalışılmış akınlar değil. 10’da Hasan’ın ortasında Serkan’ın fileleri bulan şutuna tartışılabilecek bir ofsayt kararı geldi. Bununla birlikte sandıkların yarısının açıldığı ve Canaydın’ın 450 oy önde olduğu haberi de. 19’da ilk kanat akınını yaptı ev sahibi. Berkant, Arif’i gördü. Onun şutu üstten auta gitti. Ev sahibi savunmasını boşaltıyor ama Bursa ileri hattındaki oyuncular iyi kontra oynamaktansa, iyi futbolcu rolü oynamayı tercih ediyordu. Bu karşılıklı sıkıntılı oyun iki hocayı da fazlasıyla sıktı. Ve yedeklerini ısıtmaya yolladılar. 28’de yine bir karambolde üç Galatasaraylı’nın arasından Ömer topu kapmayı başardı. Ve mutlak bir golü önledi. 34’te Canaydın kazandı. 10 sandık açıldı ve 400 fark haberi geldi. Tesadüf iki dakika sonra bir hava topuna kaleci Serdar ile Victoria birlikte çıktılar. Kolombiyalı kafayı vurdu, Serdar’ın yumruğu da Victoria’ya geldi. Karar penaltı, gol Berkant 1-1 
     Bu bir tesadüf ama oyuncuların, tıpkı basının ve tribünlerin olduğu gibi aklının birazının seçimde olduğu düşünülebilir sanırım. Hele Albayrak’ın maçtan önce dakikalarca tribünleri dolaşıp ağlaması, "ben bu çocuklardan ayrılmak istemiyorum" demesinden sonra. Aynı Albayrak, devre arasında oyuncularının yanında gülümsüyordu ama pek mahsundu doğrusu. 
     Biyediç ikinci yarıya Ender’in yerine Kifu’yu oyuna alarak başladı. Galatasaray ise kanatları daha çok kullanarak. 51’de Hasan’ın ortasında Serkan ile mutlak bir pozisyondan yararlanamadılar. Ama bir dakika sonra Hasan bu kez Arif’e golü attırdı. Oyunu daha geniş alanda oynamaya başlamıştı Galatasaray ve sonucunda 2-1’i buldu. Ama gariptir, Galatasaray skoru çok kolay lehine çeviren kanat organizasyonlarından vazgeçti ve top kontrolünü Bursaspor’a bıraktı. Bursa rakip alanda oynadı ama çıkarabildiği tek pozisyon 82’de Okan’ın yararlanamadığı idi. Son beş dakikada Canaydın’ın matematiksel olarak başkanlığı garantilediği haberi geldi. Görevi resmen sona eren Albayrak neden bu kadar sevildiğini ispatlıyordu önümüzde. Heyecanı ve hırsı eskisinden hiç farklı değildi. 
     



 SPOR 





























</TEXT>
</DOC>
