<DOC>
<DOCNO> 54589 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/28/son/sontur10.html </URL>
<DATE> 2001/11/28/ </DATE>
<TIME>  </TIME>
<AUTHOR>  </AUTHOR>
<HEADLINE>
TRT'den terör haberlerine yeni düzenleme 
</HEADLINE>
<TEXT>

     TRT, yeni yayın döneminde ''terör haberlerinin sunumuna'', özel bir özen gösterecek. 
     Terör haberlerini verirken, birbirleriyle rekabet halinde bulunan örgütlerde, ''geride kalmama'' veya karşıt görüşlü örgütlerde ''misilleme yapma'' duygularını uyandıracak türde yayından özenle kaçınacak olan TRT, örgüt veya teröristin adını duyuracak, eylemin sonuçlarını ve özellikle etkinliğini vurgulayacak bir üsluba yer vermeyecek. 
     TRT'nin yayınlarında uyacakları ilke ve hedeflerin yeniden düzenlendiği 2002 yılı ''Genel Yayın Planı'' yayınlandı. 
     Yeni düzenlemede TRT, yeni yayın döneminde terör haberlerine, yeni bir bakış açısıyla yaklaşacak. 
     Buna göre TRT, terör haberlerini verirken, birbirleriyle rekabet halinde bulunan örgütlerde, ''geride kalmama'' veya karşıt görüşlü örgütlerde ''misilleme yapma'' duygularını uyandıracak türde yayından özenle kaçınacak. 
     TRT haberlerinde, halkta panik, karamsarlık ve yılgınlık yaratacak, devletin kurumlarını ve güvenlik güçlerini küçük düşürecek, terörle mücadele eden ekiplerin çalışmalarına olumsuz etki yapacak yayınlara yer verilmeyecek. 
     Haberler, eylemin planlanış şekli konusunda detaylı açıklamalarla şiddet olayları ile ilgili tekniklerin geniş kitlelerce öğrenilmesini sağlayacak türde yayınlanmayacak. Ayrıca, örgüt veya teröristin adını duyuracak, eylemin sonuçlarını ve özellikle etkinliğini vurgulayacak bir üslup kesinlikle kullanılmayacak. Eylemi yapanları, felsefi, ideolojik ve siyasi gerekçelerle haklı konumuna yükseltecek bir yayın biçiminden de özenle kaçınılacak. 
     
     Görüntüye ağırlık verilecek 
     Yeni düzenlemeye göre, haber bültenlerinde önceden tespit edilmiş izlenimler yerine, muhabirlerin canlı olarak aktardığı olayların dinamik bir akış içinde verilmesi sağlanacak. 
     Televizyonda görüntüye ağırlık verilecek, konuyla ilgisi olmayan görüntüler yayınlanmayacak. Benzer görüntüler kullanılırsa mutlaka ''arşiv'' ibaresi yer alacak. 
     Haberlerde, yorumlara ve değerlendirmelere de yer verilecek. Haber bültenlerinde, günümüzde ve gelecekte Türkiye'nin uluslararası ilişkilerine zarar verebilecek siyasi ve ideolojik değerlendirmeler yapılmayacak. Haber ve yorumların kaynaklarının açıklanmasına dikkat edilecek. 
     Siyasi haberlerde ve haber programlarında tarafsızlık, doğruluk ve güncelliğe özenle uyulacak, siyasi parti açıklamalarının özetlenmesi halinde ise açıklamanın amacı ve özü kaybettirilmeyecek. 
     Tek yönlü ve taraf tutan yayın yapılmayacak, bir siyasi partinin, grubun çıkar çevresinin inanç veya düşüncesin çıkarlarına alet olunmayacak. 
     Siyasi, ekonomik ve sosyal nitelikler ile uygulamalar konusunda, halkın tepkisini kamuya yansıtmaya çalışan röportaj, forum ve panellere yer verilecek. 
     
     Kabul gören müzikler 
     Öte yandan, 2002 Genel Yayın Planı'nda, TRT'de yayınlanacak müzik programları konusunda da yeni düzenlemeler yapıldı. 
     Bazı müzik türlerinin yayınlanmadığı TRT, 2002 yılından itibaren toplumun genelinde kabul gören müzik türlerine de yer verecek. 
     TRT'nin müzik programlarındaki yeni ilkelerine göre, müziğin yozlaştırılmasına yol açacak görüntülerden, abartılı icralardan ve bu izlenimi veren uygulamalardan özenle kaçınılacak. Toplumun genelinde kabul gören müzik türleri ile deneme niteliğindeki çalışmalara, ''örnek olmak üzere'' zaman zaman yer verilebilecek. 
     Bütün müzik dallarında zengin bir repertuvar uygulaması yapılacak. 
     Müziğin her türüyle ilgili örneklerin radyo ve televizyonda, yayının özelliği dikkate alınarak programlaştırılmasına çalışılacak ve uygun görülecekler, açıklamalı programlar halinde işlenecek. Ayrıca, müzik programlarının sadece eğlence ve vakit geçirme vasıtası olarak değil, eğitim unsuru olduğu da dikkate alınarak, ''toplumun ruhunu inceltici'' olmasına, programı oluşturan unsurların, sanatçı ve konuşmacıların seçimine özen gösterilecek.. 
     






</TEXT>
</DOC>
