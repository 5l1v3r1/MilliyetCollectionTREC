<DOC>
<DOCNO> 88707 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/08/son/soneko06.html </URL>
<DATE> 2002/06/08/ </DATE>
<TIME>  </TIME>
<AUTHOR>  </AUTHOR>
<HEADLINE>
İTO Başkanı'ndan İstanbul Yaklaşımı'nı imzalamayan bankalara tehdit 
</HEADLINE>
<TEXT>

     İstanbul Ticaret Odası İTO Yönetim Kurulu Başkanı Mehmet Yıldırım, İstanbul Yaklaşımı olarak bilinen Finansal Yeniden Yapılandırma Çerçeve Anlaşması'nı imzalamayan bankaları kara listeye alacaklarını bildirdi. 
     Yıldırım, yaptığı yazılı açıklamada, anlaşmayı imzalamayan bankaları eleştirerek, bazı bankaların bu sisteme katılmamalarının iş alemi üzerinde hayal kırıklığı yarattığını ifade etti. 
     Sistemin işlemesinin bütün bankaların katılmalarına bağlı olduğunu dile getiren Yıldırım, sisteme girmeyen bankanın alacağını tahsil için icra ve iflas yollarına başvurması halinde, hem güç durumdaki işletmelerin tüm borçlarını ödeme imkanlarını ortadan kaldıracağını, hem de üretimi olumsuz etkileyeceğini kaydetti. 
     ''Çerçeve anlaşmasını imzalamayan bankaların ülke çıkarını değil, kendi çıkarlarını gözettiklerini ve sisteme giren bankaları aptal yerine koyduklarını'' savunan Yıldırım, anlaşmayı imzalamayan bu bankaları, imzalamamakta direnmeleri halinde camia olarak kara listeye alacaklarını ve iş yapmayacaklarını bildirdi. 
     Yıldırım, imza atmayan bankaları imzaya davet ederek, ''Bu yapılan resmen istismardır, bu istismara göz yummayacağız'' dedi. 
     





</TEXT>
</DOC>
