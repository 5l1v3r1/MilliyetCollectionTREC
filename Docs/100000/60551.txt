<DOC>
<DOCNO> 60551 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/04/son/sondun08.html </URL>
<DATE> 2002/01/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Kafatasının sırrı çözülemiyor... 
</HEADLINE>
<TEXT>

     Bulgaristan'da Rodop Dağları bölgesinde ismi açıklanmayan bir kişi tarafından bulunan bir kafatası, bilim adamlarını şaşkına çevirdi. 
     Asenovgrad kentinde düzenlenen bir toplantıda bilim adamları ve medyumlar tarafından incelenen kafatasının sırrı çözülemedi. 
     Yeryüzünde yaşayan ve yaşamış hiçbir canlı türüne benzemeyen kafatasının hangi yaratığa ait olduğu araştırılıyor. 
     Bulgar medyumlar, kafatasının bir uzaylıya ait olabileceğini öne sürerken, bilim adamları da bugüne kadar benzer bir örnekle karşılaşmadıklarını açıkladı. 
     Yaklaşık 250 gram ağırlığında olan ve uzay filmlerindeki hayali yaratıkları andıran kafatasında duyu organlarına ait olduğu sanılan toplam 6 delik bulunuyor. 
     
     Rüyasında gördü 
     Çenesi ve ağız boşluğu olmayan kafatasının bulunma hikayesi de çok ilginç. Toplantıda yapılan açıklamaya göre, Rodop Dağları'nda yaşayan ancak ismi gizli tutulan bir köylü, bir gece rüyasında sarı metal elbiseler giyen 5 kişiyi gördü. 
     Metal elbiseli kişiler köylüye 21 Mayıs 2001 tarihinde dağlık alanda bir yere gitmesini söylediler. O tarihte, rüyasına giren kişilerin gösterdiği yere giden köylü, bilim adamlarını şaşkına çeviren bu kafatasını buldu. Kafatasının yakınlarında bir de elips şeklinde bir metal parçası bulundu. Yaşadıklarından ve bulduğu kafatasından korkan köylü durumu yetkililere bildirdi. 
     
     Bilim adamları sırrı çözemiyor 
     21 Mayıs 2001 tarihinde bulunan ilginç kafatasının sırrı hala 
     çözülemedi. Kafatasını inceleyen Bulgar bilim adamları hiçbir sonucu ulaşamaDI. 
     Bulgaristan Bilimler Akademisi arkeologlarından Katya Melamet, mesleki tecrübesinde bugüne kadar benzer bir örnek görmediğini açıkladı. 
     Antropoloji uzmanı Prof. Yordan Yordanov da, insanoğlunun 30 milyon yıllık tarihinde benzer bir humanoid türü ile karşılaşmadığını bildirdi. 
     






</TEXT>
</DOC>
