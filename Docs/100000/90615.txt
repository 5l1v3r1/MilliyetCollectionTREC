<DOC>
<DOCNO> 90615 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/19/ekonomi/eko05a.html </URL>
<DATE> 2002/06/19/ </DATE>
<TIME>  </TIME>
<AUTHOR>  </AUTHOR>
<HEADLINE>
40 bin yetimi 5 trilyon için mağdur ettiler 
</HEADLINE>
<TEXT>

Emekli Sandığı’ndan dul ve yetim maaşı alan 40 bin emeklinin sağlık harcaması, SSK ve Bağ - Kur tarafından ödenmeyince 5 trilyon lira borç çıkarttılar 
     ATİLLA ÖZSEVER 

     SSK veya Bağ - Kur emeklisi olup, Emekli Sandığı’ndan da dul ve yetim maaşı alan 40 bin kişi, daha iyi hizmet veren Emekli Sandığı’nın sağlık tesislerini tercih ettiği için mağdur duruma düştü. 40 bin dul ve yetime toplam 5 trilyon liralık borç çıkartıldı. 
     Kimi dul ve yetim için 12 - 13 milyar liraya varan bu borç, kimi emekli için de bir milyar lirayı aşıyor. İlaç, tetkik ve tahlil masraflarından oluşan bu borç, dul ve yetimin maaşından dört bir oranında her ay kesilmeye başlandı. Borç miktarı, son beş yıllık sağlık harcaması dönemini kapsıyor. 
     
     Kesinti başladı 
     Edinilen bilgiye göre, Emekli Sandığı Kurumu, halen SSK veya Bağ - Kur isteğe bağlı olanlar hariç emeklisi olup dul ve yetim olması nedeniyle Emekli Sandığı sağlık tesislerinden yararlanan kişilerin sağlık masraflarının SSK ve Bağ - Kur tarafından ödenmesini istedi. SSK ve Bağ -Kur, bu masrafları ödemeyip Maliye Bakanlığı da bu uygulamaya bir af getirmeyince, Emekli Sandığı sağlık harcamalarının dul ve yetimler tarafından ödenmesi yoluna gitti. Her ay dul ve yetim maaşının dörtte biri eksik ödenmeye başlandı. 
     Gazetemizi arayan, faks gönderen dul ve yetimler, böyle bir uygulama karşısında şoka uğradıklarını belirttiler. Faks gönderen 44 yaşındaki Leman Çetin, iki çocuk annesi olduğunu, öğretmen olan eşini sekiz yıl önce kaybettiğini, eşinin vefatından sonra kendisine ve iki çocuğuna Emekli Sandığı tarafından maaş bağlanıp sağlık karnesi verildiğini bildirdi. 
     
     Şok oldum’ 
     Leman Çetin, "Bir süre önce Bostancı Emekli Sandığı’na gittiğimde isteğe bağlı sigorta emeklisi olmam nedeniyle sağlık karnemin iptal edildiğini, sağlık harcaması olarak 1 milyar 580 milyon liranın da eşimden aldığım maaştan kesileceğini ifade ettiler. Şok oldum. Tek suçum, kendi olanaklarımla emekli olup Emekli Sandığı’nın sağlık tesislerini tercih etmek mi Bu devleti ben mi zarara uğrattım, avukat tutacak imkanım yok" dedi. 
     Mevcut yasal uygulamaya göre, kişi kendisi çalışıp hangi kurumdan emekli olmuşsa o kurumun sağlık hizmetinden yararlanması gerekiyor. Emekli Sandığı’nın sağlık hizmetleri SSK’dan daha iyi olduğu için Emekli Sandığı’na tabi olarak yetim ya da dul maaşı alanlar, SSK emeklisi oldukları halde Emekli Sandığı’nın sağlık hizmetlerini tercih ediyorlar. 
     Yasal uygulamayı bilmeyen dul ve yetimlerin aynı zamanda SSK ya da Bağ - Kur emekli olduğu saptanınca son beş yıla ilişkin sağlık harcaması geri alınmaya başlandı. 
     



 EKONOMİ 






















</TEXT>
</DOC>
