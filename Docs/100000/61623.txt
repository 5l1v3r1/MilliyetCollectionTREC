<DOC>
<DOCNO> 61623 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/10/son/sontur05.html </URL>
<DATE> 2002/01/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Uludağ'da tatil yapmanın tam zamanı... 
</HEADLINE>
<TEXT>

     Türkiye'nin önemli kış turizm merkezlerinden Uludağ, tatilcileri bekliyor. 
     Beyaz cennette, bayram ve yılbaşı tatillerinde 100-150 milyon lira arasındaki günlük fiyatlarla müşteri çeken turistik otellerde, hafta içi fiyatlar 40-95 milyon liraya kadar geriledi. 
     Ramazan Bayramı ve yılbaşına yönelik 3 ya da 4 günlük paket programlar hazırlayan oteller, yılbaşından sonra fiyatlarını düşürerek, kayakseverler için ucuz tatil olanağı sunmaya başladılar. 
     Müşterisine alkollü ve alkolsüz tüm yerli içkiler, bazı yabancı içecekler, kapalı yüzme havuzu gibi hizmetleri ''ultra herşey dahil'' adı altında sunan Ağaoğlu My Resort, yılbaşında 160 milyon lira olan günlük kişibaşı fiyatını hafta içi 75, hafta sonu 110 milyon, perşembe-pazar arası ise 95 milyon liraya kadar düşürdü. 
     Yılbaşında 4 günlük ''tam pansiyon'' paket programı çerçevesinde günlük kişibaşı ücreti 175 milyon lira olan Grand Yazıcı Otel ise hafta içi 95 milyon liralık ücretiyle kış sporlarını ve dinlenmeyi tercih eden tatilcileri bekliyor. 
     ''Herşey dahil'' hizmet veren Club Kartanesi ise, yılbaşında 169.9 milyon lira olan günlük fiyatını hafta içi 64.9, hafta sonu ise 99 milyon liraya kadar düşürdü. 
     Uludağ'da daha ucuz tatil yapmak isteyenler ise Kar, Ulukardeşler gibi otellerden ise 40 milyon liradan başlayan fiyatlarla rezervasyon yaptırabilecek. 
     Uludağ'daki turizmcilerden, Uludağ Turizm Geliştirme Derneği eski Başkanı Haluk Beceren, dağda yılbaşından sonra normalde bir hafta, 10 günlük süreyle durgunluk yaşandığını, ancak bu hafta sonundan itibaren canlılık yaşanmasının beklendiğini söyledi. 
     Şu anda otellerin müşterilerinin çoğunluğunun Ruslardan oluştuğunu, Türk müşteri sayısının arzu edilen oranda olmadığını savunan Beceren, ''Bazı vatandaşlar havalar kötü diye rezervasyonlarını iptal ettiler. Oysa şu anda dağda 15 yıldır özlem duyduğumuz kar var, hava pırıl pırıl ve fiyatlar uygun. Kayak ve doğa severleri beyaz cennete bekliyoruz'' dedi. 
     






</TEXT>
</DOC>
