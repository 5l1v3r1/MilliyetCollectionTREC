<DOC>
<DOCNO> 51400 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/09/spor/spo06.html </URL>
<DATE> 2001/11/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Rüştü seferberliği 
</HEADLINE>
<TEXT>

Grip olan ve yorgun düşen tecrübeli file bekçisi, dünkü çalışmalara çıkmadı. Gün boyunca Rüştü’ye serum verilip, ilaç tedavisi uygulandı 
     AY-YILDIZLI ekibimizin başarılı kalecisi Rüştü, grip ve yorgunluk nedeniyle dün sabah ve akşam yapılan çalışmaya çıkmadı. Tecrübeli kaleciye kampta gün boyunca serum ve ilaç tedavisi yapılırken, bir an önce sağlığına kavuşması için doktorlar da seferber oldu. Hasan Şaş ise dişindeki problem nedeniyle dün sabah hastaneye götürüldü. Dişi çekilen Hasan akşamki idmana çıktı. 
     MİLLİ Takım Teknik Direktörü Şenol Güneş, kamp süresince sürekli kendisinden övgüyle sözettiği Sergen ile yakından ilgileniyor. Dün sabah Mödling Stadı’nda yapılan antrenman öncesinde Sergen ve Tugay’la özel olarak görüşen Güneş, "Sizlerden büyük işler bekliyorum" diye konuştu. Tugay’ın, Avusturya karşısında orta alan ile savunma arasında kilit görev üstleneceği ifade edildi. 
     
Zafer için Ümit’liyiz      ÜMİT Milli Futbol Takımımız, Avrupa Şampiyonası baraj eşleşmesinin ilk maçında bugün deplasmanda Yunanistan ile karşı karşıya gelecek. Anatollia Stadı’nda TSİ 21.00’de başlayacak ve TRT 1’den naklen yayınlanacak mücadeleyi Fransız Laurent Duhamel yönetecek. Teknik Direktör Raşit Çetiner, "İşimizi şansa bırakmak istemiyoruz" dedi. Ümitler’in maça şu on birle çıkması bekleniyor Kerem, Murat, Kürşad, İsmail, Cihan, Gökdeniz, Tayfun, Selçuk, Hüseyin, Berkant, Serhat. 
     



 SPOR 
























</TEXT>
</DOC>
