<DOC>
<DOCNO> 57604 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/17/son/sondun05.html </URL>
<DATE> 2001/12/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Gerginlik yaratan Ecevit-Şaron görüşmesi yanlış anlamaymış 
</HEADLINE>
<TEXT>

     İsrail Başbakanı Ariel Şaron'un sözcüsü Raanan Gissin, Türkiye İsrail ilişkilerinde gerginliğe yol açan Şaron-Ecevit telefon görüşmesiyle ilgili açıklamasında, ''bir yanlış anlamanın'' söz konusu olduğunu söyledi. 
     Gissin, yaptığı açıklamada ''Telefon görüşmesi sırasında bir yanlış anlama olmuş'' dedi. 
     Başbakan Bülent Ecevit, Şaron ile bir süre önce yaptığı telefon görüşmesi sonrasında, ''Şaron, bana Filistin lideri Yaser Arafat'tan kurtulmak istediğini söyledi'' diyerek, İsrail'in tutumu konusunda endişe belirtmişti. 
     Gissin, Ecevit ile görüşürken Şaron'un yanında olduğunu söyleyerek, ''Arafat'tan kurtulmak istediğine dair bir ifade kullanmadı. Sanıyorum ya hatlar nedeniyle ya da farklı bir tercüme sonucu böyle bir yanlış anlama oldu'' dedi. 
     Gissin, ''Arafat'a zarar vermek istemiyoruz. Arafat'tan kurtulmak gibi bir niyetimiz yok'' diye konuştu. 
     -''SÖZ DEĞİL EYLEM ÖNEMLİ''- Gissin, ancak Arafat ile temasın kesilmesi kararını verdiklerini, çünkü Arafat'ın barış sürecinin devamı konusunda, terörün durdurulması yönünde verdiği hiçbir sözü tutmadığını söyledi. 
     Arafat'ın daha önce de pek çok kez terörü durdurma çağrısı yaptığını belirten Gissin, ''Ancak sözlerle televizyon açıklamalarıyla barış yapılmaz bunları uygulamak gerekiyor. Söz değil eylem önemli'' dedi. 
     İsrail Başbakanı Ariel Şaron'un sözcüsü Raanan Gissin, Türkiye'nin Arafat ve Filistin Yönetimi'ne yönelik olarak İsrail'in tutumu konusundaki endişelerine ilişkin olarak da, şöyle dedi 
     ''Türkiye de terörle mücadele etmiş bir ülke. Biz her gün onlarca kişi gömüyoruz. Önlem almamız tabiidir. Hangi ülke böyle bir şeye tahammül edebilir. Terör örgütü PKK, kentlerinizin ortasında bu tür terör saldırısına girişse sizin tepkiniz ne olur. Türkiye terör örgütü PKK'ya ne yapardı '' 
     






</TEXT>
</DOC>
