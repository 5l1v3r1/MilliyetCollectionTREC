<DOC>
<DOCNO> 60634 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/05/ekonomi/eko08.html </URL>
<DATE> 2002/01/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Kara propaganda yapmayın 
</HEADLINE>
<TEXT>

     ÖNDER YILMAZ Duisburg 

     MHP Genel Başkanı ve Başbakan Yardımcısı Devlet Bahçeli, Türkiye’yi Arjantin’e benzetenleri eleştirerek, "Kara propagandadan kendinizi kurtarın. Felaket tellallığı ile hükümete istifa çığırtkanlığı ile kriz aşılmaz" dedi. 
     Hollanda Türk Kurultayı’na katılmak üzere Avrupa gezisine çıkan ve ilk durağı Almanya’da konuşan Bahçeli, felaket tellallığı ile krizin aşılamayacağını söyledi. 
     Bahçeli, "Krizi aşmanın önşartı milletin yüksek moral gücüdür. İnsanların birbirine ve hükümete olan güvenidir. Bir yandan güveni sarsar, bir yandan moral çöküntüsü yaratırsanız, en güzel tedbirleri almış olsanız da uygulama cesareti bulamazsınız" dedi. 
     
     Türk halkı kanaatkar 
     Arjantin toplumunun Türk milletinin karakteri ile bağdaştırılamayacağını dile getiren Bahçeli, Türk toplumunun kanaat ve şükür sahibi olduğunu belirterek, "Bu güzel iki meziyete sahip milletin sokaklara dökülüp, başkalarının malına, servetine göz dikecek, yağmalamak gibi yanlışlığı olabilir mi " diye sordu. 
     Arjantin benzetmesinin bazı kesimleri bu yöne teşvik ettiğini kaydeden Bahçeli, "Arjantin’de böyle oldu siz de böyle yapın, der gibi konuşuyorlar. Aldırış etmemek lazım, etmiyoruz da" diye konuştu. 
     



 EKONOMİ 




















</TEXT>
</DOC>
