<DOC>
<DOCNO> 73039 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/17/siyaset/asiy.html </URL>
<DATE> 2002/03/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Baro Başkanları emekli paşaların Eken çıkışını değrlendirdi 
</HEADLINE>
<TEXT>
Bir suç itirafı 
Ortak çağrı yapan başkanlar, "Susurluk’un tüm üyelerinin" yargı önüne getirilmesini istedi 
     İSTANBUL Milliyet 

     İstanbul, Ankara ve İzmir Barosu başkanları, emekli generallerin eski MİT’çi Korkut Eken’le ilgili açıklamalarının "bir suç itirafı" olduğunu savunarak "Susurluk Çetesi"nin ortaya çıkmamış mensuplarının da yargı önüne getirilmesi çağrısında bulundu. 
     İstanbul Barosu Başkanı Yücel Sayman, Ankara Barosu Başkanı Sadık Erdoğan ve İzmir Barosu Başkanı Noyan Özkan, dün İstanbul Barosu’nda ortak açıklama yaptı. Erdoğan’ın okuduğu açıklamada, Susurluk Çetesi’nin parlamento içindeki ayağının soruşturulamadığı, dokunulmazlıkları nedeniyle milletvekilleri ve bakanların yargılanamadığı öne sürüldü. Çetenin, Emniyet içindeki uzantılarının soruşturulamadığı, ordudaki uzantılarının da bütünüyle ortaya çıkarılamadığı savunulan açıklamada şöyle denildi 
     "Aralarında emekli generallerin de bulunduğu bazı kişiler, yargıyı etkilemek istedi. Yargıtay kahramanlık öykülerinden etkilenmeyerek, istemi reddetti. Sıra yargının açıklama yapan kişiler hakkında inceleme ve soruşturma yürüterek, Susurluk Çetesi’nin ortaya çıkmamış mensuplarını da yargı önüne getirmesindedir. Yapılan açıklamalar bir suç itirafıdır. Örgütü ortaya çıkarmanın yolu, bu açıklamalarla belli olan diğer çete mensuplarının dokunulmazlıklarını kaldırarak, onları adalete teslim etmektir." 
     İzmir Barosu Başkanı Özkan ise tüm kurumların hukukun üstünlüğüne karşı yapılan saldırı karşısında tavır alması gerektiğini söyledi. Özkan şöyle konuştu 
     "Susurluk çetesiyle ilgili özellikle 1993 - 1996 dönemi olaylarıyla bağlantısı bulunan kişiler her nedense milletvekili oluyor, dokunulmazlık alıyor ve sürekli bu olayı savunuyorlar. DYP bu olaylarda odak noktası haline gelmiş olabilir. Yargıtay Cumhuriyet Başsavcılığı’ndan uyarı alabilir." 
     



 SİYASET 













</TEXT>
</DOC>
