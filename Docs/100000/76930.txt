<DOC>
<DOCNO> 76930 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/07/spor/spo05.html </URL>
<DATE> 2002/04/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Kosta Rika’nın hocası Guimares, Şenol Güneş gibi ilgisizlikten yakındı 
</HEADLINE>
<TEXT>
DERDİMİZ AYNI’ 
Milli Takımımız’la aynı grupta mücadele edecek Orta Amerika ülkesi, sponsor bulmakta bile zorluk çekiyor. Guimares, G.Kore önünde Türkiye’yi beğenmediğini de söyledi 
     MEHMET ÇİFTÇİ Barcelona 

     "Destek çıkılmıyor" 
     KOSTA Rika Teknik Direktörü Alexander Guimares, kamuoyu ve medyanın milli takıma yeterince destek çıkmadığından yakınarak, "Türkiye’de aynı dertleri yaşayan Şenol Güneş’i çok iyi anlıyorum" dedi. Kosta Rika’yı yıllar sonra Dünya Kupası’na taşıdıklarını, ancak sponsor bile bulmakta zorluk çektiklerini söyleyen Guimares, "Türkiye’nin hocası da aynı durumdaymış. Anlaşılan meslektaşım ve rakibim Güneş ile çok ortak yanımız var" diye konuştu. 
     
     "Takımı sakladılar" 
     TÜRKİYE gibi kendilerinin de hazırlık döneminde iyi sonuçlar alamadığını vurgulayan Guimares, Güney Kore maçında izlediği Türk Milli Takımı’nı beğenmediğini söyledi, "Belki de takımı bizden sakladılar" yorumunu yaptı. Kosta Rika’nın hocası, üzerindeki yoğun baskı nedeniyle istifayı bile düşündüğünü, ancak Dünya Kupası’nı milli dava olarak gördüğü için devam edeceğini belirtirken, finaller sonrası görevi bırakabileceğini ima etti. 
     
     "Brezilya zorlar" 
     KOSTA Rika Futbol Federasyonu Başkanı Hermes Navarro da ülkedeki herkesten milli takıma destek istedi. Navarro, "Yeterince hazırlık yapamadık ve milli takım olarak zor bir dönem geçiriyoruz. Ama yine de bu takımın çeyrek finale çıkacağına inanıyorum. İstifasını kabul etmediğimiz Guimares’e güvenimiz tam. Grupta bizi sadece Brezilya zorlar. Türkiye ve Çin’i yenebilecek güçteyiz. Yeter ki birlikte hareket edelim" diye konuştu. 
     
Türkiye çıkamaz      KOSTA Rika’da yapılan Dünya Kupası anketine katılan halkın yüzde 42’si, milli takımlarının ikinci tura yükseleceğine inandığını söyledi. Yüzde 60’ı ise gruptan Kosta Rika ile birlikte Brezilya’nın çıkacağını, Türkiye ve Çin’in eleneceğini öne sürdü. Kosta Rikalılar, en iyi iki oyuncu oylarını da savunmacı Gilberto Martinez ve golcü Rolando Fonseca’dan yana kullandılar. 
     



 SPOR 

























</TEXT>
</DOC>
