<DOC>
<DOCNO> 59456 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/28/son/sondun20.html </URL>
<DATE> 2001/12/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Denktaş Rum kesimine geçiyor, protesto hazırlığı var 
</HEADLINE>
<TEXT>

     KKTC Cumhurbaşkanı Rauf Denktaş ile Rum yönetimi lideri Glafkos Klerides'in yarın akşam Lefkoşa'nın Rum kesiminde yiyeceği yemek nedeniyle, Rum polisi olağanüstü güvenlik önlemleri alıyor. 
     Klerides'in, Lefkoşa'nın Rum kesimindeki Ionau Klerides Sokağı'ndaki evinde verilecek yemeğe, fanatik Rum örgütleri yoğun tepki gösteriyor. Tepkilerin dozunun artmasından çekinen Rum yönetimi ve siyasi parti yetkilileri, Rum halkını ''aşırı tepkilerden'' kaçınmaya çağırdı. 
     Yemeği protesto için, yarın akşam eylem düzenleyeceğini açıklayan Rum örgütler, Klerides'in Denktaş'ı yemeğe davet etmesini kınadı. Rum üniversitesindeki Enosis yanlısı öğrenci örgütleri, yarın akşam saat 21.00'de Lefkoşa'nın Rum kesimindeki Eleftheria Meydanı'nda 
     düzenleyecekleri eylemde, yemek karşıtı bildiri dağıtacağını açıkladı. 
     Avrupa Demokratik Yenileme Partisi de KEA Rum halkını, ''taşkınlık yapmaktan'' kaçınmaya çağırdı. KEA tarafından yapılan açıklamada, ''Kıbrıs'taki statüko devam ettiği sürece, Denktaş'ın Güney Kıbrıs'ta varlığından hiç kimsenin memnun olmayacağı, ancak yapılacak taşkınlıkların Rum tarafını zor durumda bırakacağı ve Türk tarafına propaganda malzemesi vereceği'' belirtildi. 
     Yeni Ufuklar Partisi NEO gençlik örgütü de Klerides'in Denktaş'ı yemeğe davet etmesini kınadı. NEO gençlik örgütü, yarın Rum Kesimi genelinde bu konuda ''halkı aydınlatmak için'' bildiri dağıtacağını açıkladı. 
     
     Sıkı önlemler 
     Rum Adalet ve Kamu Düzeni Bakanı Nikos Koşis, Denktaş'ın güvenliği için gerekli sayıda polisin görevli olacağını belirterek, herhangi bir sorun çıkmaması için şimdiden önlemler alındığını ve Rum halkının ''olgunluğuna güvendiklerini'' söyledi. 
     Fanatik örgütlerin eylemlerinden çekinen Rum polisi, tüm birimleriyle, çok sıkı güvenlik tedbirleri planladı. Güvenlik tedbirleri çerçevesinde yollar kapatılacak, Klerides'in evinin bulunduğu sokakta oturanlar kimlik göstererek evlerine girebilecek. 
     Etraftaki yüksek binalara keskin nişancılar yerleştirilecek. 
     -MENÜ- Fanatik Rumların yoğun tepki gösterdiği Klerides-Denktaş yemeğinde balık yenilecek. Menüde, balık çorbası, balık yemeği ve samsı tatlısının bulunduğu öğrenildi. 
     
     Yeni randevu iddiası 
     Öte yandan Rum kesiminde yayımlanan Politis gazetesi, Denktaş ve Klerides'in, 16 Ocak'ta başlayacak doğrudan görüşmeler öncesinde, Türk ve Rum siyasi partileriyle 5 Ocak'ta Ledra Palace'ta biraraya geleceğini iddia etti. 
     Haberde, Denktaş ve Klerides'in, 5 Ocak'ta 16.00-18.00 saatleri arasında Ledra Palace'ta bir araya gelmesinin beklendiği, Klerides'in bu buluşmaya olumlu yanıt verdiği, Denktaş'ın cevabının ise henüz bilinmediği savunuldu. 
     Bu konudaki girişimin, bazı Türk ve Rum partilerin Ledra Palace'ta buluşmasını organize eden Slovakya'nın Rum kesimindeki büyükelçiliği tarafından yapıldığı belirtildi. 
     






</TEXT>
</DOC>
