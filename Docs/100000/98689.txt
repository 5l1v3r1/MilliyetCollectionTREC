<DOC>
<DOCNO> 98689 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/29/son/sonspo08.html </URL>
<DATE> 2002/07/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Antalya'da Formula 1 için özel havaalanı... 
</HEADLINE>
<TEXT>

     Antalya Büyükşehir Belediye Başkanı Bekir Kumbul, Formula 1 yarışları için Antalya'nın seçilmesi halinde, yarış amacıyla şehre geleceklerin Türk Hava Kurumu'na THK tahsis edilen havaalanından faydalanabileceklerini bildirdi. Kumbul, ''Havalanından 15 dakikada yarış alanına ulaşmak gibi bir şansı, dünyada hiçbir ülkede bulamazsınız'' dedi. 
     Başkan Bekir Kumbul, Almanya Federal Cumhuriyeti'nin İzmir Başkonsolosu Ralf Breth ve Antalya Konsolosu Manfred Gerwinat ile görüşmesinin ardından, basın mensuplarının Formula 1 yarışlarıyla ilgili sorularını yanıtladı. Formula 1'in Türkiye'de yapılması konusunda ilk ve en önemli adımın Bakanlar Kurulu'nda atıldığını belirten Kumbul, Antalya'nın iklimsel özelliklerinin yanı sıra, konaklama kapasitesi bakımından da Formula 1'e uygun bir şehir olduğunu söyledi. 
     Yarışlar için Antalya'nın seçilmesi halinde, Türk Hava Kurumu'na tahsis edilmiş havaalanından da yararlanılabileceğini kaydeden Kumbul, şöyle konuştu 
     ''Formula 1 için Antalya'ya geleceklerin, direkt olarak bu havaalanına iniş yapmaları sağlanacak ve gelenler, buradan 15 dakika içinde yarış alanına ulaşabilecekler. Böyle bir imkanı bırakın Türkiye'de, dünyanın hiçbir ülkesinde bulmanız mümkün değil.'' Formula 1'in kendine özgü kriterlerinin bulunduğunu bildiren Kumbul, Antalya'nın bu kriterlere sahip bir şehir olduğunu kaydetti. Bu yarışları dünya üzerinde 1.5 milyar kişinin izlediğini anlatan Bekir Kumbul, şöyle devam etti 
     ''Formula 1'in 1.5 milyarlık izleyicisinden binde 3'ü Antalya'ya gelmeye karar verse, Antalya'ya yılda 4.5 milyon turist gelecek demektir. Bu da yılda 4.5 milyar dolar döviz girdisi sağlar. Bu aynı zamanda istihdam da demektir. Antalya altyapı olarak Formula 1'e hazır.'' Antalya Havalimanı'na her gün yaklaşık 35 bin kişinin giriş yaptığını belirten Antalya Büyükşehir Belediye Başkanı, günde ortalama 60- 70 bin kişinin havalimanından geçiş yaptığını söyledi. Antalya'da bu hareketliliğin dışarıdan bakıldığında farkedilmediğini kaydeden Kumbul, ''Başka hiçbir kentte bunun hissedilmemesi mümkün değildir'' diye konuştu. 
     Antalya Büyükşehir Belediye Başkanı Bekir Kumbul, yarın İstanbul'da düzenlenecek toplantıda, Formula 1 için hazırlanmış afişlerle birlikte sunum yapacaklarını sözlerine ekledi. 
     





</TEXT>
</DOC>
