<DOC>
<DOCNO> 53582 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/22/son/soneko10.html </URL>
<DATE> 2001/11/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Oyak 2000 yılında 287 trilyon lira brüt kar elde etti 
</HEADLINE>
<TEXT>

     Ordu Yardımlaşma Kurumu'nun OYAK 
     ilk kez açıklanana faaliyet raporuna göre, kurum 2000 yılında 287 trilyon lira brüt kar elde etti. OYAK Yönetim Kurulu Başkanı Emekli Korgeneral Y. Selçuk Saka, faaliyet raporundaki mesajında, raporun kamuoyuna açıklanmasının, kurumun daha iyi tanınmasına yardımcı olacağını ve 2000 yılı performansı hakkında belirli ölçüde bilgi edinilmesine olanak sağlayacağını kaydetti. Bu yıl 39. kuruluş yıldönümünü kutlayan kuruluşun 1961 yılında 37.2 milyon lira aktuaryel açıkla ekonomi dünyasına adım attığını hatırlatan Saka, üye aidatları dışında herhangi bir parasal destek almamış olan ve kendi yasal organlarınca idari ve mali özerkliğini koruyan kurumun 39 yıl boyunca yükümlülüklerini yerine getirdiğini söyledi. Saka, otomotiv, finans, çimento, gıda, kimya ve hizmet sektörlerinde faaliyet gösteren 25 şirketi ile OYAK'ın 2000 yılında ulusal bütçeye 87 trilyon liralık vergi desteği sağladığını, geçen yıl dış satım yoluyla Türkiye'ye 1 milyar 161 milyon dolar döviz kazandırdığını ifade etti. Saka, piyasadaki talebi karşılarken ekonomik kalkınmaya da önemli ölçüde katkı sağladıklarını vurguladı. OYAK Genel Müdürü Dr. Şerif Coşkun Ulusoy ise faaliyet raporundaki sunuşunda, OYAK'ı Türkiye'nin çağdaş, verimli ve karlı büyük kuruluşları sıralamasında en üstlere yerleştirmeyi hedeflediklerini kaydetti. Hedeflerine yönelik çalışmaların hızlanarak devam ettiğini, bu amaçla hem Türkiye hem de dünyadaki gelişen sektörler olan finans, telekomünikasyon, enerji, yeni teknolojilerle konut üretimi ve perakende hizmet alanlarını çok yakından ve sürekli olarak izlediklerini ifade etti. Bu sektörlerdeki yatırımlarına önümüzdeki dönemlerde yenilerini ekleyeceklerini belirten Ulusoy, OYAK'ı bu şekilde Türkiye'nin en büyük kuruluşları arasına yerleştirmekle kalmayacaklarını, ayrıca uluslararası alanda da tanınmış bir kuruluş haline getireceklerini anlattı. 
     
     İştirakleri ve ortaklıkları 
     Faaliyet raporunda üyelere sunulan yardımlar ve hizmetler, emeklilik ve ek yardımlar, ölüm yardımı, maluliyet yardımı, emekli maaşı, emekli maaşı sisteminden çıkışlar ve aidat iadesi olarak özetlendi. Sosyal hizmetlerin ise konut kredileri, konut inşaatları, konut arsaları, borç verme, yüzde 80 borç verme, ordu pazarları ve mal kredisi olduğu belirtildi. 
     Faaliyet raporunda OYAK'ın bağlı olduğu ortaklıkları ve iştirakleri ise şöyle sıralandı 
     Otomotiv Grubu OYAK Renault, Mais, Omsan, Omsan France S.A.R.L, Omsan G.M.B.H şirketleri, Selyak, Good Year. 
     Çimento Grubu Adana Çimento, Adana Kağıt Torba A.Ş, Çimsa, Bolu Çimento, Ünye Çimento, Mardin Çimento, Elazığ Çimento, Oysa Niğde Çimento ve Oysa İskenderun Çimento. 
     Finans Grubu Aksa OYAK Holding, Aksa OYAK Sigorta, Aksa OYAK Hayat Sigorta, OYAK Menkul Değerler, OYAK Bank, OYAK Bankerbank, Europen Finance, O B Yatırım Menkul Değerler, OYAK Portföy Yönetimi, OYAK Leasıng. 
     Gıda Kimya Grubu Tektaş, Tukaş, Tan Gıda, Eti Pazarlama. 
     Hizmet Grubu OYAK İnşaat, Oytur, Oytaş, Oycan, Oypa ve OYAK Güvenlik A.Ş. 
     İştiraklerin 2000 yılı faaliyet sonuçlarına göre toplam satışlar 3 katrilyon 20 trilyon 601 milyar lira, toplam işlem hacmi 9 katrilyon 233 trilyon 815 milyar lira, toplam ihracat 733 trilyon 275 milyar 
     lira oldu. 
     Toplam vergi 87 trilyon 223 milyar lira, aktif değerleri toplamı ise 1 katrilyon 635 trilyon 943 milyar lira olarak açıklandı. 
     Toplam 643 trilyon 171 milyar liralık aktif büyüklüğe sahip bulunan OYAK, 12 bin 572 personel çalıştırıyor. 
     






</TEXT>
</DOC>
