<DOC>
<DOCNO> 70986 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/05/son/sontur17.html </URL>
<DATE> 2002/03/05/ </DATE>
<TIME>  </TIME>
<AUTHOR>  </AUTHOR>
<HEADLINE>
AB'den sert rapor "Türk kadınları dövülüyor" 
</HEADLINE>
<TEXT>

     ABD Dışişleri Bakanlığı'nca yayınlanan 2001 Dünya İnsan Hakları Raporu'nun Türkiye'ye ilişkin bölümünde ciddi eleştirilere yer verildi. Türkiye'de işkencenin sürdüğü, ifade özgörlüğünün sınırlandırıldığı kaydedilen raporda, kadın ve çocuklara yönelik kötü muameleye dikkat çekildi. Raporu değerlendiren ABD hükümet kaynakları, insan haklarında genel olarak bir iyileşme görüldüğünü, ancak sorunların sürdüğünü ifade etti. 
     ABD Kongresi'nin talimatı üzerine Dışişleri Bakanlığı'nca her yıl hazırlanan Dünya İnsan Hakları Raporu'nun 2001 yılına ait yayının, Türkiye'ye ayrılan 69 sayfalık bölümünde, Türkiye'deki insan hakları uygulamasının ayrıntılı bir değerlendirmesi yapıldı. Raporda, PKK'nın eylemlerinin azaldığına dikkat çekilirken, 30 binden fazla kişinin köylerine dönebildiğine işaret edildi. Raporun diğer önemli unsunları da şöyle 
     "-Güvenlik güçlerince uygulanan işkence ve kötü muamele olayları azalmakla birlikte yaygın olmaya devam ediyor. 
     -Cezaevlerinde koşullar biraz iyileşmesine karşın kötü olmaya devam ediyor. Cezaevlerindeki koşulları protesto amacıyla yapılan ölüm oruçlarında 48 kişi öldü. 
     -Bazı siyasi parti ve liderlerin faaliyetleri sınırlandırıldı. HADEP'e yönelik baskılar sürüyor. 
     -Kadınlara özellikle eşlerinden kaynaklanan kötü muamele ciddi ve yaygın bir sorun olmaya devam ediyor. 
     -Çocuklara yapılan kötü muamele de ciddi bir sorun teşkil ediyor. 
     -Evliliğe zorlanan genç kızlar arasındaki intihar olayları özellikle Güneydoğu'da sürüyor. İntiharlar 1993'ten bu yana yüzde 50'den fazla arttı. 
     -Türkiye'de özellikle Romanya, Gürcistan, Rusya, Ukrayna ve Azerbeycan gibi ülkelerden gelen kadın ve kızların ticareti yapılıyor. 
     -Anayasa değişikliği kaydedeğer bir çoğunlukla onaylandı. Ancak yıl sonu itibariyle uyum yasaları henüz onaylanmadı. 
     -PKK'dan kaynaklanan insan hakları ihlalleri son dönemde önemli ölçüde azaldı. 
     -İfade özgürlüğü sınırlamaları sürüyor. 
     -Basına yönelik yargılamalar devam etti. 
     -Kürtçe televizyon ve radyo yayını ile okul eğitimi yasağı sürüyor." Önceki raporlarda olduğu gibi Anayasa'nın, ülkenin en büyük etnik ve dil azınlığı olan Kürtleri bir azınlık olarak tanımadığına dikkat çekiliyor. 
     
     İyileşme var 
     Bu arada yıllık İnsan Hakları Raporu'nu değerlendiren ABD hükümet kaynakları, Türkiye'de insan hakları konusunda bir iyileşme görüldüğünü, ancak sorunların sürdüğünü ifade etti. Söz konusu raporda yer verilen bazı unsurların Bush yönetiminin Türk hükümetiyle görüşmelerinde dile getirdiği unsurlar olmadığını ifade eden kaynaklar, raporda insan haklarıyla ilgili olarak olumlu ve olumsuz durumlara dikkat çekildiğini belirtirken, raporun aslında Kongre'nin incelemek istediği konuları yansıtmayı amaçladığını söyledi. 
     ABD'li yetkili, rapor hazırlanırken önemli ölçüde Türk Hükümetinden sağlanan bilgi ve verilere dayanıldığı, bunun yanı sıra gazetelerde çıkan haberler, insan hakları kuruluşlarının raporları, Avrupa İnsan Hakları Mahkemesi'nin kararları gibi kaynakların yanında politikacılar ve sıradan vatandaşlarla yapılan görüşmelerden edinilen bilgilerin de kullanıldığını kaydetti. 
     ABD hükümet kaynakları, rapora yansıyan olumlu gelişmeler arasında PKK'nın eylemlerinin düşmesi nedeniyle insan hakları ihlallerinin azalmasını ve çok sayıda insanın köyüne dönebilmesini gösterdi. Bunun yanı sıra Anayasa reform paketinin olumlu bir adım olduğunu ifade eden kaynaklar, bazı parti ve politikacıların faaliyetlerinin sınırlandırılması, HADEP üyelerinin kaybolması, işkencenin sürmesi ve ifade özgürlüğüne konulan sınırlamalara olumsuz örnek olarak dikkat çektiler. Aynı kaynaklar, ifade özgürlüğünün önemine değinirken de, Anayasa değişikliği isteyen görüşlerin serbestçe ifade edilmesi gereğini vurgulayarak, "Devleti eleştirmeyi hainlik olarak görmüyoruz" dedi. 
     






</TEXT>
</DOC>
