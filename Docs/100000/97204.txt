<DOC>
<DOCNO> 97204 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/22/guncel/gun04.html </URL>
<DATE> 2002/07/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Cemal Paşa’ya yanlış kitabe 
</HEADLINE>
<TEXT>

     Ermeni çeteciler tarafından 1922’de Tiflis’te şehit edilen Osmanlı Devlet adamı Cemal Paşa, Karskapı Şehitliği’ndeki mezarı başında ilk kez anıldı. Karskapı Şehitliği’nde gerçekleştirilen anma toplantısında konuşan Atatürk Üniversitesi Türk - Ermeni İlişkileri Araştırma Merkezi Müdürü Yrd. Doç. Dr. Erol Kürkçüoğlu, Taşnak ve Hınçak Ermeni çetecilerinin, 27 Mayıs 1915 yılında çıkartılan Tehcir Kanunu’ndan sorumlu tuttukları İttihat Terakki’nin liderlerine suikastler düzenlediklerini, 21 Temmuz 1922’de 4. Ordu Komutanı Cemal Paşa ve iki yaverini Tiflis’te şehit ettiklerini bildirdi. Kürkçüoğlu, Cemal Paşa’nın, Ermeniler’in can ve mal güvenliğini korumak için çeşitli genelgeler çıkardığına da işaret etti. 
     28 Temmuz 1922’de cenazesi Erzurum’a getirilerek Karskapı Şehitliği’ne defnedilen Cemal Paşa’nın mezarındaki kitabeyi okuyan öğretim üyeleri de değişik bir yazıyla karşılaştı. Cemal Paşa’nın mezarının kuzey yönüne bakan eski yazıyla taş üzerine yazılmış kitabenin, 1850 - 1870 arası Erzurum’da Valilik yapan Fosfor Mustafa Paşa’ya ait olduğu belirlendi. Kürkçüoğlu, söz konusu yanlışlığın mezar taşlarının dizildiği esnada bilinçsiz yerleştirilmesinden kaynaklandığını, yanlışlığın giderilmesi için gerekli girişimlerde bulunacaklarını kaydetti. 
     



 GÜNCEL 




















</TEXT>
</DOC>
