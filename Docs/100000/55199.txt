<DOC>
<DOCNO> 55199 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/02/son/soneko02.html </URL>
<DATE> 2001/12/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Asgari ücret tespitinde sona geliniyor 
</HEADLINE>
<TEXT>

     Asgari Ücret Tespit Komisyonu, 4. 
     toplantısını 7 Aralık Cuma günü yapacak. 
     Komisyonun 7 Aralık'ta gerçekleştireceği 4. toplantıda, 1 Ocak 2002 tarihinden itibaren geçerli olacak yeni ücretin temel 
     kriterlerini oluşturan DPT ile Hazine Müsteşarlığı'ndan gelecek verilerle, Hacettepe Üniversitesi hazırlayacağı besin içi ve besin dışı harcama kalıplarının değerlendirilmesi bekleniyor. Toplantıda ayrıca, Maliye Bakanlığı ile Hazine temsilcilerinin yeni ücrete ilişkin görüşlerini komisyona aktarması da bekleniyor. DİE'nin yeni ücrete ilişkin hazırlayacağı veriler ise 5. toplantıda ele alınacak. Bugüne dek 3 kez toplanan Asgari Ücret Tespit Komisyonu'nun 4'üncü toplantısının ardından yapacağı 1 veya 2 toplantı sonrasında, 1 Ocak 2002'den geçerli olacak yeni ücreti saptayıp, kamuoyuna açıklaması öngörülüyor. Daha önceki toplantılarda Asgari Ücret Tespit Yönetmeliği'nin Anayasa'nın 55. maddesinde yapılan değişikliğe paralel değiştirilmesine ilişkin çalışma yapmak üzere oluşturulan alt komisyonun Türk-İş'in muhalefeti nedeniyle henüz bir çalışma yapmadığı öğrenildi. Yetkililer, Asgari Ücret Tespit Yönetmeliği'nde yapılacak değişikliğin, büyük bir olasılıkla bu yıl gerçekleşemeyeceğini belirterek, yeni ücretin mevcut yönetmelikler çerçevesinde saptanacağını kaydettiler. Türk-İş Asgari Ücret Tespit Yönetmeliği'nin sadece Anayasa'nın 55. maddesinde yapılan değişikliğe paralel bir maddede yapılmasını isterken, TİSK ise yönetmeliğin tümünün değiştirilmesini talep ediyor. 
     
     Yeni ücret ne olacak 
     Bu arada 1 Ocak 2002 tarihinden itibaren geçerli olacak yeni ücretin brüt 200-250, net ise 150-190 milyon lira arasında saptanacağı ileri sürüldü. Yeni ücretin daha önceki yıllarda olduğu gibi 6'şar aylık dönemler halinde tespit edilmesi de bekleniyor. 
     Komisyona işçi tarafının temsilen katılan Türk-İş, belirlenecek yeni ücretin, işçinin ailesi birlikte geçimini karşılayacak düzeyde, ücretin vergi dışı bırakılarak ve işçiyi ileriki dönemlerde enflasyona karşı koruyacak düzeyde ve DİE verileri dikkate alınarak saptanmasını istiyor. 
     İşveren kanadı TİSK ise yeni ücretin sadece çalışan işçinin dikkate alınmasını, toplu iş sözleşmesi yapılan ve yapılmayan işyerleri için farklı düzeyde, 24 yaş üzeri ve altı için de farklı belirlenmesini talep ediyor. 
     Asgari ücret halen brüt 167 milyon 940 bin, net 122 milyon 186 bin 520 lira olarak uygulanıyor. 
     






</TEXT>
</DOC>
