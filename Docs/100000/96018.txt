<DOC>
<DOCNO> 96018 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/16/son/sondun23.html </URL>
<DATE> 2002/07/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Arnold Schwarzenegger California valiliği için aday olacak 
</HEADLINE>
<TEXT>

     ABD'de, Cumhuriyetçi Parti'ye yakınlığıyla bilinen ünlü sinema oyuncusu Arnold Schwarzenegger, California valiliği için aday olabileceğini söyledi. 
     Schwarzenegger, Ulusal Valiler Birliği konferansına katılan Cumhuriyetçi Parti'den 15 eyalet valisiyle dün kahvaltıda biraraya geldi. 
     54 yaşındaki oyuncu, California'nın Demokrat Parti'li Valisi Gray 
     Davis karşısında geçen yıl aday olmayı düşündüğünü, ancak film sözleşmeleri nedeniyle bunu değerlendiremediğini söylerken, gelecek için hala bu görevle ilgilendiğini belirtti. 
     Valiliği, insanlara hizmet açısından çok önemli bir görev olarak nitelendiren Schwarzenegger, böyle bir görevin kendisine en büyük tatmini sağlayacağını, çocukları uyuşturucu ve silahlardan uzak tutmak için okul sonrası programlar ve özel Olimpiyat oyunları hazırlanabileceğini anlattı. 
     Schwarzenegger, ''kendisini, milyonlarca kişiye kişisel yeteneklerini kullanmasını sağlayarak yardım eden bir vali olarak hayal edebildiğini'' belirterek, ''Her gece yatakta 'Bugün ne kadar çok kişiye yardım ettim' diyebilmek, ne kadar müthiş bir duygu, çok tatmin edici'' diye konuştu. 
     Ünlü oyuncu, gazetecilere yaptığı açıklamada ayrıca, üzerinde çalıştığı sinema filmlerinden de bahsederek, şu an, ''Terminatör 3'' ve ''Gerçek Yalanlar 2'' ile birlikte bir film daha çektiğini anlattı. 
     





</TEXT>
</DOC>
