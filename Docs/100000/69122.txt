<DOC>
<DOCNO> 69122 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/23/yazar/tamer.html </URL>
<DATE> 2002/02/23/ </DATE>
<TIME>  </TIME>
<AUTHOR> Meral TAMER  </AUTHOR>
<HEADLINE>
Operada öğrenciye tam bilet 
</HEADLINE>
<TEXT>

     Genç okurlarım Tuğba ve Banu Özulu’nun e - postasını okurken nefesim daralıyor gibi oldu. Klasik müzik, opera ve bale gibi etkinliklere gençlerin ilgisi zaten o denli sınırlı ki, o ilgiyi de sıfırlayacak uygulamalara ancak bizim ülkemizde rastlanabilir 
     "Sayın Tamer. Biz klasik müzik, opera ve bale tutkunu genç öğrencileriz. Derslerimizden fırsat buldukça ya da o fırsatı yaratarak AKM’ye bu tür etkinlikleri izlemeye gidiyorduk. Dar bütçemizden tasarruf ederek bilet paramızı ayırıyorduk. Ancak önceki hafta gittiğimizde, öğrenci indirimi uygulamasının kaldırıldığını ve bilet fiyatlarına yüklüce zam geldiğini öğrendik. 
     Bizi bu sosyal ve kültürel etkinliğimizden mahrum eden zihniyete sitemlerimizi sizin aracılığınızla dile getirmek istedik. Bu konuda bizlere destek olacağınızı umar, teşekkürlerimizi sunarız." 
     Asistanım İlkay Özcan hemen kolları sıvadı, ama neyse ki Kültür Bakanlığı bizden önce harekete geçmiş ve 19 Ocak’ta Resmi Gazete’de yayınlanarak kaldırılan öğrenciye indirim uygulaması, 8 Şubat’ta yine Resmi Gazete’de yapılan bir düzeltmeyle yeniden yürürlüğe konulmuş. 
     Mesele neymiş biliyor musunuz Devletteki her türlü indirimin kaldırılmasıyla ilgili yasa, kültürel faaliyetlerdeki öğrenci indirimlerini de içerecek şekilde kaleme alınmış. AKM de pek acil davranıp hemen uygulamaya geçmiş. Uçaklardaki yüzde 20’lik öğrenci indirimi duruyor, ama AKM’deki öğrenci indirimi kaldırılmış. Komediye bakar mısınız 
     Adamın cebinde parası var ki, çocuğunu uçağa bindirebiliyor. Dolayısıyla pekala indirimsiz bilet de alabilir. Bana kalsa, hafta sonlarındaki boş zamanlarını klasik müzik konserlerinde geçirmeye gönüllü gençlere bedava kontenjan bile ayırırdım. Ama mankenlerin don renklerinin bile bizlere ezberletildiği bir ortamda öğrencilerin klasik müzik konserine gitmesine de gerek görmeyebilir büyüklerimiz. Bu durumda bizlere de hep muhalif kanatta yer almak düşer. 
     
     Enron günlüğü 9 
Enronzedelerden milyar dolarlık davalar      Bizim borsazedelerimiz varsa, Amerika’nın da Enron’zedeleri var artık. Emeklilik fonları sıfırlanan Enron çalışanları da, borsada Enron hissesi satın alan yatırımcı da mahkeme kapılarında kuyruğa diziliyor. 
     Davalardan nasibini alacak olanlar ise Enron’un eski yöneticilerinin yanı sıra Goldman Sachs, Salomon Smith Barney, JP Morgan - Chase, Lehman Brothers ve Merrill Lynch gibi ağır toplar. Enron’un hesaplarına göz ucuyla bile bakmayıp son dakikaya kadar Enron hissesine yatırım yapılmasını tavsiye ettikleri için şimdi milyar dolarları bulacak yüklü tazminat davalarıyla boğuşmak zorunda kalacaklar. Muhtemelen de yüklü tazminatlar ödeyecekler. 
     Aslında yukarıda adı geçen kurumların çoğu, dot.com balonu sırasında da benzeri tavsiyelerde bulundukları için borsa yatırımcıları nezdinde ciddi güven kaybına uğramışlar, haklarında milyonlarca dolarlık tazminat davaları açılmıştı. Yanılma bir kerelik olsaydı, yatırımcı affedebilirdi, tekrarlanınca haklı olarak kötü niyet arayacaktır. 
     Bu son dava dalgası bana Amerika’da kalitesiz ürünlerden zarar gören tüketicinin, yıllar önce avukat Ralph Nader’ın önderliğinde üretici firmalara karşı milyon dolarlık tazminat davaları açıp kazandıklarını anımsattı nedense. Tüketiciler astronomik tazminatlar kazandıkça, üreticiler de kendilerini korumak üzere hukuktan kalkanlar oluşturmuş, hatta "Dünyanın tüm üreticileri, birleşin" türünden sloganlar geliştirmişlerdi. 
     Yakında New York’un muteber finans kuruluşları da kendilerine koruma zırhı yaratmak üzere hukuksal şemsiye oluşturup kamuoyunun önüne çıkarlarsa hiç şaşmayacağım. 
     
     







İslam ve yaşama sevinci 


Zafer ve Bayram 


Kum saati 


AB karşıtı parti 


İnternetin geleceği 


"Gomonist" demekten vezgeçtiler... 


Operada öğrenciye tam bilet 


Siz tazminatı alın 


Bu postacı kapıyı 1 defa çalıyor 


Berlin’de işçi Ahmet’ şimdi taksici’ 


</TEXT>
</DOC>
