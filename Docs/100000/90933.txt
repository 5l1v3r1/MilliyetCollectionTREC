<DOC>
<DOCNO> 90933 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/20/son/sondun04.html </URL>
<DATE> 2002/06/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Arafat'tan sivillere yönelik saldırılara son verme çağrısı 
</HEADLINE>
<TEXT>

     Filistin lideri Yaser Arafat, İsrailli sivilleri hedef alan saldırıları kınadı ve bunlara son verilmesi çağrısında bulundu. 
     Arafat, Filistin medyasına gönderilen açıklamasında, ''Saldırıların, İsrail işgaline karşı direnme ve mevcudiyetimizi ve kutsal yerleri savunma hakkımızla hiçbir ilgisi yok'' dedi. 
     Filistin Yönetimi'nin, bu saldırıların arkasında olanlara karşı çok sayıda önlem aldığını belirten Arafat, şunları kaydetti 
     ''Size dürüst olmam gerekiyor Filistin Yönetimi'nin defalarca kınadığı bu saldırılara tamamen son verilmesi gerekiyor, aksi halde topraklarımız tamamen İsrail işgali altına girebilir. 
     Filistinli ya da İsrailli hiç fark etmez, sivilleri hedef almak, Filistin Yönetimi, bizzat ben ve uluslararası toplum tarafından kınanan ve reddedilen bir eylemdir. 
     İsrail hükümeti bu saldırıları, topraklarımıza saldırmak ve binlerce insanımızı öldürmek ve yaralamak için bir bahane olarak kullanıyor.'' Yetkililer, Arafat'ın, Filistin gazeteleri, radyo ve televizyon kanallarıyla Filistin resmi haber ajansı WAFA'ya gönderilen bu açıklamasını kendisinin okumasının beklenmediğini söylediler. 
     





</TEXT>
</DOC>
