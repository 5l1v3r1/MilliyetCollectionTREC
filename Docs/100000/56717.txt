<DOC>
<DOCNO> 56717 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/12/guncel/gun01.html </URL>
<DATE> 2001/12/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Yargıtay Ceza Kurulu Zamanaşımı olmaz 
</HEADLINE>
<TEXT>
Susurluk’ta ceza zamanı 
Yargıtay Ceza Kurulu, Başsavcı Sabih Kanadoğlu’nun "Mahk miyet kararı bozulmasın" şeklindeki itirazını kabul etti 
     ERSAN ATAR Ankara 

     Yargıtay Ceza Genel Kurulu, İstanbul 6 No’lu DGM’nin Susurluk Davası hakkında verdiği mahk miyet kararını usulden bozan Yargıtay 8. Ceza Dairesi’nin kararını kaldırdı. Başsavcı Sabih Kanadoğlu’nun "İstanbul DGM’nin kararı bozulmasın" şeklindeki itirazına uyan genel kurul, davayı zamanaşımından da kurtarmış oldu. 
     Yargıtay 8. Ceza Dairesi, İstanbul 6 No’lu DGM’nin Susurluk Çetesi hakkında verdiği mahk miyet kararını, "eksik soruşturma" gerekçesiyle usulden bozdu. Bunun üzerine Kanadoğlu, DGM’nin kararında bir eksik bulunmadığı için dairenin kararının kaldırılması için Ceza Genel Kurulu’na itirazda bulundu. Kanadoğlu başvurusunda, "Davanın, Türkiye’nin temiz toplum özleminin simgesi haline geldiğine" işaret etti ve "Sorun devletin bütün kurumlarını yıpratacak boyuta ulaşmıştır" dedi. 
     Yargıtay Ceza Genel Kurulu da dün yaptığı toplantıda, Kanadoğlu’nun istemini haklı buldu. Oylamaya katılan 25 üyeden 16’sı Kanadoğlu lehine, 9’u da aleyhine oy kullandı. 
     
     Kulislere rağmen hukuk 
     Davanın sanıklarıyla birlikte ismi dosyada geçen, ancak dokunulmazlığı nedeniyle sanıklar içine alınamayan İçişleri eski Bakanı Ağar’ın, Ceza Genel Kurulu’na katılan bazı yargıçları ziyaret etmesi ve bu yargıçların aleyhte oylarına rağmen Kanadoğlu’nun isteminin kabul edilmesi, hukuk çevrelerinde "Her şeye rağmen hukuk galip geldi" şeklinde yorumlandı. 
     Ceza Genel Kurulu’nun dünkü kararı gereği dosya 8. Daire’ye gönderilecek. Daire, bu kez İstanbul DGM’nin kararını esastan görüşecek, yani "Susurluk’ta çetenin var olup olmadığına" karar verecek. Daire, DGM’nin kararında esasa ilişkin bir eksiklik veya hukuka aykırılık bulmazsa onayacak. Bu durumda Susurluk davasının kararı kesinleşmiş olacak. 
     Daire "Susurluk’ta çete yoktur" diyerek kararı esestan bozarsa, Başsavcılığın bu karara da itiraz edip Ceza Genel Kurulu’na gitme hakkı bulunuyor. 
     



 GÜNCEL 
















</TEXT>
</DOC>
