<DOC>
<DOCNO> 52349 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/15/guncel/gun02.html </URL>
<DATE> 2001/11/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Armutlu, polis merkezi gibi 
</HEADLINE>
<TEXT>

Direnişçilerin kullandığı bir bina boşaltıldıktan sonra maviye boyandı, karakola dönüştürüldü 
     DİNÇER ŞEREF İstanbul 

     Ölüm oruçlarının yapıldığı Küçükarmutlu'ya düzenlenen operasyonun ardından bölge yoğun polis kontrolüne alındı. Direnişçilerin kullandığı ve operasyondan sonra geçici karakola dönüştürülen bina, dün de maviye boyanıp çatısına Türk bayrağı çekildi. 
     Giriş-çıkışları polisçe kontrol altında tutulan Küçükarmutlu'da ölüm oruçlarının yapıldığı evlerden büyük miktarda tıbbi malzeme çıktı. Bazı vatandaşlar, polisin operasyonunu desteklerken, bazıları da kısa sürede normale dönmek istediklerini ifade etti. Yetkililer barikat yapmak için yıkılan yolların ve elektrik direklerin kısa süre içinde yenileneceğini bildirdi. 
     
     Takip çizelgeleri çıktı 
     Ölüm oruçlarının yapıldığı G-25 Sokak'taki evin yıkıntılarında çok sayıda yasak yayın ve vitamin, serum, ağrı kesici ilaçlar, kan tüpleri ve hijyenik temizlik bezleri gibi tıbbi malzeme bulundu. 
     Evlerden çıkan belgelerde, ölüm orucu tutanların dışarıdan bir doktorla görüştüğü ve doktorun kendilerine kullanmaları gereken ilaçların listesiyle tedavi takip çizelgesini faksla gönderdiği ortaya çıktı. 
     



 GÜNCEL 

















</TEXT>
</DOC>
