<DOC>
<DOCNO> 78044 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/12/son/sonspo21.html </URL>
<DATE> 2002/04/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Myhre ''Yedek kalacağım hiçbir kulüple sözleşme imzalamam'' 
</HEADLINE>
<TEXT>

     Beşiktaş'a sezon ortasında transfer olan Norveçli kaleci Thomas Myhre, hiçbir kalecinin yedek kalmaktan hoşlanmayacağını belirterek, yedek kalması durumunda Beşiktaş'tan ayrılacağını bildirdi. 
     Kulübün resmi internet sitesi ''www.besiktasjk.com.tr''de taraftarlarla söyleşen Myhre, yedek kalmak istememesinin nedenlerini anlatırken, maça yedek başlayan kalecinin sonradan oyuna girme ihtimalinin çok düşük olduğunu kaydederek, ''Hangi kulüp olursa olsun, yedek kalacağımı bilirsem sözleşme imzalamam. Beşiktaş'ta da yedek kalırsam, giderim'' dedi. 
     Beşiktaş'ın sözleşmeli futbolcusu olduğunu, Everton'dan kiralık gelmediğini vurgulayan Myhre, sezon sonunda sözleşmesinin bittiğini, Beşiktaş'ın istemesi halinde kulübünde kalabileceğini bildirdi. 
     Türkiye'nin tarihi ve kültürel donanımını sevdiğini, iklimini de hoş bulduğunu dile getiren Myhre, ''Bu nedenle burada olmak keyifli. Futbol olarak da şampiyonluğa oynayan bir takımda forma giymek güzel bir şey'' görüşünü aktardı. 
     
     "Maç kurtarmak iyi değil" 

     Myhre, bir taraftarın sorusunu yanıtlarken, kalecilerin maç kurtarmasının iyi bir şey olmadığını belirtti. 
     Kalecinin maçı kurtarmasının, takımın kötü oynadığı anlamına geldiğini kaydeden Myhre, ''Kaleciye hiç pozisyon gelmemesini tercih ederim'' dedi. 
     Türkiye ligini umduğundan daha iyi bulduğunu, Beşiktaş'ta da beklentilerinin hepsinin gerçekleştiğini anlatan Myhre, şunları kaydetti 
     ''Geldiğimde puan cetvelinin biraz gerisindeydik. Ama şimdi şampiyonluk şansımız var. Kaybetmiş olsak da kupada finali oynadık. İkincilikle tatmin olmayan bir kulüpte oynadığım için mutluyum. Everton'da oynarken hiçbir şampiyonluk şansımız yoktu. Onun için Beşiktaş'ta olmaktan çok mutluyum.'' 
     
     "Şampiyon olmamız bize bağlı değil" 

     Beşiktaş kalecisi Myhre, Birinci Süper Futbol Ligi'nde şampiyon olmalarının kendilerin bağlı olmadığını belirtti. 
     Ancak Galatasaray puan kaybederse şampiyon olabileceklerini kaydeden Myhre, ''Ama ikinci olmamız bize bağlı. Yılbaşından önceki formumuzda değiliz. Formumuz her maç dalgalı seyrediyor'' dedi. 
     Beşiktaş taraftarını fantastik bulduğunu, stattaki atmosferin de çok güzel olduğunu belirten kaleci Myhre, Türkçe bilmemesinin problem olduğunu ve adı dışında söylenenleri anlamadığını ifade etti. 
     
     "Türkiye'de tempo düşük" 

     Myhre, Türkiye ile İngiltere'de oynanan futbolu karşılaştırmasını yaparken, iki ülke futbolunun tamamen değişik olduğunu belirtti. 
     İngiltere'de çokça fiziğe dayalı ve hızlı bir futbol oynandığını kaydeden Myhre, Türkiye'de temponun daha düşük olduğu ve futbolun şahsi oynandığı görüşünü savundu. 
     Myhre, basın-futbolcu ilişkilerini kıyaslarken de ''İngiltere'de basın bu kadar yakınımıza gelemez. Türkiye'de ise halıcıya bile gitsek basını yanımızda buluyoruz'' dedi. 
     Türkiye'ye olabildiğince uyum sağladığını, her şeyin, özellikle de kültürün çok farklı olduğunu ifade eden Mühre, böyle bir kültürü yaşadığı için mutluluk duyduğunu sözlerine ekledi. 
     





</TEXT>
</DOC>
