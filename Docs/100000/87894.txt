<DOC>
<DOCNO> 87894 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/04/son/sonspo01.html </URL>
<DATE> 2002/06/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Güney Koreli hakeme Brezilya medyası bile isyan etti.. 
</HEADLINE>
<TEXT>

     Verdiği yanlı kararlarla A Milli Futbol Takımı'nın, Brezilya karşısında aldığı yenilgiye zemin hazırlayan Güney Koreli hakem Kim Young Joo, Brezilya medyasını bile isyan ettirdi. Brezilya medyası hakem hakkında, ''Brezilya'nın Türkiye'yi 2-1 yenmesinde Güney Koreli hakemin lehimize verdiği kararlar hayati rol oynadı'' ifadesini kullandı. 
     ''Hakem, Dünya Kupası'ndaki ilk maçında Brezilya'nın galibiyet almasına yardım etti'' diyen ''Lancepress' adlı spor gazetesinin yanı sıra ''Globo'' adlı radyo istasyonu da, ''Güney Koreli hakem olmasaydı Brezilya zafere ulaşamayacaktı'' yorumunda bulundu. 
     
     ''BU HAKEMLERE MAÇ YÖNETTİRMEK SORUMSUZLUK'' 
     Brezilyalı eski hakemlerden Amaldo Cesar Coelho da ''maçın hakemlerinin yanlış seçildiğini'' söyledi. ''Globo'' televizyonuna konuşan Coelho, ''Böylesine kritik bir maçı Güney Koreli hakeme yönettirmek tam bir sorumsuzluk örneği'' dedi. 
     Coelho, Singapurlu yan hakem Visva Krishnan'ı de eleştirdi ve ''Singapur'da futbol geleneği bulunmadığına'' dikkat çekti. Brezilyalı TV muhabiri Galvao Bueno da, ''futbola politika karıştırıldığını'' savundu ve FIFA'yı hakem seçiminde hatalı davranmakla suçladı. 
     





</TEXT>
</DOC>
