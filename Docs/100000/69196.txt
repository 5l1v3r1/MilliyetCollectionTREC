<DOC>
<DOCNO> 69196 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/24/ekonomi/eko03.html </URL>
<DATE> 2002/02/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Genç yaşta markaları tekeline aldı 
</HEADLINE>
<TEXT>

     AÇIK KOYU SOHBETLER EYLEM TÜRK 

     Aydınlı Grubu, erkek dış giyimde uzman bir şirket. Pierre Cardin, Cacharel ve U.S. Polo’nun lisansı Aydınlı’da. Yükselen grafiğinin altında, 28 yaşındaki veliaht Ahmet Said Kavurmacı’nın gençleştirme operasyonu ile birlikte gelen büyük atılım var. 
     Kavurmacı, önce öğretim üyesi eşi Esra Kavurmacı’yı, arkasından iki sınıf arkadaşını ve kardeşini kilit noktalara getirdi. İkinci kademe yöneticilerdeki değişikliklerde gençlik unsuru’na önem verdi. Bu gençlik aşısı ile birlikte, başarı çizgisi yakalanınca, Cacharel markanın İsrail, Rusya, Türki Cumhuriyetleri ve Suudi Arabistan ile Birleşik Arap Emirlikleri bölgesinin üretim ve satış hakkını verdi. Arkasından U.S Polo’nun 20 ülkede hakkını aldı. Daha sonra Alman markası Becon Berlin’i ise satın alan Kavurmacı’nın yeni ve büyük bir hedefi var Rusya ve Ortadoğu ülkelerini, bu markaların mağazaları ile donatmak. 
     
28 yaşında bu sorumluluğu aldığınıza göre, bunun bir öncesi olmalı... 
     Stajı lise yıllarında yaptım. Yaz tatillerinde sadece bir hafta bize aitti. Gerisi şirkette geçerdi. Babamın direkt yönlendirmesi vardı. Aile şirketi olduğumuz için bu işe soyunmak isteyenlerden hangisi uygun başında belli olmuyor. Bu zaman içinde ortaya çıkıyor. 
     
Sonuçta siz mi uygun bulundunuz 
     1998’de Cacharel’i pazarlayan Ay-Kur’un yönetimine geldim. Sonra diğer marakalar da sorumluluğum altında toplandı. Erkek kardeşim de şirkette finansman sorumlusu. Aileden bir de eşim var. Marmara İletişim’de asistandı. Şirkete çağırdık. Benim görevim Yönetim Kurulu Başkan Yardımcılığı. Bunun aslı, markaların Türkiye ve yurtdışı pazarlama ve satış sorumluluğu. Eşim de reklam, halkla ilişkiler ve koleksiyon sorumluluğunu üstlendi. 
     
Grupta kaç şirket var 
     Klasik erkek giyiminde eski bir firmayız. Aydınlı Hazırgiyim ilk şirketimiz. Cacharel’in lisansı Ay-Kur’da. Koni Milletlerarası AŞ ise US Polo’nun lisasına sahip. Aymerkez Mağazacılık, departmanstore tipinde büyük mağazacılık yapıyor. İlk mağazasını Gaziantep’te açtı. İkincisi İstanbul’da mayısta açılacak. 
     
Ağırlık perakendeciliğe kayıyor. Mağazacılıkta büyük bir atak başlattınız. Nerede, kaç mağaza açılacak 
     Biz zaten 1967’de perakendecilikle başlamıştık. Mağazacılıktan kopmadık. Hedefimiz markalarımızı, Türkiye dışındaki ülkelerde pazarlamak. Avrupa dışı Rusya ve Ortadoğu’ya yoğunlaşacağız. Bildiğimiz işi yapacağız. Cacharel’in 20 mağazası var. 2004’e kadar 30 olacak. Ay - Kur yurtdışındaki ilk Cacharel mağazasını Moskova’da açtı. Halen Rusya, Türk Cumhuriyetleri, İsrail ve Kuveyt’te Cacharel mağazaları var. Grubun mağaza açma hedefleri büyük. Sırf U.S. Polo olarak bu yıl sonuna kadar 5 mağaza , 2005 yılı sonuna kadar ise 40 mağaza açacak. Grup U.S. Polo’nun 20 ülkede lisans hakkına sahip. Önümüzdeki kış sezonuyla birlikte yurtdışında da yoğun bir mağazalaşmaya girecek. Cacharel Fransa’nın, 2001 yılı başında İsrail, Rusya, Türki Cumhuriyetleri ve Suudi Arabistan ile Birleşik Arap Emirlikleri bölgesinin üretim ve satış hakkı bizde. Halen U.S. Polo’nun 20 ülkedeki lisans hakkı bizde. 
     
Babanız ne yapıyor Bu kadar genç işin başında olunca, otorite kurmakta zorluğunuz oldu mu 
     Babam fiilen işin içinde ama detaylarla ilgilenmiyor. Stratejik kararlarda işin başında. Profesyonel bakıyoruz. İş ortamı başka, iş dışı başka. İş ortamında diyaloğumuz ciddidir. Yıllardır içindeyim ve detaylara hakim olduğum için sorun olmadı. 
     
Sizden sonra şirkette bir gençleşme operasyonu oldu mu 
     Gençliğin avantajı oldu. Eğitimle iş yaşamını birleştirdik. İkincisi de hızlılık. Organizasyon ve kararlarda hız çok önemli. Gençlik enerjisi ile bunu yapabiliyoruz. Modanın içindeyiz. Genç gözüyle moda algısı var. Burada eşimin çok büyük katkısı oluyor. Aydınlı’ya bir gençlik aşısı oldu. Ekibimizin tamamı bizim kuşak. Bu operasyonu yaptık. Benim okul arkadaşlarımdan birisi planlamanın başında, bir diğeri yurtiçi satış sorumluluğunu aldı. 
     
     Beşiktaş’ın hissedarı olacak 
Futbolla ilgilenir misiniz Galatasaray, Beşiktaş halka açıldı. Hisse aldınız mı 
     Biz sülalecek Beşiktaşlıyız. Hisse için arkadaşlara alın talimatı verdim. İzliyorlar. Muhakkak alacaklar. 
     
Siz kayak sporu ile çok ilgilisiniz... 
     Evet, kışları kayakta vakit geçiyor. Son üç yıldır yapıyorum. İlgim çok fazla ama iş ortamı içinde çok zaman ayıramıyorum yine de. Devam edecek ve beni amatör yarışmalarda görebileceksiniz. Bu kış toplam 15 gün kayak yapabildim. Kartalkaya ve Uludağ’a gidiyorum. Belki de en iyi yer Sarıkamış ama oraya gidemedim.. İsviçre’ye de gidiyorum. 
     
Başka derneklerde, klüplerde yöneticilik filan var mı 
     Bir yıl önce kurulan Birleşmiş Markalar Derneği’nde icra kurulundayım. Eşim Tescilli Markalar Derneği’nin yönetiminde. 
     
     Bayan giyime de giriyor 
Peki, erkek giyim üreten ve erkek giyimde önemli markaların temsilciliğini yapan Ahmet Said Kavurmacı kendi giyiminde hangi markaları tercih ediyor 
     Kendi markalarımızı giyiyorum. Lisanlı üretimi yaptığımız markaları tercih ediyorum. Erkek giyimde uzmanız. Yalnız şimdi US Polo’da bayan giyime de girdik. 
     
Kavurmacılar Aydınlı. Memlekette bir yatırımınız var mı 
     Doğrusu bugüne kadar bir şey yapamadık. Ama bugünden sonra düşünüyoruz. 
     



 EKONOMİ 
















</TEXT>
</DOC>
