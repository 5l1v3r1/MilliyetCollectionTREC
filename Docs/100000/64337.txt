<DOC>
<DOCNO> 64337 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/26/son/sontur16.html </URL>
<DATE> 2002/01/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Keçeciler, Sezer'in vetosunu değerlendirdi 
</HEADLINE>
<TEXT>

     Cumhurbaşkanı Ahmet Necdet Sezer'in Mali Sektöre Olan Borçların Yeniden Yapılandırılması ve Bazı Yasalarda Değişiklik Yapılması Hakkında Yasanın üç maddesini veto etmesinin IMF ile ilişkileri nasıl etkileyeceği ve bundan sonraki süreç tartışılırken, Devlet Bakanı Mehmet Keçeciler, sadece Sezer'in veto ettiği maddelerin Meclise geleceğini, diğer maddelerin ise yürürlüğe girdiğini savundu. 
     Keçeciler, Dünya Gümrük Günü nedeniyle düzenlediği basın toplantısında, konuya ilişkin soruları yanıtladı. 
     Keçeciler, Cumhurbaşkanı'nın vetosuna ve yasaya ilişkin açıklamaları Devlet Bakanı Kemal Derviş'in pazartesi günü yapacağını hatırlatırken, bundan sonraki sürece ilişkin bilgi verdi. Keçeciler, Anayasada yapılan son değişiklikle yasanın sadece veto edilen üç maddesinin Meclis'te görüşüleceğin diğer maddelerin yürürlüğe girdiğini söyledi. 
     Keçeciler, şöyle konuştu 
     "Anayasa da bir değişiklik yaptık. Yapmış olduğumuz değişiklikle eskiden cumhurbaşkanları bir yasanın bir maddesini de veto etseler tümden veto etmiş sayılıyor ve yasa tümüyle Meclise geri gönderiliyordu. Meclis bu yasayı yeniden ele almak mecburiyetindeydi. Yaptığımız değişiklikle cumhurbaşkanları artık yasaları madde madde veto edebilmektedirler. Cumhurbaşkanlığının veto ettiği maddeler Meclise gelir diğer maddeler yürürlüğe girer. Dolayısıyla kanunun diğer maddeleri yürürlüğe girmiştir." Keçeciler, üç maddenin Meclis'te tekrar görüşüleceğini, ancak hükümetin tutumunun ne olacağı konusunun henüz kararlaştırılmadığını belirtti. Devlet Bakanı Keçeciler, "Hükümette bu konuyu görüştükten sonra karar vereceğiz. Bunu da Başbakanımız ve ilgili arkadaşlarımız açıklayacak" diye konuştu. 
     "312'NCİ MADDE LİDERLER ZİRVESİ'NDE ÇÖZÜLÜR" Keçeciler, Başbakan Yardımcısı Devlet Bahçeli'nin Türk Ceza Kanunu'nun 312'inci maddesinin değiştirilmesine ilişkin tasarınınn hükümetçe kabul edilen biçimde geçmemesinin koalisyonu zaafa uğratacağına yönelik sözlerinin ardından yaşanan tartışmaları da değerlendirdi. 
     Keçeciler, "Yaptığımız iş iyi bir iştir daha iyi olması için uğraşılmaktadır. Biz bir koalisyon hükümetiyiz tek bir parti hükümeti değiliz. Bugüne kadar çeşitli konularda farklı görüşlerimiz olmuştur. Bu görüşler oturulup müzakerelerle birleştirilebilmiştir. Bizim farklı görüşlerimizin olması normaldir. Bunun kamuoyu tarafından bilinmesi faydalıdır" diye konuştu. Keçeciler, hükümetin bugüne kadar olduğu gibi bu sorunu da aşmak için elden gelen gayreti göstereceğini, liderler toplantısında bu meselenin bir sonuca kavuşturulacağını ümit ettiklerini belirtti. 
     






</TEXT>
</DOC>
