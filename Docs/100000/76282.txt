<DOC>
<DOCNO> 76282 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/04/guncel/gun03.html </URL>
<DATE> 2002/04/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Fayın ucundaki ilçeler daha çok hasar görür’ 
</HEADLINE>
<TEXT>

Prof. Okan Tüysüz’e göre yanal atımlı fayların yanındaki ilçeler değil, bitiş ve başlangıç noktalarındaki ilçeler çok daha fazla zarar görüyor 
     ÖNAY YILMAZ İstanbul 

     Marmara Denizi’nde beklenen büyük depremde, tıpkı 17 Ağustos’ta olduğu gibi Avcılar etkisine maruz kalacak ilçeler tek tek tespit edildi. TÜBİTAK Marmara Araştırma Merkezi Başkanı ve Deprem Araştırmaları Koordinatörü Prof. Dr. Naci Görür’ün daha önce açıkladığı birinci derecede tehlikeli olan 110 kilometre uzunluğundaki Orta Marmara fayının Mürefte’den Yeşilköy’e devam eden kırılması durumunda fayın doğu ucundaki Adalar, Bostancı, Maltepe, Kartal, Pendik ile batı uçtaki Mürefte, Kumbağ ve Şarköy’de büyük yıkım yaşanacak. 
     
     Yalova yine riskli 
     Adalar’ın güneyinden geçen Körfez’den Yeşilköy’e devam eden 60 kilometre uzunluğundaki fayın kırılması durumunda da Küçükçekmece, Büyükçekmece, Bakırköy özellikle Florya, Yeşilköy , Avcılar ile aynı fayın güneydoğu ucundaki Yalova ve Topçular büyük hasar görecek. İTÜ Maden Fakültesi Jeoloji Bölümü ve Avrasya Yer Bilimleri Enstitüsü’nden Prof. Dr. Okan Tüysüz, fayların ucunda stres artışı meydana geldiğini vurgulayarak, şunları söyledi 
     "Uçlar, fayın tam itekleyip tıkandıkları yerler. Onun için deformasyonun en çok olduğu yerler bu bölgelerdir. İki masayı yan yana koyun. Ters yönde karşılarına da bir şeyler koyun. Daha sonra iki masayı yine ters yönde itin. İtilen yerin karşısına gelenler zarar görecektir." 
     
Adalar depreme karşı kalkanımız’      İTÜ Maden Fakültesi Jeoloji Bölümü ve Avrasya Yer Bilimleri Enstitüsü’nden Prof. Dr. Okan Tüysüz, Orta Marmara fayının kırılması durumunda Adalar’ın bir kalkan görevi yapacağını belirterek, "Adalar dünyanın en sağlam kaya yapısına sahip. Zemini kuvarsit kayalardan oluşuyor. Bu nedenle depremin yıkıcı etkisinin, daha doğudaki yerleşim yerlerine gitmesini engelleyebilir. Yani Adalar sert deprem dalgalarını söndürebilir" dedi. 
     
Balıkesir’de 3.9 heyecan yarattı      BALIKESİR DHA 

     Balıkesir’de dün gece 3.9 büyüklüğünde deprem meydana geldi. Hafif şiddetteki deprem, vatandaşlarda kısa süreli bir heyecan yarattı. Boğaziçi Üniversitesi Kandilli Rasathanesi Deprem Araştırma Enstitüsü’nden alınan bilgiye göre, dün saat 22.45’teki depremin merkez üssü Balıkesir’in Savaştepe ilçesi olarak kaydedildi. Balıkesir ve çevre ilçelerde hissedilen depremde can ve mal kaybı olmadı. 
     



 GÜNCEL 























</TEXT>
</DOC>
