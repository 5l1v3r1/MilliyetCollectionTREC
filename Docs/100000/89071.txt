<DOC>
<DOCNO> 89071 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/10/son/sontur12.html </URL>
<DATE> 2002/06/10/ </DATE>
<TIME>  </TIME>
<AUTHOR>  </AUTHOR>
<HEADLINE>
İstanbul'da kalaşnikoflu soygun çetesi yakalandı... 
</HEADLINE>
<TEXT>

     İstanbul Emniyet Müdürü Hasan Özdemir, 1999-2002 yılları arasında il genelinde polis yelekli olarak 4 kuyumcu kuryesi ve 1 banka şubesi soygunu ile çeşitli suçlara 
     karıştıkları belirlenen 6 kişi ile bunlara yardım ve yataklık eden 4 kişinin yakalandığını bildirdi. Özdemir, Asayiş Şube Müdürlüğü'nde yaptığı basın açıklamasında, yakalanan bu kişilerle birlikte 7 adet silah ele geçirildiğini söyledi. İstanbul Emniyet Müdürü Hasan Özdemir, ilde terör ve toplumsal olayların ''sıfıra inmiş durumda'' olduğunu belirterek, ''Polisi, daha çok adi olayları çözmeye yönlendiriyoruz'' dedi. Özdemir, Asayiş Şube Müdürlüğü'nde düzenlediği basın toplantısında, 1999 ile 2002 yılları arasında büyük silahlı, polis yelekli ve polis tepe lambalı otolarla Güngören, Bahçelievler ve Küçükçekmece'de 4 kuyumcu kuryesinin gaspı olayına bizzat karışan 6 kişi ile bunlara yardım ve yataklık eden 4 kişinin yakalandığını bildirdi. Bu olaylarda 42 kilogram altın gasp edildiğini anlatan Özdemir, zanlıların gasp paralarıyla 4 otomobil ve gayrimenkul satın aldıklarının belirlendiğini söyledi. Özdemir, ''İstanbul'da terör ve toplumsal olaylar sıfıra inmiş durumda. Polisi, daha çok adi olayları çözmeye yönlendiriyoruz. Bunda da çok olumlu neticeler alındı. Kapkaç olaylarını da örgütlü suça sokuyoruz'' diye konuştu. 
     
     ''DİVA'' OPERASYONU 
     İstihbarat Şube Müdürlüğü'nün de katılımıyla gerçekleştirilen ve ''Diva'' adı verilen operasyona ilişkin, Asayiş Şube Müdürlüğü Gasp Büro Amirliği'nce de bir basın açıklaması dağıtıldı. 
     Açıklamada, yakalanan kişilerden 6'sının, polis gibi davranarak, 20 Ekim 2000 tarihinde Güngören'deki ''Gülaylar Kuyumculuk''un 2 
     kuryesinden 10 kilogram işlenmiş altın ve 1 otomobil, 20 Haziran 2001 tarihinde Bahçelievler'deki ''Asgold Kuyumculuk''un 2 kuryesinden 18 kilogram altın ve 1 otomobil, 3 Ağustos 2001 tarihinde yine Bahçelievler'deki ''Favori Kuyumculuk''un 2 kuryesinden 13 kilogram işlenmiş altının gasp edilmesi ve kuryelerden birinin silahla yaralanması ile 6 Mayıs 2002 tarihinde Küçükçekmece'ye bağlı Sefaköy semtinde faaliyet gösteren ''Diva Kuyumculuk''un 2 kuryesinin gasp edilmeye çalışılması ve kuryelerden birinin silahla yaralanarak otomobilinin alınması eylemlerine karıştıkları belirtildi. Emniyet'in açıklamasında, bu çete üyelerinin ayrıca, 16 Ocak 1999 tarihinde Türkiye İş Bankası Kadıköy Şubesi'nin soyulması ile Bakırköy ve Şişli'de birer otomobil çalınması, Bakırköy'de bir otomobilin plakasının alınması ve Bayrampaşa'da bir kişinin silahla yaralanması olaylarını da gerçekleştirdikleri kaydedildi. Açıklamasında, yakalanan bu kişilerin ev ve işyerlerinde yapılan aramalarda, 2 adet Kalaşnikof marka uzun namlulu silah, çeşitli çap ve markada 5 tabanca, 4 el bombası, 2 polis kelepçesi, 4 polis yeleği, 1 adet polis tepe lambası, 2 el telsizi, 7 adet boş evlendirme cüzdanı, 1 adet Zeytinburnu Evlendirme Dairesi'ne ait defter, 8 bin dolar, 1 takım altın gerdanlık seti, bir miktar eritilmiş altın, 1 adet altın eritme makinesi, gasp mahsulü altınlardan elde edilen paralarla satın alınan 1 yat, 4 adet değişik marka ve modellerde otomobil ele geçirildiği anlatıldı. 
     
     SAHTE EVLİLİK İÇİN HIRSIZLIK 
     Bu arada, çetenin elebaşı konumunda bulunduğu belirtilen Mutlu Savaşman'ın, başka bir kadınla evli olduğu için, çok sevdiği Mine Şenyurt'la evlenmek amacıyla 3 Nisan 2002 tarihinde Zeytinburnu Evlendirme Dairesi'ne girerek evlendirme defterini çaldığı ve bir çete üyesini evlendirme memuru olarak tanıtarak durumdan haberleri olmayan Şenyurt'un ailesinin de katıldığı törenle sahte nikah kıydırdığı anlaşıldı. 
     Savaşman'ın sahte evlilik yaptığı Şenyurt'un, sevgilisinin durumunu bildiği, ancak bunu ailesine anlatamadığı kaydedildi. 
     Polis yetkilileri, Mutlu Savaşman'ın elebaşılığını yaptığı çete üyelerinden Yüksel Çetiner, Memduh Kızıltaş, Kani Ekinci, Cemali Demir ve Hikmet Vatansever'in gasp olaylarına bizzat katıldıklarını, İbrahim Ateş, Can Dayar ve Zeki Gürel'in gasp mahsulü eritilmiş altınları satın aldıklarını, Mine Şenyurt'un da gasp çetesinin faaliyetlerinden bilgisi bulunduğunu bildirdiler. 
     Yetkililer, teşhis ve sorgularının yapılabilmesi için zanlılar hakkında ilgili savcılıktan 3 gün gözetim süresi alındığını kaydettiler. 
     





</TEXT>
</DOC>
