<DOC>
<DOCNO> 73121 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/17/son/sonspo08.html </URL>
<DATE> 2002/03/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Mondragon'un köpekleri güzellik yarışmasına katıldı... 
</HEADLINE>
<TEXT>

     Galatasaray'ın başarılı kalecisi Ferid Ali Mondragon'un ''Thomas'' ve ''Daniel'' isimli köpekleri, bugün ''Köpeklerarası Güzellik Yarışması''na katıldı. 
     CNR Fuar Merkezi'ndeki 7. Uluslararası Evcil Hayvanlar Fuarı'na kız arkadaşı Adriana ile birlikte gelen Mondragon, 2 köpeğini Çalışan Hayvanlar kategorisinde, Boxer cinsi köpeklerle yarıştırdı. 
     Mondragon'un ''Thomas'' isimli köpeği Boxerlar arasında birinciliği elde ederken, Çalışan Hayvanlar kategorisinde ise 2. 
     olarak, ''Dog Show'' birinciliği yarışmasına katılma hakkı kazanamadı. 
     
     Köpeği yaralandı 
     Mondragon'un ''Thomas'' isimli köpeği yarışma sırasında, ringin dışında bekleyen bir köpekle kavga edince yaralandı. 
     Madalyasını aldıktan sonra kenara doğru gelen ''Thomas'' isimli köpek, yan tarafta bekleyen ''Golden'' isimli bir köpekle kavga etti. 
     Birbirlerine saldıran 2 köpekten ''Thomas'' ağız bölümünden yaralandı. 
     Mondragon'un ağzı kanayan köpeğine ilk müdahale, yarışmanın veterinerleri tarafından yapıldı. 
     Köpeklerarası güzellik yarışmasına oldukça yoğun bir katılım yaşanırken, yaklaşık 150 köpek, ''Sportif olmayan köpekler'', ''Çalışan köpekler'', ''Oyuncak köpekler'', ''Terrier Grubu'', ''Sportif köpekler'', ''İz sürme ve tazı köpekleri'' ve ''Serbest grup'' kategorilerinde dereceye girmek için mücadele etti. 
     






</TEXT>
</DOC>
