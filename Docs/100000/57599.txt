<DOC>
<DOCNO> 57599 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/17/yazar/uras.html </URL>
<DATE> 2001/12/17/ </DATE>
<TIME>  </TIME>
<AUTHOR> Güngör URAS  </AUTHOR>
<HEADLINE>
Bayramda yurtdışına 20 bin kişi gitti 
</HEADLINE>
<TEXT>

     Bu bayram yurtdışına tatil için gidenlerin sayısının 20 bin dolayında olduğu tahmin ediliyor. 
     Bayram ve yılbaşı tatilleri yaklaşırken gazetelerde tatil ilanlarının sayısı artar. Sayfa sayfa tatil ilanı yayımlanır. Tatil günleri yaklaşınca da, "bu tatil insanlar akın akın yurtdışına gidiyor" söylemleri başlar. Ben pek merak ederim. Seyahat acenteleri bu ilanlar ile kaç tatilci topluyor Akın Akın yurtdışına gidenlerin sayısı nedir 
     Bayram ve yılbaşı tatillerinde "yüz binler" mi yurtdışına gidiyor Net - Tur yöneticisi Tavit Köletavitoğlu, turizm araştırmacısı Fehmi Köfteoğlu, Vasco Turizm yöneticisi Dr. Yusuf Örnek ve Asya Tur yöneticisi Haldun Bezci’den bunları öğrenmeye çalıştım. Bana söylenenleri sayın okuyucularıma arz ediyorum 
     Yurtdışına uçak ile seyahatler genelde İstanbul çıkışlı oluyor. İstanbul’dan her gün kalkış yapan uçak sayısı belli. Her uçağın yolcu kapasitesi belli. Uçaklar sadece "bayramcılar" ile dolsa bir günde İstanbul çıkışlı yurtdışına 2 bin - 3 bin kişi tatile gider... Otobüs ile yurtdışı turları ise sadece komşu ülkelere düzenleniyor. Bunlara katılanların sayısı da çok değil. 
     Geçen yıl tali süreleri uzundu. On günlük tatiller vardı. Ekonomi iyi gidiyor, insanlar para harcıyordu. Bayram ve yılbaşı tatillerinde 60 - 70 bin kişi yurtdışına gitmişti. ABD, Asya, Japonya ve hatta Avustralya turlarında yer kalmamıştı. 
     Bu yıl ekonominin durumu malum. İnsanlar para harcamaktan hoşlanmıyor. Bu bayram süresi dört gün... Bu tabloda, yurtdışına tatile gidenlerin sayısı çok azaldı. Uçak ile ve otobüs ile yurtdışına tatile gidenlerin sayısı 20 bin dolayına kadar geriledi. 
     Seyahat acenteleri, tur operatörleri gelişmeleri değerlendirerek yakın ülkelere, ucuz turlar düzenleyerek bunları sattı. 
     Üç gece dört gün Paris turu 265 dolara, üç gecelik Tunus turu 379, dolara satıldı. 
     Genelde Avrupa ülkeleri ile, Mısır, Tunus için düzenlenen dört gün süreli turlarda uçak ve konaklama ücreti ile kahvaltı ve bir yemek ücreti toplamı olarak gezilere katılanlardan istenen ücret Yurt dışı çıkış vergisi 50 dolar hariç 400 dolar dolayında idi. Yaklaşık 500 milyon lira eder. 
     Buna karşılık bayram süresince, Uludağ, Kartalkaya, Palandöken gibi kayak merkezlerindeki "yıldızı bol kar otelleri" kişi başına 140 - 160 milyon liraya oda sattı. 
     Bu da dört günde kişi başı Avrupa tur ücretine yakın bir ödeme demektir. Ancak dağ otellerinin hepsinde fiyat bu çizgide değil. Kişi başına 50 milyon lira dolayında yatak satılıyor. 
     Seyahat acenteleri bu bayram dağ otellerindeki tüm yatakların satıldığını, buna karşılık Akdeniz sahilindeki otellerin boş kaldığını belirtiyor. 
     Sayın okuyucularım, Türkiye 67 milyon insanın yaşadığı bir ülke. Bu ülkede her ne kadar ekonomik durum şimdilerde kötü olsa da, alın teri ile, namusu ile para kazananlar, vergisini ödeyerek servet sahibi olanlar var. Bu kadar kalabalık bir ülkede bunların sayısının da milyonu aşması doğaldır. "Bayramlarda oluk oluk insan yurtdışına tatile gidiyor, yurtiçindeki otelleri dolduruyor" denildiğinde bu "oluk oluk insan"ın sayısının ise beş yüz bin, bir milyon olmadığı, 67 milyonda sadece 20 bin olduğu görülüyor. 
     
     







Türkiye ve Japonya 


Sessiz darbe... 


Arafat'ın son demleri 


Bayram ekonomisi 


Babasız çocukların bayram sabahı 


Bir "baget"in hatırlattıkları... 


Laeken'de Türkiye fotoğrafı 


Hem yazdım, hem oynadım 


Amerika'nın öpücüğü ne kadar önemli 


Bayramda yurtdışına 20 bin kişi gitti 


</TEXT>
</DOC>
