<DOC>
<DOCNO> 67246 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/12/son/sondun16.html </URL>
<DATE> 2002/02/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Irak Dışişleri Bakanı "Müdahale Türkiye'nin yararına olmaz" 
</HEADLINE>
<TEXT>

     Irak Dışişleri Bakanı Naci Sabri, Irak'a yönelik olası bir dış müdahalenin ne Irak'a, ne de Türkiye'ye yarar sağlayacağını söyledi. 
     Sabri, İKÖ-AB Ortak Forumu'nda, ABD'nin Irak'ı hedef alabilecek bir harekatla ilgili olarak gazetecilerin sorularını yanıtladı. 
     ''Irak'a yapılacak bir dış müdahalenin ne Irak'ın, ne de Türkiye'nin yararına olacağını'' söyleyen Sabri, Türkiye ve Irak'ın birbirlerinin ''bağımsızlığına, güvenliğine ve toprak bütünlüğüne'' saygı çerçevesinde ilişkilerini geliştirerek, dış müdahalelere izin vermemeleri gerektiğini söyledi. Sabri, olası bir müdahalenin uluslararası kanunların ihlali olacağını belirterek, ''mesajlarının bu olduğunu'' ifade etti. 
     Türkiye'nin Irak'a yönelik bir harekatı onaylamadığının hatırlatılması üzerine de Sbari, ''Neden ABD'ye söylemiyorsunuz'' diye konuştu. 
     Başbakan Bülent Ecevit ile de bir görüşme yapacağını bildiren Sabri, BM gözlemcileri ve 2. sınır kapısına ilişkin soruları yanıtsız bıraktı. 
     İkili ilişkilere de değinen Sabri, iki dost ülke olarak Irak ve Türkiye'nin tarihi, coğrafi ve kültürel bağları olduğuna işaret etti. 
     






</TEXT>
</DOC>
