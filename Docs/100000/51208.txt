<DOC>
<DOCNO> 51208 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/08/siyaset/asiy.html </URL>
<DATE> 2001/11/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Ecevit CBS’e konuştu 
</HEADLINE>
<TEXT>
Daha çok asker veremezdik’ 
"Üç tür teröre karşı savaşıyoruz. Askerimiz Güneydoğu’da bize lazım" diyen Ecevit, asker göndermeyle ilgili anketlere güvenmediğini söyledi 
     SEMA EMİROĞLU New York 

     Başbakan Bülent Ecevit, Afganistan'a Türk birliği gönderilmesi konusunda halkın bu kararı desteklemediği yolundaki kamuoyu yoklamalarına değil, hislerine ve duyumlarına güvendiğini bildirdi. 
     Ecevit, dün sabah yerel saatle 07.30'da TSİ 14.30 CBS televizyonunun "Günaydın Amerika" programına canlı yayın konuğu oldu ve ünlü sunucu Bryant Gumbel'ın sorularını yanıtladı. 
     Gumble'ın, Türkiye'de yapılan kamuoyu yoklamalarına göre, halkın yüzde 80'inin Afganistan'a asker göndermeye karşı olduğu sorusuna karşılık Ecevit, "Kamuoyu yoklamalarına güvenmiyorum. Halkın büyük çoğunluğu bizi destekliyor" dedi. 
     Ecevit, Türkiye'nin Afganistan'a asker göndermesinin, tarafsızlığını yitirmesine yol açacağına ilişkin görüşlerin hatırlatılması üzerine şunları söyledi "Arap ve Müslüman ülkelerin hükümetlerinin büyük çoğunluğu da terörizme karşı savaşa destek veriyor. Aslında bölgede İsrail ve Filistinliler arasındaki sorun Afganistan'dan daha tehlikelidir. Türk özel kuvvetleri Kuzey Afganistan'daki Taliban karşıtı güçleri eğitecek. Şu an için başka bir görev öngörülmüyor." 
     
     ABD kararı bize bıraktı’ 
     Ecevit, asker gönderme konusunda ABD'den baskı hissedip hissetmedikleri yolundaki soruyu ise şöyle yanıtladı "Kesinlikle hayır. ABD yönetimi tamamen bizim takdirimize bıraktı. Elbette çok sayıda asker gönderemeyiz. Güvenlik güçlerimiz, ülkenin değişik bölgelerinde sadece bir değil, üç çeşit terörizme karşı mücadele yürütüyor. ABD de bunu biliyor ve anlıyor. Ben, bu kapıyı yakın gelişmelere göre açık bırakacağımızı söylemeyi tercih ederim." 
     
Irak’a müdahaleye karşıyız’      Ecevit, Irak'a olası bir Amerikan saldırısına tepkilerinin ne olacağının sorulması üzerine de, "Irak'a saldırı, haksız ve kritik bir şey olur ve bölgedeki dengeleri altüst eder. Bizim Irak'la iyi ilişkilerimiz var. Bu görüşlerimizi Amerika'ya da bildirdik. Silahlanma çabalarını ABD ile birlikte sıkı kontrol altında tutmaya çalışmamıza rağmen, İran ile de çok yakın ilişkilerimiz var. Ancak sonuçta ne İran ne de Irak bu operasyona dahil edilmeli" dedi. 
     



 SİYASET 














</TEXT>
</DOC>
