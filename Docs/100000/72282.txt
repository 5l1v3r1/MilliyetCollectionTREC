<DOC>
<DOCNO> 72282 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/13/spor/bbas.html </URL>
<DATE> 2002/03/13/ </DATE>
<TIME>  </TIME>
<AUTHOR>  </AUTHOR>
<HEADLINE>
OCAKTAN YETİŞTİ 
</HEADLINE>
<TEXT>

NBA’ye son ihracımız olmaya hazırlanan Fatih, 5 yıllık basketbolcu. Meysu’da idmanlara çıkarken, bir yandan çay ocağında çalışan 22 yaşındaki yıldız adayı kendine güveniyor 
     GÖKHAN TÜRE 

     2.14 boyu var 
     SON yıllarda NBA ihracatına hız veren Türkiye, yeni ürünü, Beşiktaş’ın genç pivotu Fatih Solak’ı sunmaya hazırlanıyor. Basketbola, Kayseri Meysu’da beş yıl önce merhaba diyen 2.14 boyunda ve 22 yaşındaki Fatih, bu sezon ilk kez yer aldığı Birinci Lig’de çıkardığı başarılı basketboluyla, NBA otoritelerinin gözüne de girmeyi başardı. Meysu’da antrenmanlara çıkarken bir yandan da ailesine maddi katkıda bulunmak amacıyla çay ocağında çalışan Fatih, "Kendime güveniyorum. NBA’e de gittiğim taktirde başarılı olacağıma inanıyorum" dedi. 
     
     Soğukkanlı ve cesaretli 
     BASKETBOLDA beşinci yılını doldurmasına rağmen yeteneği, soğukkanlılığı ve cesareti ile kendini kanıtlayan, NBA’in New York Knicks, Milwaukee Bucks ve Phoenix Suns takımlarının da takibe aldığı genç yıldız şöyle devam etti "Bana sahip çıkan Ülker, bu sezon kiralık oynadığım Beşiktaş’ta bana inanılmaz güç ve destek veren antrenörüm Ahmet Kandemir, Burçin Badem ve kulübüme çok şey borçluyum. Hedefim önce Beşiktaş’ın başarısı. Ardından da Milli Takım’a seçilmek ve NBA’e gitmek en büyük rüyam." 
     
Kimdir      1979’da Kayseri’de dünyaya geldi. Basketbola 1997’de Kayseri Meysuspor’da başladı. Bir yıl genç takımda oynadıktan sonra Ülkerspor tarafından transfer edildi. Ülkerspor’da hem genç, hem Ümit ve hem de A takımla idmanlar yaptı. Daha sonra 1999 - 2000 sezonunda Yeşilyurt’a kiralık olarak gitti. 2000 - 2001 sezonunda Ülkerspor’un pilot takımı İstanbulspor’da oynadı ve aynı anda Ülkerspor ile antrenmanlara da devam etti. Bu sezon kiralık olarak Beşiktaş’a verildi. Beşiktaş’ta 18 maçta 6.6 ribaund, 6.4 sayı ve 2 blok ortalamasıyla forma giydi. 
     
Potada bugün      Erkekler Birinci Ligi Erteleme 
     Ahmet Cömert Salonu 
     19.00 Ülker - Türk Telekom TRT 2 Naklen 
     Bayanlar Türkiye Kupası 2.Tur 
     Ahmet Cömert Salonu 
     16.00 Galatasaray - BOTAŞ 
     Süleyman Seba Salonu 
     16.00 Beşiktaş - Et Balık 
     Zonguldak Erdemir Salonu 
     16.00 Erdemirspor - Fenerbahçe 
     



 SPOR 






















</TEXT>
</DOC>
