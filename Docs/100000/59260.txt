<DOC>
<DOCNO> 59260 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/27/son/sondun01.html </URL>
<DATE> 2001/12/27/ </DATE>
<TIME>  </TIME>
<AUTHOR>  </AUTHOR>
<HEADLINE>
İşte 2001'in en dikkat çeken kişileri... 
</HEADLINE>
<TEXT>

     Amerikan ''People'' dergisi, 2001 yılının en dikkate değer kişilerini belirledi. Bunlar arasında, ABD Başkanı George W. Bush'tan, Julia Roberts ve Madonna'ya, şarkıcı Mariah Carey'den Prens Harry'ye kadar pek çok ünlü yer alıyor. 
     Diğer ilginç isimler arasında ise Gary Condit, Nicole Kidman, Harry Potter, Katie Couric bulunuyor. 
     Başkan Bush'un 2001 yılına, seçimlerde güçlükle kazandığı başarının gölgesi altında başladığına dikkat çeken ''People'' dergisi, 11 Eylül terör saldırılarının ''hepsinden daha kötü bir darbe olduğuna'' işaret etti. Buna karşılık hakkındaki şüpheleri kısa sürede dağıtmayı başaran Başkan Bush, seçim kampanyası sırasında vaat ettiği 1.3 trilyon dolarlık vergi iadesini gerçekleştirdiği gibi, tartışmalı füze savunma sistemiyle ilgili kararları çok kısa sürede alarak, sisteme karşı çıkanları bile şaşırttı. 2001 yılı sona ererken Afganistan'da Taliban yönetimine son vermenin mutluluğunu yaşayan Başkan Bush, tüm bunların sonucu olarak, Gallup kamuoyu yoklamalarında popülaritiesini yüzde 90'a çıkarmayı başardı. Yaşadığı aşırı stres sonucu Connecticut'ta bir psikiyatri kliniğine yatarak tedavi gören ünlü şarkıcı Mariah Carey de 2001'in en dikkat çekici isimleri arasında yer aldı. Kendisine yakın kaynaklar, sanatçının intihar girişiminde bulunduğunu yalanlarken, hastaneye düşmesine aşırı yorgunluğun sebep olduğunu ifade ettiler. Bazı çevreler ise Carey'in, şarkıcı Luis Miguel 31 ile olan 3 yıllık ilişkisinin bitmesinin onu bu duruma düşürdüğünü öne sürdü. Ancak sanatçı kendisini kısa sürede topladı ve 21 Eylül'de düzenlenen ''Kahramanlara Saygı Gösterisi''ne katılmanın yanı sıra ''Ally McBeal'' adlı TV dizisinin bir bölümünde de rol aldı. Carey'in Şubat ayında yapılacak Süper Kupa finalinde Amerikan ulusal marşını söyleyeceği bildiriliyor. 
     
     Nicole Kıdman 

     Ünlü aktris Nicole Kidman da aktör kocası Tom Cruise ile evliliği sona erdikten sonra kendisini kısa sürede topladı ve yılı başarılı şekilde kapatan sanatçılar arasında yer aldı. ''Moulin Rouge'' filminde söylediği ''Diamonds are a girl's best friend'' şarkısıyla dikkat çeken Kidman, Diane Sawyer'in takdim ettiği ''Good Morning America'' programında yaptığı açıklamada, ''2001 yılı hayatımın en harika yılı olmadığı kesin. Ancak insanlar değişiklikleri kabul etmek mecburiyetinde kalıyor. Ben de öyle yapıyorum'' diye konuştu. 
     Kidman'ın ''Moulin Rouge'' filminden 170 milyon, ''The Others'' filminden ise 100 milyon dolar aldığı bildiriliyor. 
     
     Madonna 

     İngiliz film yapımcısı Guy Richie ile İskoçya'da evlenen Madonna, kocasının Dornoch' taki 19. yüzyıldan kalma şatosuna yerleşeceği yerde, Barselona'dan başlattığı 48 etaplı dünya turnesiyle yeniden dikkatleri üzerine çekti. 8 yıllık aradan sonra ilk kez yaptığı bu turne sırasında Madonna, 2 çocuk doğurmuş olmasına rağmen formundan bir şey kaybetmediğini de kanıtladı. 
     Bu arada, Madonna'nın canını sıkan olaylar arasında, kendi hakkında izinsiz olarak 2 biyografinin yayınlanması bulunuyor. 
     Bunlardan Barbara Victor tarafından kaleme alınan biyografisinde Madonna'nin küçük yaşta bir kızla lezbiyen ilişkiye girdiği öne sürülürken, Prenses Diana'nın biyografi yazarı olan Andrew Morton tarafından yazılan biyografisinde, Madonna'nın Michael Jackson'u baştan çıkarmaya çalıştığı, ancak başaramadığı iddia edildi. 
     
     Julia Roberts 

     Birçok kez dünyanın en etkileyici kadını seçilen Julia Roberts, bu yıl da Hollywood'un önde gelen erkek sanatçıları George Clooney, Brad Pitt ve Matt Damon ile birlikte çevirdiği ''Ocean's Eleven'' filmiyle dikkatleri üzerine çekti. 
     Kısa süre önce 34. yaşgününü Malibu'da kutlayan Julia Roberts, halen ABD'nin en çok aranan kadın yıldızı sıfatını da koruyor. 
     ''Erin Brockovich'' filmiyle Oscar ödülü de alan Roberts, ''11 Eylül terör kurbanları fonu''na 2 milyon dolar bağışlayarak, gönülleri fethetti. 
     






</TEXT>
</DOC>
