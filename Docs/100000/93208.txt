<DOC>
<DOCNO> 93208 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/02/guncel/gun02.html </URL>
<DATE> 2002/07/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Kırkpınar’ın kadın ağası çok iddialı Yapılmayanı yapacağım 
</HEADLINE>
<TEXT>
Ağa olmam eşimi çok gururlandırdı’ 
En büyük desteği eşinden aldığını söyleyen Kırkpınar’ın kadın ağası Kavraz, "Sorumluluğumun bilincindeyim. Bu sporu dünyaya tanıtacağım" diyor... 
     GURBET GÖKÇE DHA 

     Tarihi Kırkpınar Yağlı Güreşleri’nde ağa ünvanı alan ilk kadın Zübeyde Kavraz er meydanından etkilenince ağalığa karar verdiğini belirterek "Ağa olduktan sonra çok olumlu tepkiler aldım, bu da bana ayrı bir cesaret verdi. Ata sporumuzu dünyaya tanıtmak için yapılmayanları yapacağım" dedi. Açık artırmada ödediği 85 milyar lirayla dört işadamını geride bırakıp ağa olan 36 yaşındaki Kavraz, yıllarca televizyonlardan takip ettiği yağlı güreşleri, ilk kez 3 yıl önce yakından gördüğünü belirterek, sözlerini şöyle sürdürdü "Bu yıl ilk kez açılışına katıldım. Er meydanında yüzlerce pehlivanın çayıra çıkması beni tarihin derinliklerin götürdü, çok duygulandım, Sarayiçi beni büyüledi. Hüzünlendim ve benim de ata sporunda hizmetim olmasını istedim. Eşimle iki gün düşündük, artırmaya girmeye karar verdik. Birkaç kişi de hanımağalığın bana yakışacağını söyledi. Şimdi çok mutluyum. Sorumluluğumun bilincindeyim. Çok çalışacağım." 
     
     Çocuklarım bilmiyordu’ 
     Kırkpınar’da yapılmayanları yapacağını anlatan Kavraz, "Hanımağa olarak bazı ilkleri hayata geçirmeyi düşünüyorum. Kırkpınar’ı dünyaya tanıtmak istiyorum. İnsanlar sevmedikleri işi yapamazlar, ben Kırkpınar’a gönlümü verdim. İlk bayan ağa olarak Kırkpınar’ı geleceğe daha iyi şartlarda bırakmak istiyorum. Eşim de büyük destek veriyor. Kırkpınar’da ağa olmamdan o da mutlu oldu. Ağa olacağımı çocuklarımıza bile söylememiştik. Onlar da beni ağalık artırmasında görünce çok şaşırdı. Onlara da sürpriz yaptım, ama şimdi çocuklarım da sevindi" diye konuştu. 
     
     Tespih elinden düşmüyor 
     Bu yılın Kırkpınar Ağası Sait Yavuz’un kendisine hediye ettiği tespihi elinden düşürmeyen Kavraz, Kırkpınar’da giyeceği ağalık kıyafetinin Edirne yöresine özgü olacağını da sözlerine ekledi. Türk kadınının güçlü olduğunu ve her işin üstesinden geleceğini belirten Kavraz, "Onların da bana Kırkpınar’da destek vereceğini umuyorum. İlk günde aldığım tepkilerin hepsi bu yönde ve bana ayrı bir mutlulukla cesaret verdi" diye konuştu. 
     
Giresunlu hanımağa dört çocuk annesi      Kırkpınar’ın tarihine ilk kadın ağa olarak geçen Kavraz, Giresun’un Tirebolu ilçesinde doğdu. İstanbul’da yaşayan ve eşi Mehmet Kavraz’la fuarcılık yapan hanımağa, 19 yaşındaki Duygu, 17 yaşındaki Murat, 14 yaşındaki ikizler Aslıhan ve Neslihan’ın annesi. 
     



 GÜNCEL 
















</TEXT>
</DOC>
