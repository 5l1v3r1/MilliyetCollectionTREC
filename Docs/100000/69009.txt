<DOC>
<DOCNO> 69009 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/22/son/soneko05.html </URL>
<DATE> 2002/02/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Toprağa gömülen yatırımlar.. 
</HEADLINE>
<TEXT>

     Diyarbakır'da birçok çiftçinin kaynak kullanım destekleme uygulamasından yararlanma hesabıyla inşaatına başladıkları ancak desteklemeyi alamayınca yarım bıraktıkları besi çiftlikleri zamanla yıkılarak toprağa karıştı. 
     Diyarbakır Ticaret ve Sanayi Odası DTSO Başkanı Kutbettin Arzu, 1990 yıllarında birçok girişimcinin kaynak kullanım destekleme 
     uygulamasından yararlanmak hesabıyla besi çiftlikleri kurmaya başladığını, ancak bir çok kişinin kaynak kullanımı desteklemesinden yararlanamadığını bildirdi. Yatırımcıların sadece Ziraat Bankası'ndan küçük bir destek alabildiklerini ve böyle olunca da yatırımların özkaynaklarla bitirilemediğini ifade eden Arzu, yarım kalan yatırımların çoğunun zamanla çürüyüp toprağa karıştığını, tüm mal varlıklarıyla bu yatırımlara girişenlerin ise iflas ettiklerini kaydetti. Arzu, yarım kalan ve zamanla çürüyen bu yatırımların hayvancılık adına büyük bir kayıp olduğuna da değinerek, ''Bu yatırımlardan bazılarının kurtarılması mümkündür. Ancak, maalesef çoğu çürüyüp toprağa karıştı. Bununla birlikte bölgemizdeki olumsuz şartlar nedeniyle yıllardır gerileyen hayvancılığı geliştirmek için daha yapılacak çok şey var'' dedi. Desteklemeden yararlanamadıkları için mağdur olan Diyarbakır merkeze bağlı Karaçalı köyünden Vedat Çelik ise, 1990'lı yıllarda uygulanan desteklemeden yararlanmak amacıyla besi çiftlikleri kurmaya başladıklarını belirterek, inşaatları incelemeye gelen müfettişlerin olumlu raporlarına rağmen krediyi alamayınca tesisi yarım bırakmak zorunda kaldıklarını ve milyarlık yatırımlarının zamanla yıkıldığını kaydetti. Tüm mal varlıklarını bu yatırım için kullandıklarını ifade eden Çelik, ''Elimizdeki herşeyi satarak 200x10 metre genişliğinde, etrafında merası bulunan ve 200 büyükbaş hayvan beslenebilecek büyüklükte bir çiftlik kurmaya başladık. Bitirip kullanamadığımız için iflas ettik'' dedi. Çelik, şöyle dedi ''Sıvasız olduğundan ve üstünü de kapatamadığımızdan yağışların etkisine dayanamayan inşaat yıkılmaya başladı. Eğer destek alsaydık yatırımı tamamlayıp şimdi yüzlerce büyükbaş hayvan besliyor olacaktık. Şimdilerde yine hayvancılığı desteklemek amacıyla benzer destekler veriliyor. Oysa bu destek yarım kalmış yatırımlar için verilse çok daha yararlı olacak. Kredi verilse 2 ay içinde tamamlarız.'' 
     






</TEXT>
</DOC>
