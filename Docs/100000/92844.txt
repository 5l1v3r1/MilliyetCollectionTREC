<DOC>
<DOCNO> 92844 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/29/son/soneko09.html </URL>
<DATE> 2002/06/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Vergi numarası zorunluluğu ertelendi 
</HEADLINE>
<TEXT>

     Bankalarda hesabı olup da 5 milyar lirayı aşmayan bankacılık işlemi yapacaklara ilişkin vergi numarası zorunluluğu 3 ay ertelendi. Bankalarda ilk defa hesap açtıracaklar ise 1 Temmuz Pazartesi gününden itibaren varsa vergi numarası ile yoksa talep formu doldurarak işlem yapabilecek. 
     Vergi numarası uygulaması konusunda Gelirler Genel Müdürü Akif Hamzaçebi imzasıyla Türkiye Bankalar Birliği ile Türkiye Sigorta ve Reasürans Şirketleri Birliği'ne birer yazı gönderildi. 
     Bankalar Birliği'ne gönderilen yazıda, 17 Ağustos 2001'de geçiş dönemi dikkate alınarak bankalar ve özel finans kurumlarında hesap açmak isteyen ancak vergi kimlik numarasını ibraz edemeyen müşteriler için talep formu doldurularak, numara alınmasına izin verildiği hatırlatıldı. 28 Ağustos 2001'de de bankalarda hesabı bulunan sürekli müşterilerin 5 milyar lirayı aşan işlemleri için de talep formu doldurularak, toplu vergi kimlik numarası almaya olanak tanındığı kaydedildi. 
     Yazıda, 27 Mart 2002 tarihinde ise bankalarda hesabı olup da 5 milyar lirayı aşmayan bankacılık işlemi yapan ve vergi numarasını ibraz edemeyenlere, 1 Temmuz 2002'ye kadar işlem hakkı tanındığına dikkat çekildi. 
     
     3 AYLIK EK SÜRE 
     Gelirler Genel Müdürü'nün yazısında, ülkenin içinde bulunduğu ekonomik şartlar dikkate alınarak vatandaşa kolaylık sağlamak amacıyla vergi numarası zorunluluğunun 3 ay daha ertelendiği belirtildi. 
     Yazıda, yeni düzenlemeler şöyle sıralandı 
     ''Hesabı olup da 5 milyar Lirayı aşmayan bankacılık işlemleri yapan ve vergi kimlik numarasını ibraz edemeyen, ancak vergi kimlik numarası talep formunu da doldurmayan müşterilerinin bankacılık işlemlerini yapmaları 1 Ekim 2002 tarihine kadar uzatılmıştır. 
     -Bankalar ve özel finans kurumları, uygulamanın başlangıcından önce yapılmış ve hüküm ifade eden işlemlerin sahibi, muhatabı veya tarafı olup da vergi numarasını ibraz edemeyen müşterilerine, gerekli duyurularda bulunarak, vergi kimlik numaralarının tespiti işlemlerini 1 Temmuz 2002 tarihine kadar yapacak. Ancak, vergi kimlik numarasının 
     tespitinin mümkün olmaması halinde, vergi kimlik numarasının tespiti müşterinin ilk işleminde yapılacak. Vade sonlarında otomatik olarak yapılan vade yenilenmesi ve benzeri işlemler hariç -1 Temmuz 2002 tarihinden itibaren ilk defa hesap açtıracak veya bankacılık işlemi yaptıracak yeni müşterilerden vergi kimlik numarası aranacak. İbraz edilememesi halinde talep formu doldurularak işlem yapılacak.'' 
     
     SİGORTACILIK İŞLEMLERİ 
     Hamzaçebi imzasıyla Türkiye Sigorta ve Reasürans Şirketleri Birliği'ne gönderilen yazıda da, 1 Temmuz'dan itibaren düzenlenecek sigorta sözleşmelerinde vergi kimlik numarasının tespit ve kullanımının zorunlu olduğu kaydedildi. 
     Yazıda, içinde bulunulan durum nedeniyle yıllık sözleşmelerde prim tutarının havale işlemleri için tespit edilen 5 milyar liranın yarısı olan 2.5 milyarı aşmayan sözleşmelerde, başlangıç tarihinden itibaren 3 ay içinde numaranın tespiti işleminin tamamlanmasına olanak 
     tanındığı ifade edildi. 
     Tüzel kişilerle akdedilen sözleşmelerde eskiden olduğu gibi vergi kimlik numarası aranılması uygulamasının devam edeceği belirtilen yazıda, daha sonra uygulamaya ilişkin şu esaslar sıralandı 
     ''Sigorta şirketlerince 1 Temmuz 2002 tarihinden itibaren yeni bir düzenleme yapılıncaya kadar her türlü sigorta sözleşmesinin akdedilmesi sırasında sigorta ettirenin veya sigortalının vergi numarasının tespit edilip edilmediğine bakılmaksızın sözleşmesinden dolayı yapılacak ödemelerin tutarı havale işlemleri için tespit edilen 5 milyar liranın yarısını aşan ödemelerde gerçek kişilerin vergi 
     numarasının tespit ve kullanımı zorunlu olacak. 
     -Sigorta şirketleri, işlemlerin sahibi, muhatabı veya tarafı olan ve vergi numarasını ibraz edemeyen müşterilerine gerekli duyuları yaparak tespit işleminde bulunacak. Ancak, vergi kimlik numarasının tespitinin mümkün olmaması halinde, tespit, sigortalının yaptıracağı ilk işlemde yapılacak.'' 
     





</TEXT>
</DOC>
