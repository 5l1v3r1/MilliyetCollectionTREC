<DOC>
<DOCNO> 82273 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/05/son/sontur05.html </URL>
<DATE> 2002/05/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Türk mutfağı hamburgere karşı ikinci raundu alacak 
</HEADLINE>
<TEXT>

     Hamburger ve pizza gibi fast-food yiyeceklerin satıldığı restoranların kriz nedeniyle kapanması ve ayaküstü beslenmenin insan sağlığı üzerindeki olumsuz etkilerinin farkedilmesi üzerine, Türk mutfağına yeniden dönüş yapıldığı bildirildi. 
     İzmir Lokantacılar Odası İkinci Başkanı Ahmet Hakan Ay, Fransız ve Çin mutfaklarından sonra, dünyanın en zengin mutfaklarından olan Türk mutfağının krizden önce hamburgere ''yenik'' duruma düştüğünü, hamburger, pizza ve fast-food türü yiyecekleri sunan restoranların sayısının her geçen gün arttığını hatırlattı. 
     Ay, ''Buna karşılık geleneksel Türk mutfağına özgü yemekleri yapan lokantalar giderek azaldı. Damak tadına ve yemek bilincine sahip müşteri, istese ve arasa bile hünkar beğendi, külbastı, ciğer sarma ve etli bamya yiyebileceği lokanta bulamayacak duruma geldi'' dedi. 
     İzmir'in, mutfağıyla ünlü eski lokantalarının birer birer kapandığını lokantaların ya birahaneye ya da kafeteryaya dönüştüğünü de hatırlatan Ahmet Hakan Ay, ''Türk mutfağı kan kaybetmişti'' dedi. 
     Kriz nedeniyle fast-food türü yiyeceklerin satıldığı restoranların kapandığını, bunun da kaybolmaya yüz tutan Türk mutfağının gelişmesine imkan sağladığını belirten Ay, şunları söyledi 
     ''Türk yemeklerinin çiğ köfte, lahmacun ve dönerden ibaret olduğunu sanan genç nesil, kültürümüzün bir parçası olan geleneksel yemeklerimizin lezzetini bile tanımaz hale geldi. Kriz nedeniyle hamburger ve pizzacıların bir bir yokolması, Türk mutfağının tanıtımı için bir fırsat oldu.'' Ahmet Hakan Ay, oda olarak tüm dünya ülkelerinin mutfaklarının tanıtıldığı yurt dışı fuarlarına katılmayı planladıklarını da bildirerek, piknik alanlarında Catering sistemi ile Türk mutfağını tanıtmaya yönelik çalışmalar yapacaklarını söyledi. 
     Ayaküstü beslenmenin insan sağlığı üzerindeki olumsuz etkilerinin herkes tarafından fark edildiğini de belirten Ay, ''Özellikle gençlerde çok yoğun olarak görülen sindirim sistemi rahatsızlıkları ayaküstü beslenmenin yanlışlığını, sebze ve etle beslenmenin önemini ortaya koydu. Bu da Türk mutfağına olan talebi yeniden artırdı'' dedi. 
     





</TEXT>
</DOC>
