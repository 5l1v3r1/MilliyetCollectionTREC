<DOC>
<DOCNO> 58877 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/25/yazar/akyol.html </URL>
<DATE> 2001/12/25/ </DATE>
<TIME>  </TIME>
<AUTHOR> Taha AKYOL  </AUTHOR>
<HEADLINE>
Kaç tane kitap 
</HEADLINE>
<TEXT>

     MEHMET Turgut'un İş Bankası'nca yayımlanan "Japon Mucizesi ve Türkiye" adlı kitabını tanıtırken Turgut'un şu satırlarını aktarmıştım 
     "33 yıllık Abdülhamid devrinde çeşit olarak basılan kitap sayısı yıllık ortalama 4 bin çeşittir... Cumhuriyet devrinde ilk defa 1963 yılında 4 bin çeşidin üstüne çıkılarak..." Sf. 208 
     Isparta'dan e - posta gönderen okuyucum Göksel Türk, buna sinirlenmiş. Daha kibar bir dille de eleştirebilirdi. Meseleyi bir Osmanlı - Cumhuriyet futbol maçına dönüştürmenin anlamı yok. 
     Göksel Türk, "eski yazı basma eserler kataloğu"na göre, İbrahim Müteferrika'dan 1928'e kadar basılan kitapların çeşit sayısının 27.407 olduğunu belirtiyor 
     "Bilinmeyen bulunmayanlar olsa bile Abdülhamid'in 33 yılını da içeren 199 yıl boyunca basılan kitap sayısı 30 bini bulmaz... Bu 33 yılda basılan kitap çeşidi 7600'ü geçmez. Yani yıllık ortalama 230'dur, 4000 değil " 
     
     CUMHURİYET devrine gelince, 1928 - 38 arasında Latin harfleriyle 16063 kitap basılmış... Yıllık ortalama 1600 çeşit oluyor. 
     Göksel Türk'ün kaynağı, Doç. Dr. Meral Alpay'ın 1976'da yayımlanan "Harf Devriminin Kütüphanelere Yansıması" adlı çalışmasıdır. İÜ Edebiyat Fak., Kütüphanecilik Böl. Yayın No 2. 
     Türk'ün yazısını Mehmet Turgut'a faksladım. Turgut da, kibar bir dille yazdığı kısa cevabına ek olarak, kendi kaynağının ilgili sayfalarını bana faksladı Türkiye Yayıncılar Birliği'nin 1989 tarihli raporu... 
     Raporda, 1933 yılından 1985 yılına kadar olan kitap istatistiklerine yer veriliyor. Mesela 1933'te 1211 çeşit, 1985'te 6741 çeşit kitap basılmış... Raporda şu satırlara yer veriliyor 
     "II. Abdülhamid devrinde yılda 4 bin kitap yayınlandığı düşünülürse, inkılaplara ve nüfus artışına rağmen, 1980'lerin teknolojik gelişmesine karşılık, kitap yayınında elde edilen mesafe yetersiz sayılmalıdır." Sf. 3 
     Turgut'un kitabında da belirttiği kaynak bu... 
     
     DİE tarafından yayımlanan Prof. Tevfik Güran'ın "Osmanlı Devletinin İlk İstatistik Yıllığı, 1897" adlı çalışmasına göre, bütün Osmanlı coğrafyasında 26 kütüphanede 193 bin 431 cilt kitap vardır. Bunun 73 bin 520'sinin el yazması, yaklaşık 49 bininin matbu basılı olduğu bellidir. Sf. 117 
     İstanbul kütüphanelerindeki 71 bin kitaptan ne kadarının matbu veya yazma olduğu belirtilmemiş. Çoğu basılı eser olmalıdır, çünkü İstanbul Osmanlı'da modern eğitimin ve entelektüel hayatın merkezidir. 
     İki sonuca varıyorum 
     "Abdülhamid döneminde yılda 4 bin" sayısı gerçekten çok abartılı gözüküyor Yayıncılar Birliği veri kaynaklarını açıklamalıdır. 
     "Katalog"da verilen sayının da az olduğunu düşünüyorum. Bizde Milli Kütüphane 1947'de kuruldu. Önceki, özellikle de eski harfli basımlara dair veriler ve kataloglarda eksikler az değildir. Zaten o dönemlere ilişkin katalog "Muvakkat Katalog"dur. 
     Aslında her rejimde, benzer sosyo ekonomik düzeydeki diğer toplumlara göre çok az okuyoruz sorunu rejimlerde değil, kafalarımızda bizleri okumaya yöneltecek soru işaretlerinin, eleştirel zihniyetin eksikliğinde aramalıyız. 
     
     







Kaç tane kitap 


İHD-Emniyet 


2002 küçülme hedefi 


Türkiye'nin yıldızını parlatmak elimizde 


Hanemizi gözleyen var 


Arjantin olmayız biz, rezil oluruz 


Üniversite adayları gergin 


Arjantin nasıl kurtulur 


IMF Türkiye temsilcisinden Derviş yorumu 


Bir linç girişiminin sorgu tutanakları 


2002 ajandası, Meclis, muhalefet 


İşadamlarını dış seyahate kim götürmeli 


Elektrik kıtlığı sona eriyor 


TÜSİAD böyle mi şeffaf olacak 


</TEXT>
</DOC>
