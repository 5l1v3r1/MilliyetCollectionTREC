<DOC>
<DOCNO> 88691 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/08/son/sondun16.html </URL>
<DATE> 2002/06/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Moskova'da bir Azeri dövülerek öldürüldü 
</HEADLINE>
<TEXT>

     Kafkasya kökenlilerin sık sık saldırıya uğradığı Rusya'nın başkenti Moskova'da dün de bir Azeri vatandaşı dövülerek öldürüldü. 
     Sahibi olduğu dükkanda saldırıya uğrayan 61 yaşındaki Fuad Mamedov adlı Azeri, başına çekiçle defalarca vurulması sonucu öldürüldü. 
     Azerbaycan Büyükelçiliği, saldırganların Moskova polisi mensupları olduğunu açıkladı. 
     Polis olayla ilgili suskunluğunu sürdürürken, İzvestiya gazetesi, bugün olayın ayrıntılarına ilişkin bazı bilgiler yayımladı. Gazeteye göre yaklaşık 10 genç, Mamedov'un sahibi olduğu dükkana gelerek kışkırtıcı hareketler yaptı. Mamedov ve iki kardeşi ile bu gençler arasında kavga çıkmasından sonra bir kadın, yakında bulunan Proletarskaya metro istasyonuna giderek polis çağırdı. 
     Gelen polisler, kavgaya karışanların kimliklerine bakarak metroya geri döndüler. Bundan sonra da grup, Mamedov'u, yakında bulunan ve polise ait olduğu belirtilen bir binanın bahçesine götürdü ve burada başına defalarca çekiçle vurarak öldürdü. 
     Azerbaycan Büyükelçiliği, olayın faillerinin polis olduğunu belirtirken, İzvestiya gazetesi de haberinde, ''Polis, kimlik kontrolü yaptı ve katilleri serbest bıraktı'' başlığını kullandı. 
     Olay yerinde daha sonra yaklaşık 50 Azeri kökenli toplandı ve birkaç saat boyunca polisle grup arasında gerilimli anlar yaşandı. 
     





</TEXT>
</DOC>
