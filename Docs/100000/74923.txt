<DOC>
<DOCNO> 74923 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/27/son/soneko24.html </URL>
<DATE> 2002/03/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Derviş "2002 yılında kesinlikle KDV indirimi yok" 
</HEADLINE>
<TEXT>

     Devlet Bakanı Kemal Derviş, 2002 yılında kesinlikle KDV indirimine gidilmeyeceğini bildirdi. 
     Derviş, TBMM Genel Kurulu'nda görüşülen, ''Kamu Finansmanı ve Borç Yönetiminin Düzenlenmesi Hakkındaki Kanun Tasarısı'' ile ilgili milletvekillerinin sorularını yanıtladı. ''2002 yılında vergi indirimi olacak mı '' şeklindeki bir soruyu yanıtlayan Derviş, şöyle konuştu. 
     ''2002 yılında geçici de olsa vergi indirimi öngörmediğimizi Hükümet olarak açıkladık. Bu kesin bir taahhüt... Böyle bir vergi indirimi gündemde değil. Ayrıca, özellikle beyaz eşya ve otomobilde vergi indirimine gidebiliriz demek, piyasalarda olumsuz etkiler de yapabiliyor, Acaba iki ay sonra KDV indirimi olacak mı diye. Bu nedenle 2002'de kesinlikle bir KDV indirimi olmayacağını belirtmekte yarar var. 2003, 2004'de böyle düzenlemeler gündeme gelebilir'' Türkiye'de yaşanan son iki kriz öncesinde Merkez Bankası tarafından neden bazı bankalara yüklü miktarda döviz satışı yapıldığının sorulması üzerine de Derviş, ''Türkiye'de o zaman bir kur rejimi bulunduğunu, Merkez Bankası'nın da isteyen herkese belirlenen kur üzerinden döviz satmasının hüküm altına alındığını'' anımsattı. 
     Derviş, ''Merkez Bankası'nın kur rejimi değişmeden ben döviz satmıyorum demesi de mümkün değildi'' dedi. 
     






</TEXT>
</DOC>
