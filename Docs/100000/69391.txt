<DOC>
<DOCNO> 69391 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/25/spor/ytan.html </URL>
<DATE> 2002/02/25/ </DATE>
<TIME>  </TIME>
<AUTHOR> MEHMET TAN  </AUTHOR>
<HEADLINE>
Trabzon’u defansı yaktı 
</HEADLINE>
<TEXT>

     İki teknik adam arasındaki futbol felsefesi Ankaragücü - Trabzon müsabakasının genel karekterini, her iki takımın defansı da maçın skorunu belirledi. 
     Ersun Yanal, sıkça yerleşim ve müdahale hatası yapan Trabzonspor’un defans zaaflarından maç boyunca alabildiğince yararlandı. Trabzonspor’un çizgi defans uygulamasını, ceza alanının önünde "duvar örerek" ikiye - bir "derin top" uygulamalarıyla delen Ankaragücü, savunma arkasına taşıdığı her top ve kaçırdığı her adamla pozisyon ve gol buldu. 
     Hans Peter Brigel, Ankaragücü’nün bu uygulamasını göremedi, gördüyse de çözemedi. Rakibin baskısını kıracak pas yapılamadı... Top kullanılamadı, orta alanda adam eksiltilemedi... Kanat bindirmeleri yapılamadı. Bir futbol takımı üç günde çökemeyeceğine göre, sorunu daha başka başka yerlerde aramak ve içe dönük arayışlara yönelmek gerekir. Jarro sakatlandı, Trabzonspor’un düzeni bozuldu, tamam. Tamam da, değişiklik niye Bushi ile değil de Erman’la. Oyun karakterleri ve sahadaki uygulamaları birbirine benzeyen iki isim Aurelio ile Gökdeniz’i aynı alanda kullanmak bir akıl dışı debelenmeydi... Ve öyle de oldu. 
     İlk yarım saatte oyun felesefesi açısından izleyenleri imrendiren ve son derecede baskılı oynayan Ankaragücü iki farkı inanılmaz defans ve kaleci hatalarıyla yakaladı. Az bir toparlanma, o bilinen özelliğine bir küçük kavuşma Trabzonspor’u ayağa kaldırdı. Pozisyon buldu, gol de. İlk yarı Ünsal Çimen’in "ince ayarı" ile noktalandı. Erman’a yapılan faul çizgi üzerinde başladı, içeride tamamlandı. Çimen, hareketi çizgi üzerine çekti. 
     Trabzonspor’un yediği son iki golün iki kelime ile izahı var... "Sorumsuzluk" ve "rezillik". Hele üçüncü gol, Trabzonspor’un direncini tamamen kırdı ve oyunun kopmasına yol açtı. İlerlemiş yaşıma ve yaşadığım onca sağlık problemlerine karşın, itiraf etmeliyim ki, dünkü Trabzonspor defansını gördükten sonra futbol oynama iştahım kabardı. 
     SONUÇ... Ankaragücü, tertemiz bir galibiyet elde etti. Trabzonspor ise Ersun Yanal’ın oyun felesefesine yenildi, defans hataları yüzünden kaybetti. 
     



 SPOR 
























</TEXT>
</DOC>
