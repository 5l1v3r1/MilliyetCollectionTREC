<DOC>
<DOCNO> 52097 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/13/son/sonspo13.html </URL>
<DATE> 2001/11/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Milli Takımın Dünya Kupası macerası 
</HEADLINE>
<TEXT>

     Dünya Kupası finallerine katılabilmesi için yarın Avusturya karşısında alacağı bir beraberliğin yeteceği A Milli Futbol Takımı, tarihinde 2 kez bu şansı yakalarken, 1950'deki finallere ''masraflı olacak'' gerekçesiyle katılmadı. 
     1930 yılında Uruguay'da başlayan Dünya Kupası heyecanına, ilk kez 
     1950 Dünya Kupası finalleri için ortak olan Türkiye, Avusturya'ya 2 
     maçta da yenilmesine karşın, bu ülkenin finallere katılmama kararı alması üzerine finallerde mücadele etme şansını yakaladı. Ancak Türkiye de FIFA'nın gösterdiği rakip Suriye'yi 7-0 yenmesine karşın, ''masraflı olacak'' gerekçesiyle Brezilya'daki finallere katılmaktan vazgeçti. A Milli Futbol Takımı'nın katıldığı ilk ve tek Dünya Kupası, 1954'te İsviçre'de düzenlenen finaller oldu. Elemelerde İspanya'ya ilk maçta 4-1 yenilen, 2. maçı 1-0 kazanan Türkiye, statü gereği tarafsız saha olan Roma'da yapılan 3. ve son maç 2-2 sonuçlanınca, kurayla finallere katılma hakkını kazandı. Finallerde, ilk maçında Almanya'ya 4-1 yenilen A Milli Futbol Takımı, Güney Kore'yi 7-0 yenmeyi başardı. Kurallar gereği bir kez daha Almanya ile karşılaşan Milli Takım, 7-2'lik yenilgiyle 1954 Dünya Kupası finallerine veda etti. Türkiye, bir sonraki Dünya Kupası mücadelesine, FIFA'nın, maçlarını Asya'da oynatmak istemesi üzerine katılmadı. Avrupa'da yer almakta ısrarlı olan Türkiye, FIFA'yı protesto ederek, İsveç 1958 elemelerinde yer almadı. 1962 yılında Şili'de yapılan Dünya Kupası için elemelerde yeniden Avrupa'da mücadele eden A Milli Futbol Takımı, Norveç'i 2 maçta da yenmesine karşın, eski SSCB'ye 2 maçta da yenilince, final umutlarını tüketti. İngiltere 1966 ve Meksika 1970 finalleri için elemelerde başarısız sonuçlar alan Türkiye, Almanya 1974 Dünya Kupası elemelerinde, İtalya'nın ardından grubunda 2. oldu. Arjantin 1978, İspanya 1982 ve Meksika 1986 elemelerinde de umduğunu bulamayan Türkiye, 1990 Dünya Kupası finallerine katılma şansını son maçta elinden kaçırdı. Eski SSCB, Avusturya, D.Almanya ve İzlanda ile aynı grupta yer alan Türkiye, eski SSCB ile deplasmanda yaptığı son maçına final vizesi umuduyla çıktı. Bu maçı 2-0 yitiren Türkiye, grupta 3. olurken, eski SSCB ve Avusturya, ilk 2 sırayı alarak finallerde mücadele etme hakkını kazandı. A Milli Futbol Takımı, ABD 1994 ve Fransa 1998 Dünya Kupaları elemelerinde de amacına ulaşamadı. A Milli Futbol Takımı, 1950 Dünya Kupası finallerine katılma hakkını elde eden, ancak çekilerek bu şansını o zaman Türkiye'ye bırakan Avusturya'dan, bu kez bileğinin hakkıyla final vizesini almak istiyor. Avusturya'nın yarım yüzyıl önceki vizesine karşın, ekonomik açıdan Brezilya'daki finallere katılmaktan son anda vazgeçen Türkiye, bu kez rakibini yenerek Dünya Kupası finallerinde vitrine çıkmanın hesabını yapıyor. Rakibini ilk maçta deplasmanda 1-0 yenmeyi başaran A Milli Futbol Takımı, yarınki maçta alacağı bir beraberlikle bile final biletini kendisi kesmiş olacak. 
     






</TEXT>
</DOC>
