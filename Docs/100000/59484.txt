<DOC>
<DOCNO> 59484 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/28/son/soneko25.html </URL>
<DATE> 2001/12/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Euro'ya geçiş, dolar aldırıyor 
</HEADLINE>
<TEXT>

     Avrupa Ortak Para Birimi Euro'ya 1 Ocak'tan itibaren geçilmesi, serbest piyasada dolara olan talebi artırdı. 
     Kapalıçarşı piyasası ilgilileri, yılbaşından sonra yapılacak Euro dönüşümünde komisyon alınması nedeniyle, fark ödemek istemeyen vatandaşların son günlerde elindeki markı bozdurarak dolar ve az da olsa altın satın aldıklarını bildirdiler. 
     Markını bankalarda tutan profesyonel yatırımcıların ise son değiştirme gününde marktan çıkacaklarını belirten ilgililer, TL'de kalmak istemeyen vatandaşların özellikle son birkaç gündür döviz bürolarında yığılmaya neden olduklarını, insanlarda telaş yaşandığını kaydettiler. 
     Euro'yu henüz tanımayan yatırımcıların, Avrupa ekonomisinde ciddi bir düzelme görülmediği sürece bu para birimine yönelmek istemeyecekleri ve alışmalarının aylarca sürebileceği görüşünü dile getiren ilgililer, Kapalıçarşı ve ayaklı borsa piyasasında Euro'nun ancak dolar karşısındaki pozisyonunun yüksek olması halinde tercih edileceğini söylediler. 
     Euro konusunda henüz bir kamuoyu oluşmadığını ve birçok döviz bürosundaki panolarda bile yer almadığını belirten ilgililer, yaz turizminin başlamasıyla Avrupalı turistlerin gelmesinin ardından Euro'nun piyasalarda daha fazla işlem görmeye başlayacağı görüşün dile getirdiler. 
     Bu arada dövizin yasak olduğu dönemlerde kullanıldığı şekliyle dolar için tam, mark için çeyrek, sterlin için kraliçe tabirlerini kullanan ayaklı borsada henüz Euro için bir isimlendirme yapılmadığı öğrenildi. 
     






</TEXT>
</DOC>
