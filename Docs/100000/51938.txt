<DOC>
<DOCNO> 51938 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/12/son/sontur18.html </URL>
<DATE> 2001/11/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Eski polis şefinin ağzından Fethullah Gülen... 
</HEADLINE>
<TEXT>

     Ankara 2 No'lu DGM, Fethullah Gülen'in, ''laik devlet yapısını değiştirerek yerine dini kurallara dayalı bir devlet kurmak amacıyla yasadışı örgüt kurup, bu amaç doğrultusunda faaliyetlerde bulunduğu'' gerekçesiyle yargılandığı davada, eski Ankara Emniyet Müdür Yardımcısı Osman Ak'ı tanık olarak dinledi. 
     Davanın bugünkü duruşmasına, Gülen'in avukatları ile müdahil avukatı katıldı. 
     Mahkeme Başkanı Hüseyin Eken'in izinli olması dolayısıyla yerine bakan üye hakim Yunus Karabıyıkoğlu, Gülen'in ifadesinin alınması için ABD adli makamlarına yazılan istinabe yazısının yanıtının gelmediğini ifade etti. Karabıyıkoğlu, tanıkların talimatla alınan ifadelerini de aktardı. 
     Eski Ankara Emniyet Müdür Yardımcısı Osman Ak, halen Ankara Emniyet Müdürlüğü personeli olması rağmen, tanıklık davetiyesinin ''bulunamadığı'' gerekçesiyle geç tebliğ edildiğini ifade ederek, ''Beni bildiği halde, nasıl bulamıyor. Bilemiyorum... Emniyet'teki Fethullahçı yapılanma açısından bunu anlamlı görüyorum'' dedi. 
     Ak, Ankara Emniyet Müdürlüğü'nde, 1997 yılının Eylül ayında emniyet müdür yardımcısı olarak göreve başladığını, çeşitli birimlerin sorumluluğunu üstlendiğini belirterek, Fethullah Gülen'in emniyet içindeki örgütlenmesine ilişkin çalışmaya başladıktan sonra ''başına gelmedik olay kalmadığını'' söyledi. Emniyet Genel Müdürü'nün, 1999 yılının Ocak ayında kendisini makamına çağırdığını, 3 müfettişle tanıştırdığını ifade eden Ak, müfettişlerin, ''Emniyet'teki Fethullah Gülen örgütlenmesine yönelik çalışma yapmak istediklerini'' şifai olarak söylediklerini, kendisinin de resmi emir gerektiğini belirttiğini kaydetti. 
     Emniyet Genel Müdürlüğü İstihbarat Daire Başkanlığı'ndan 4 ve 10 Şubat 1999 tarihlerinde, Teftiş Kurulu Başkanlığı müfettişlerinden ise 5 Şubat 1999 tarihinde, bu konuda soruşturma yapmaları için resmi yazı 
     geldiğini anlatan Ak, öncelikle Fethullah Gülen'e ilişkin emniyet arşivine baktıklarını ve Gülen'in ''ılımlı, mütedeyyin bir yapıda'' olduğu konusunda dokümanlara ulaştıklarını söyledi. Ak, Gülen'in 20'nin üzerindeki kitabında ve elde ettikleri diğer belgeler üzerinde yaptıkları çalışmalar sonucunda, Emniyet Genel Müdürlüğü İstihbarat Daire Başkanlığı'nın ortaya koyduğu tablonun tam tersiyle karşılaştıklarını öne sürdü. 
     
     Ortalık karıştı 
     Ak, 18-19 Şubat 1999 tarihlerinde Emniyet Genel Müdürlüğü İstihbarat Daire Başkanlığı'na yazdıkları yazıda, ''örgütün çok değişik bir performans gösterdiği, Türkiye genelinde istihbarat yapılması gerektiği'' değerlendirmesinde bulunduklarını anlatarak, bu yazının ardından, ''ortalığın karıştığını, imzasız ihbar mektupları aldıklarını kaydetti. Enmiyet Genel Müdürlüğü'ne, Gülen raporunu 16 Nisan 1999 tarihinde sunduklarını, bu raporun sunulmasından 3 gün sonra Gülen'in tedavi gerekçesiyle ABD'ye gittiğini ifade eden Osman Ak, 21 Nisan 1999'da da rapor ve eklerini DGM'ye getirdiklerini söyledi. Ak, ''Raporu, DGM'ye verdikten sonra, telefon manipülasyonları başladı. Bunlar 'şu siyasi partidenmiş' dendi. 
     Askerin adamı olduk. Susurlukçu olduk. Birtakım çevreleri rahatsız ettik. Yaptığımız çalışmalar sonunda, 'bunlar kötü adamlar, telefon dinlerler. Bunların yaptıklarına itibar edilmez' diye manipülasyon yaptılar'' dedi. 
     
     Örgütlenme yüzde 50'nin üzerinde 
     Ak, Emniyet Genel Müdürlüğü İstihbarat Daire Başkanlığı'nın 1992'de Teftiş Kurulu'na yazdığı bir yazıda, polis okulu mezunlarının 
     yüzde 50'sinin Fethullah Gülen örgütlenmesi içinde olduğuna yer verildiğini belirterek, yaptıkları çalışma sonunda, bu rakamın çok üstünde bir örgütlenmenin olduğunu gördüklerini ileri sürdü. Ak, ''1992 yılındaki yazıda ismi geçen kişinin, İstihbarat Daire Başkanı'nın özel kalem amiri olduğunu gördük. Kişiye özel bilgilerin nasıl sızdığını anladık'' diye konuştu. Ak, devlette devamlılığın esas olduğunu, ancak görevden ayrılmalarının ardından resmi makamlara intikal ettirmedikleri değerlendirme ve çalışma rapor ile belgelerinin yok edildiğini öne sürerek, Gülen'in, Diyanet'te, eski Diyanet İşleri Başkan yardımcılarından Yaşar Tunagöl ve Abdurrahim Gürle isimli kişiyle nasıl örgütlenmeye gittiklerine ilişkin elde ettikleri belgeyi mahkemeye sundu. 
     
     Finans kaynaklarını çıkaracaktık 
     Fethullah Gülen'in örgütlenmesi konusundaki çalışmalarının engellendiğini savunan Ak, ''Önümüz kesilmeseydi, görevden alınmasaydık, resmiyete dökmeye başladığımız belgelerde, mütedeyyin insanların nasıl etkilendiği konusunda önemli bilgiler verecektik. Bu yapılanmanın finans kaynaklarını, isimleriyle ortaya çıkaracaktık'' diye konuştu. 
     Soruşturma yürüttükleri dönemde, örgütün kendini gizlediğini ileri süren Ak, ''Maskeleme mantığı, Usame Bin Ladin'e benzerlik gösteriyor. 
     Maskeyi düşürüp gerçek yüzleri ortaya çıksaydı, kandırılmış insanlar gerçeği görecekti. Ben, Usame Bin Ladin benzeri bir örgütlenme olduğunu değerlendiriyorum'' diye konuştu. 
     
     Teşkilat zaptedildi 
     Ak, 4616 Sayılı Şartla Salıverilmeye, Dava ve Cezaların Ertelenmesine Dair Kanun hazırlanırken, Gülen açısından da düzenleme yapıldığını iddia etti. Ak, şöyle devam etti 
     ''Bu soruşturma, sonunda, soruşturanın soruşturulmasına dönüşmüştür. Bizden sonra soruşturmanın örtbas edildiği kanaatindeyim. 
     Çünkü bir örgütle mücadele ederken, onun kökünü kazıyacak bir yöntem izlenir. Böyle bir yöntem uygulandığını göremiyorum. Ben görevden uzaklaştırılırken, raporlarda isimleri geçen kişiler önemli görevlere getirildi. Teşkilatın zaptedildiği kanaatindeyim.'' Ak, mahkemenin anlattıklarıyla yetinmeyerek emniyetin ilgili birimlerine yazı yazacağını, ancak mahkemenin, Emniyet Genel Müdürlüğü İstihbarat, TEM ve Asayiş Daire başkanlarından, Gülen örgütlenmesi konusunda ''sağlıklı bilgi alamayacağını'' öne sürdü. 
     Gülen'in adının, siyasi bağlantıları dolayısıyla Susurluk Raporu'ndan çıkarıldığını iddia eden Ak, Gülen yapılanmasının silahlı yanını, polis içindeki örgütlenmenin oluşturduğunu savundu. 
     
     En büyük silahı iftira 
     Fethullah Gülen yapılanmasının en büyük silahının ''iftira'' olduğunu ileri süren Ak, ''Bu yapılanmayı, bir bilgisayar virüsüne benzetebilirim. Girdiği yerde her şeyi etkiliyor'' dedi. 
     Ak, yaptığı açıklamalarda herhangi ''bir husumet'' bulunmadığını kaydetti. 
     Serpil Genç adlı bir kişinin de tanık olarak dinlenmesinin ardından söz alan Gülen'in avukatları, müvekkillerinin ifadesinin 6 Kasım 2001 tarihinde ABD'de alındığını ifade ederek, tanıkların aleyhlerine olan beyanlarını kabul etmediklerini söylediler. 
     Müdahil avukatı Mustafa Hüseyin Buzoğlu, Gülen'in ifadesinin ABD'de alınmış olmasına itiraz etti. 
     Cumhuriyet Savcısı Nuh Mete Yüksel, suçun niteliği ve delil durumuna göre Gülen hakkında, gıyabi tutuklama kararı verilmesini istedi. 
     Yargıç Karabıyıkoğlu, Fethullah Gülen ve örgütlenmesi hakkında rapor hazırlayan Ersan Dalman ve Zafer Aktaş'ın da aralarında bulunduğu 9 emniyet yetkilisinin tanık olarak dinlenmesine, Gülen'in ifadesinin alınması için ABD adli makamlarına yazılan istinabe yazısının cevabının beklenmesine ve Gülen hakkındaki gıyabi tutuklama isteminin reddine karar verildiğini belirterek, duruşmayı erteledi. 
     İddianamede, Gülen'in 3713 Sayılı Terörle Mücadele Kanunu'nun 7. 
     maddesine göre, 5 yıldan 10 yıla kadar ağır hapsi isteniyor. 
     






</TEXT>
</DOC>
