<DOC>
<DOCNO> 66732 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/09/spor/spo04.html </URL>
<DATE> 2002/02/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Birigel'in teşhisi 
</HEADLINE>
<TEXT>

Trabzon Teknik Direktörü, alınan başarısız sonuçların ardında psikolojik nedenlerin yattığını söyledi, "Sorunu futbolcular kafasında çözecek. Rakiplerinin daha güçlü olmadığına inanacaklar" dedi 
     TRABZONSPOR Teknik Direktörü Hans Peter Briegel, takımın kötü olmadığını alınan başarısız sonuçların psikolojik nedenlerden kaynaklandığını söyledi. Futbolcuların her mağlubiyet sonrası moral çöküntüsüne uğradığını ifade eden Alman hoca, "Maç başlayıp goller kaçırılınca kaybetme endişesi başlıyor. Ardından toparlanamıyoruz" ifadelerini kullandı. 
     SAMSUNSPOR’U yenmeleri halinde düzlüğü çıkacaklarına inandığını kaydeden Briegel, "Sorunu futbolcular kafasında çözecekler. Rakiplerinin kendilerinden daha güçlü olmadığına inanacaklar. Bunu başarırsaz hızla trendimiz yükselir" diye konuştu. Bordo - Mavili futbolcular ise "İnanılmaz bir güvensizlik ve korku içindeyiz. Üzerimizde baskı var" dediler. 
     
     Markov’a özel ders 
     TRANSFERİN son gününde Levski Sofya’dan alınan Markov’un çıktığı iki maçta da savunmadaki arkadaşlarıyla uyum sorunu yaşaması ve iki penaltıya yol açması teknik heyeti çözüm arayışına itti. Teknik Direktör Briegel, problemin lisan uyuşmazlığından kaynaklandığını belirterek Bulgar liberoya Türkçe öğretilmesini istedi. Bunun için de Bushi görevlendirildi. 
     
     Devamı gelsin’ 
     DENİZLİ maçından önce kamptan ayrılan Futbol Şube Sorumlusu Serdar Bali, dün düzenlediği basın toplantısıyla istifasını resmi olarak açıkladı. Bali, "Salı günkü toplantıda istifamın kabul edileceğini düşünüyorum. Bu kararı alırken, özellikle kulüpte hiçbir şey üretmeyen, ama yetkili gibi hareket eden bazı kişilerin de gitmesini arzuluyorum" dedi. 
     
     Bushi bilmecesi 
     SAKATLIĞI nedeniyle resmi maçlarda forma giyemeyen Bordo - Mavili takımın Arnavut golcüsü Bushi dün yine salonda çalıştı. Taktik çalışmaya çıkmayan Bushi’ye uygulanan programın sonuna gelindiği belirtilirken, Trabzonsporlu oyuncu, "Futbolu ve gollerimi çok özledim. Ancak iyileşmeden oynamam" dedi. 
     



 SPOR 



























</TEXT>
</DOC>
