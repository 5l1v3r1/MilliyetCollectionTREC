<DOC>
<DOCNO> 98945 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/30/son/sontur04.html </URL>
<DATE> 2002/07/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Cimbomlu futbolculara, evlatlık aslan... 
</HEADLINE>
<TEXT>

     Bursa Hayvanat Bahçesi'nde, 2 ay önce dünyaya gelen yavru aslanların, yiyeceklerini karşılamaları halinde Galatasaraylı futbolculara ''evlatlık'' verilebileceği ve isim babası olacakları belirtildi. 
     Bursa Hayvanat Bahçesi Müdürü Celal Yıldız, bir süreden beri yürüttükleri ''evlatlık hayvan'' projesi kapsamında, isteyen kişilerin adlarının, yiyecek ve bakım ücretinin karşılanması karşılığında, bahçelerindeki hayvanlara verildiğini söyledi. 
     Hayvanat bahçesinde 2 ay önce doğan yavru aslanlara da, bu proje kapsamında isim babası arandığını anlatan Yıldız, ziyaretçilerden, simgesi ''aslan'' olmasından dolayı, yavru aslanlara Galatasaraylı futbolcuların adlarının verilmesi önerilerinin geldiğini kaydetti. 
     Özellikle çocuk ziyaretçilerden gelen bu öneriye kendilerinin de sıcak baktıklarını, Galatasaraylı futbolculara teklif sunacaklarını anlatan Yıldız, ''Eğer kabul ederlerse, futbolcular, yiyeceklerini karşılamak suretiyle isim babası olacakları aslanları evlat edinebilecekler. Yavru aslanlardan erkek olan 5'ine futbolcuların isimlerini vereceğiz. Futbolcuların bizimle bağlantı kurmalarını bekliyoruz. İsteyen futbolcular, dişi olan diğer yavru aslana da eşleri ya da kızlarının adını verebilirler'' dedi. 
     Aslanları, isimlerini vererek evlatlık edinecek futbolculardan para yardımı istemediklerinin altını çizen Yıldız, ''Aslanlar, günde 3-3,5 kilo taze kırmızı et tüketiyorlar. Bugüne kadar sponsorlarımız sayesinde et için para ödemedik. İsim babası olacak futbolculardan da, yiyeceklerinin karşılanması konusunda sadece ayni yardım talebinde bulunacağız'' diye konuştu. 
     
     BİR YAVRU ASLAN İSTANBUL'A GİDECEK 
     Bu arada, hayvanat bahçesine renk katan yavru aslanlardan birinin 4 aylık olunca, Darıca Boğaziçi Hayvanat Bahçesi'ne verileceği bildirildi. 
     Hayvanat Bahçesi Müdürü Yıldız, Boğaziçi Hayvanat Bahçesi'nin bir lama ve iki emu kuşunu ücretsiz olarak Bursa'ya gönderdiğini belirterek, onların bu jestine karşılık Büyükşehir Belediye Başkanı Erdoğan Bilenser'in onayıyla bir aslan yavrusunun anne sütünden kesilince İstanbul'a gönderileceğini ifade etti. 
     Avrupa Hayvanat Bahçeleri ve Akvaryumlar Birliği EAZA tarafından 2001 yılında bağışlanan 3 dişi aslandan ''Zula'' ve ''Mombay'', 112 günlük gebeliklerinin ardından biri dişi 6 yavru aslan dünyaya getirmişlerdi. Doğumdan sonra 1.5 ay özel karanlık bir bölmede tutulan yavru aslanlar, 2 hafta önce günışığına çıkarılmıştı. 
     





</TEXT>
</DOC>
