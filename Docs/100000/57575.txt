<DOC>
<DOCNO> 57575 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/17/spor/spo03.html </URL>
<DATE> 2001/12/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Sami Yen'de kar tatili 
</HEADLINE>
<TEXT>

Galatasaray - Kocaelispor maçı Ali Sami Yen Stadı’nın zemini karla kaplanınca bugüne ertelendi. Saha şartları yine uygun olmazsa karşılaşmanın tarihini federasyon belirleyecek 
     ERHAN TELLİ 

     Top zıplamadı 
     GALATASARAY- Kocaeli maçı Metin Tokat tarafından bugüne ertelendi. Yoğun kar yağışı nedeniyle maçtan önce üç kez sahayı kontrol eden Tokat, yoğun tipiyle görüş mesafesinin azaldığını ve zeminin de top sürmeye elverişli olmadığını rapor ederek, maçın bugüne ertelenmesine karar verdi. Bugün aynı saatte sahayı kontrol edecek olan Metin Tokat, zeminin uygun olması halinde müsabakayı oynatacak. 
     
     Yabancılar sorunu 
     BAŞKAN Cansun’un, olumsuz şartların bugün de devam etmesi halinde maçı yarın İzmir’de oynama önerisini Lucescu kabul etmedi. Yabancı oyuncuların noel tatiline gitmeleri nedeniyle, Galatasaray yine ertelenmesi halinde karşılaşmayı 15 Ocak’ta oynamayı istiyor. Stat Müdürlüğü ise zeminin çok yıprandığını ve kar altındaki bir maçın zeminde büyük tahribatlar yaratacağını yönetime iletti. 
     
Notlar      Biletler geçerli 
     KARŞILAŞMAYI seyretmek için Ali Sami Yen Stadı’na gelen seyirciler, aldıkları biletleri bugüne ertelenen maçta da kullanabilecekler. Biletlerini atanların gişelere yaptığı beyanlar inandırıcı bulunursa maça alınacaklar. Eğer maç daha ileri bir tarihe ertelenirse, biletler yine kullanılabilecek. 
     
     Olmazsa devre sonu 
     OLUMSUZ hava koşulları nedeniyle bugüne ertelenen Galatasaray - Kocaelispor maçı, saat 19.00’da başlayacak. Kar yağışı devam ettiği ve saha futbol oynamaya uygun hale getirilmediği takdirde federasyonun belirleyeceği bir tarihte oynanacak. Müsabaka talimatının "Geri bırakılan müsabakalar" başlıklı 18. maddesine göre karşılaşma bugün de ertelenirse, en geç ilk yarı sonunda oynanacak. 
     
     Meteroloji umutsuz 
     METEOROLOJİ yetkilileri, bugünkü karşılaşmayı erteleten kar yağışı ve soğuk havanın bugün daha da şiddetlenerek sürmesinin beklendiğini açıkladılar. Ali Sami Yen Stadı’nın zemininin yağışın aralıksız devam etmesi halinde temizlenmesinin de mümkün olmadığı açıklandı. 
     
     Sorumluluk Galatasaray’ın 
     ALİ Sami Yen Stadı’nın Beden Terbiyesi’nden kiraladığı için sahanın tüm sorumluluğu Galatasaray’a ait. Stat Müdürlüğü’nün maç saatine kadar maçın oynanacağı zemini futbol için elverişli hale getirmeye çalışması gerekiyor. Ancak kar yağışının devam etmesi nedeniyle, herhangi bir ceza söz konusu değil. 
     
     Tokat’ın kaderi 
     KARŞILAŞMANIN hakemi Metin Tokat ertelenen maçların kahramanı oldu. FIFA kokartlı hakemimiz bu sezon Samsun - Beşiktaş karşılaşmasını da zeminin futbol oynamaya elverişli olmaması nedeniyle 10. dakikada ertelemişti. 
     



 SPOR 






















</TEXT>
</DOC>
