<DOC>
<DOCNO> 71049 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/06/spor/spo02.html </URL>
<DATE> 2002/03/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Lorant’ın bombası AGOSTINO 
</HEADLINE>
<TEXT>

Hafta sonunu Almanya’da geçiren Lorant, Avustralyalı golcü ile prensip anlaşmasına vardı. 1860 Münihli oyuncunun önümüzdeki hafta İstanbul’a geleceği öğrenildi 
     MEHMET DEMİRCAN 

     YENİ sezon için transfer arayışlarını sürdüren Werner Lorant, Almanya’da geçirdiği iki günlük izni sırasında, 1860 Münih’teki eski öğrencisi Paul Agostino ile anlaşmaya vardı. Dün yaptığı basın toplantısında "Belki transfer çalışması yapmış olabilirim" sözleriyle transferin sinyallerini veren Lorant’ın önerisine Agostino’nun olumlu baktığı belirtildi. 
     1860 Münih’de Suker ve Max’ın ilk 11’de yer alması nedeniyle takıma girmeyi başaramayan Agostino’nun yakın çevresine "Takımda durmak bile istemiyorum. Sezon sonunda kesinlikle ayrılacağım" dediği öğrenildi. Golcü futbolcunun Fenerbahçe ile görüşmek için önümüzdeki günlerde Türkiye’ye geleceği ifade edildi. 
     
Beş forvet istiyorum      YUSUF KOBAL 

     WERNER Lorant dün yaptığı basın toplantısında dört hücum oyuncusuna ilk onbirde şans vermesinin yanlış olmadığını ileri sürdü. Lorant, sistemi oyuncuların yarattığına dikkati çekerek, "Kazanan, başarılı takımı değiştirmem. Önemli olan sistem değil, futbolcuların kumaşı, hamurudur. Benim sistemim 5 hücum oyuncusuyla oynamaktır. Bunu gerçekleştiriceğimize de inanıyorum" dedi. 
     KÖTÜ oynadıklarını kabul eden ve futbolcuların uyumundan şikayetçi olan Alman hoca, "Simao’daki düşüşün nedeni sakatlıktır. Ogün’e yapılan eleştiriler ise aşırı. Şu anda Ogün’ü değiştirmek için bir neden göremiyorum" diye konuştu.Lorant, derbi ilgili olarak da, "Galatasaray- Beşiktaş maçını heyecanla izleyeceğim. Haftasonunda rakiplerden sonra mücadele etmek zor olabilir" yorumunu yaptı. 
     
İKİ GÖRÜŞ      Kumaşı iyi değerlendirmeli 
     ERDOĞAN ŞENAY 

     Bay Lorant, basın toplantısında "Ben kazanan takımı değiştirmem" diyor... Doğrudur... "Çok koşan bir ekip yaratırsak, rakibe beş forvetle de saldırmak isterim" diyerek, hücumcu bir anlayışa sahip olduğunu da beyan etmişler... 
     Türkiye’de bütün Fenerbahçeliler de sizinle aynı rüyayı hayalleyerek, iki yıldır yatıp kalkıyorlar yataklarından... Ancak bir de "futbolcunun kumaşı önemlidir" diyorsunuz... İşte elinizdeki malzemeden bu kalitedeki kumaşta bir takım yaratırsanız sizin Kadıköy misafirliğiniz devam eder... Yoksa acil haftalarda bu KUMAŞ’ı dokuyamazsanız, Fenerbahçe’ye gelecek yıl adına özel kumaşlardan yeni elbiseler dikilmesi tartışılmazdır sevgili hocam... 
     
     Temel ilkeler 
     ÖMER ÜRÜNDÜL 

     Galatasaray maçından itibaren Fenerbahçe’nin sistemi değişti. 4 - 2 - 1 - 3. Üç forvetin arkasında Revivo ve Rapajc’ten hangisi görev alırsa ileriye dönük orta saha rolü üstleniyor. Orta sahanın ağır yükünü Ogün’le Simao’ya bırakmanın yanlış olduğunu belirttik. Bu ikiliye koşan bir isim eklenmesini önerdik. Lorant’ın açıklaması çok ilginç. "Hedefim beş forvetle oynamak" demiş. Lorant, herhalde günümüz futbolunun istediği temel ilkeleri hiçe sayıyor. Forvet sayısını arttırmakla hücum zenginliği sağlanmaz. Aksine takım savunması arızaya uğrar. 
     
Vuran vurana      YALÇIN TÜRK 

     ANTALYASPOR maçının hazırlıklarına başlayan Fenerbahçe’nin ilk çalışması çok sert geçti. Takımın son maçlarda yaptığı aşırı top kayıpları ve pas yanlışları nedeniyle teknik bir çalışma programı uygulayacağını açıklayan Lorant, çift kale maç yaptırdı. Simao’yu ön liberoda oynatan Alman hoca, cezalı olan Ümit Özat’ın yerine de liberoda Mert Meriç’i denedi. İddialı geçen çift kale maç, Ümit ve Rapajc’in karşılıklı golleriyle 1 - 1 bitti. 
     KARŞILAŞMADA oyuncuların birbirlerine sert girmeleri ve sözle atışmaları da dikkati çekti. Mustafa Doğan önce Rapajc, sonra da Oktay’a sert girdi. Kaleci Oğuz gole giden Yusuf’u sakatlarken, Andersson da oyunun sonlarına doğru Lazetic’i tedaviye yolladı. Önce Ogün, sonra da Rüştü çalışması sırasında çok konuşanları sert bir dille uyardı. Tedavisi süren Revivo antrenmana katılmazken, Antalya maçında forma giyme ihtimalinin zor olduğu belirtildi. 
     
Rüştü beklemede      FENERBAHÇE kalecisi Rüştü, bazı Avrupa takımlarının kendisine olan ilgisini doğruladı. Rüştü, "Benim ve Fenerbahçe’nin menfaatleri bir çizgide çakışırsa, o zaman yurtdışına gitmeyi düşünürüm. Şu anda şampiyonluk ve 3. yıldız çok daha önemli" dedi. 
     
Pusudaki yedekler      LORANT’IN gelmesiyle birlikte yedek kulübesine oturan Ceyhun ve Mustafa Doğan, yeni durumu kabullenemediklerini söylediler. İki futbolcu da ilk on bir için hırslarının sürdüğünü belirterek, "Yedek kalmayı kabul eden oyuncuyu, hoca da istemez. Bizim de içimize sinmiyor. Ama bir gerçek var o da takım kazanıyor. Biz verilen şansı değerlendirmeye çalışacağız" dediler. Bu ara haftalardaki kötü oyunun nedenini araştıran Lorant, oyuncuların kanındaki laktik asit miktarını ölçtürme kararı aldı. Oyuncular sabah idmana çıkmadan önce kan verdi. Acıbadem Hastanesi’nden gelen uzmanlar bugün de oyunculara yağ testi yapacaklar. 
     



 SPOR 
























</TEXT>
</DOC>
