<DOC>
<DOCNO> 66010 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/05/son/sondun09.html </URL>
<DATE> 2002/02/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Avusturya polisinden erotik takvime erotik pozlar... 
</HEADLINE>
<TEXT>

     Avusturya'nın Graz kentindeki Mobil Harekat Komandoları MEK adlı polis birliğinde görevli 10 polis memuru hakkında, takvim için çıplak mankenlik yapmaları üzerine soruşturma açıldı. 
     Takvim için mankenlik yapan polislerin kimi fotoğraflarda tümüyle soyundukları kimilerinde ise ellerinde otomatik silahlarıyla yarı çıplak poz verdikleri ve polisin itibarını zedeleyen bir tavır sergiledikleri için soruşturmaya uğradıkları bildirildi. 
     İçişleri Bakanlığı Kamu Güvenliği Dairesi Sözcüsü Rudolf Gollia, söz konusu 10 polis memuruna, ''Cobra'' adlı anti-terör timinde eğitim yasağı cezası verildiğini açıkladı. 
     ''Cobra'' adlı polis timinin ciddi görevler üstlendiğini, terörle mücadelenin yanı sıra ülkeye gelen yabancı devlet adamlarının korunması görevi de yaptığını belirten Gollia, ''bu denli önemli bir görevi üstlenen polislerin yükümlülüklerinin bilincinde olmaları gerektiğini, takvim için çıplak poz vermekten kaçınmayan polislerin Cobra gibi ciddi bir polis ekibinde görev alamayacaklarını'' söyledi. 
     Haklarında soruşturma açılan polis memurları ise takvimi yayımlayan şirketi suçladı ve ''Mobil Harekat Komandolarının atletik ve güçlü bir ekip olduğunun bir sanat eseri olarak görüntüleneceği vaadiyle mankenlik yaptıklarını, gerçekte ise erotik bir takvim hazırlandığını'' belirterek, yayımcıyla yaptıkları sözleşmenin ihlal edildiğini öne sürdüler. 
     Takvimi hazırlayan Grazlı yayınevi sahibi Josef Steinhuber, takvim için İçişleri Bakanlığı Basın ve Halkla İlişkiler Dairesinden izin aldığını, daha sonra Mobil Harekat Komandolarının fotoğraflarını çektiğini ileri sürdü. 
     İçişleri Bakanlığı ise kendilerine yapılan başvuruya ''evet'' veya ''hayır'' şeklinde bir yanıt vermediğini açıkladı. 
     Bu arada, takvimin toplatılması için girişimde bulunan İçişleri Bakanlığı'nın bu talebi ise mahkeme tarafından reddedildi. 
     Yayınevi sahibi Steinhuber, Mobil Harekat Komandolarının çıplak fotoğraflarının bulunduğu sayfalara bilgisayar marifetiyle kadın polislerin animasyonlarının da eklendiğini belirtti ve takvimin toplam 350 bin adet basıldığını söyledi. 
     






</TEXT>
</DOC>
