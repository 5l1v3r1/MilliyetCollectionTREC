<DOC>
<DOCNO> 55082 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/01/son/sonspo18.html </URL>
<DATE> 2001/12/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Ogün "Beklediğimizden daha iyi bir kura çektik" 
</HEADLINE>
<TEXT>

     A Milli Futbol Takımı Kaptanı Ogün Temizkanoğlu, 2002 Dünya Kupası Finalleri'nde beklediklerinden daha iyi bir kura çektiklerini söyledi. 
     Ogün, grupta Brezilya ile yapacakları ilk maçın büyük önem taşıdığını vurgulayarak, "Aslında güzel bir grupta yer aldık. Burada Türk Milli Takımı'nın göstereceği performans da önem taşıyor. Brezilya ile oynayacağımız maçta iyi bir sonuç almak zorundayız. Bu moral ve oynayacağımız diğer iki karşılaşma açısından da önemli" diye konuştu. 
     Brezilya'nın bu maçta favori olarak gösterileceğini kaydeden Ogün, ancak Türkiye'nin de en az rakipleri kadar şanslarının bulunduğunu ifade etti. 
     Ogün Temizkanoğlu, finallerde herşeyin iyi gitmesi halinde ikinci tura çıkma şanslarını yüzde 75 olarak gördüğünü belirtirken, "Ancak, Çin Halk Cumhuriyeti ve Kosta Rika'yı da küçük görmememiz gerekir" diyerek sözlerini tamamladı. 
     






</TEXT>
</DOC>
