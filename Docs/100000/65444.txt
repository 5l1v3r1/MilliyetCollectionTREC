<DOC>
<DOCNO> 65444 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/01/son/sontur16.html </URL>
<DATE> 2002/02/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Cumhurbaşkanı Sezer, Arafat ile İsrail arasında arabulucu 
</HEADLINE>
<TEXT>

     Filistin Devlet Başkanı Yaser Arafat, Cumhurbaşkanı Ahmet Necdet Sezer'e bir mektup göndererek, İsrail ile Filistin yönetimi arasındaki sorunların çözümü yolunda barış görüşmelerine yeniden dönülmesi ve güç kullanımına son verilmesi için Türkiye'nin girişimde bulunmasını istedi. 
     Cumhurbaşkanlığı Dış Politika Başdanışmanı Tacan İldem, geçtiğimiz günlerde kamuoyunda yankı bulan mektubun içeriğinin olumlu mesajlar içerdiğini belirterek, "Arafat mektubunda stratejik yönelimlerinin barıştan yana olduğunu vurgulamaktadır" dedi. İldem, Sezer'in Arafat'a yine bir mektupla yanıt verdiğini ve "tek çıkar yolun barış olduğunun" altını çizdiğini söyledi. Şiddet eylemlerinin bir yarar getirmeyeceğini ve terör saldırılarının sorunu büyüttüğünü vurgulayan İldem, "Cumhurbaşkanımız teröre başvuranların barış karşıtları olduğunu ve bunlara ödün verilmemesi gerektiğini belirtmişlerdir" diye konuştu. 
     İldem, Çankaya Köşkü'nün İsrail yetkilileriyle de temaslarda bulunduklarını hatırlatarak, "Filistin tarafına siyasal bir yönelim verilmesi gereği üzerinde duruyoruz. Ekonomik yaptırımlar ve abluka aşırı akımları geliştiriyor. Terörle etkin bir biçimde mücadele edebilmesi için Arafat'a gerekli hareket özgürlüğü sağlanmalıdır. Bu telkinlerde bulunuyoruz" dedi. 
     






</TEXT>
</DOC>
