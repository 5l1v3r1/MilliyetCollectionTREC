<DOC>
<DOCNO> 66194 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/06/son/sondun08.html </URL>
<DATE> 2002/02/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Arafat, İngiltere'den yardım istedi 
</HEADLINE>
<TEXT>

     Filistin lideri Yaser Arafat, İngiltere'ye, Ortadoğu'da krizin çözülmesine yardım etmesi çağrısında bulunarak, İsrail ile Filistin arasında barışın sağlanamamasının, dünyada istikrarı tehdit edebileceğini kaydetti. 
     Arafat, İngiliz Mirror gazetesine verdiği demeçte, İngiltere ve diğer ülkelerin, Ortadoğu'daki gerilimi durdurmak için hemen harekete geçmeleri gerektiğini belirtti. Filistin lideri, ''Bütün dostlarımızdan, çatışmaların durdurulmasına yardım etmelerini, çok fazla ve çok hızlı çalışmalarını istiyorum'' dedi. 
     İngiltere Dışişleri Bakanlığı'nın bir sözcüsü de, Londra'nın, Ortadoğu'da şiddetin sona ermesine yardım etmek için yoğun diplomasi yürüttüğünü, Arafat'ın da kendi topraklarında faaliyet gösteren terör gruplarını dağıtmak için sorumluluk üstlenmesi gerektiğini söyledi. 
     






</TEXT>
</DOC>
