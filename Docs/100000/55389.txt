<DOC>
<DOCNO> 55389 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/03/son/sontur13.html </URL>
<DATE> 2001/12/03/ </DATE>
<TIME>  </TIME>
<AUTHOR>  </AUTHOR>
<HEADLINE>
AİHM, Erbakan'ın temyiz başvurusunu 12 Aralık'ta görüşecek 
</HEADLINE>
<TEXT>

     Avrupa İnsan Hakları Mahkemesi AİHM , Anayasa Mahkemesi tarafından kapatılan Refah Partisi yöneticilerinin temyiz için yaptıkları başvurunun büyük dairede görüşülüp görüşülmemesiyle ilgili kararını, 12 Aralık'ta verecek. 
     AİHM'nin 5 yargıçtan oluşan heyeti, ilgili dairenin duruşma kararını açıklamasından sonra, tarafların, davanın temyiz amacıyla büyük daireye götürülmesi yolunda yaptıkları başvuruyu incelemekle görevli. 
     Heyetin olumlu görüş bildirmesi halinde, Refah Partisi'nin başvurusu, 17 yargıçtan oluşan büyük dairede bir kez daha görüşülecek, aksi takdirde dava AİHM'de tamamen düşmüş olacak. 
     AİHM'nin 7 yargıçtan oluşan 3'üncü dairesi, Refah Partisi'nin yaptığı şikayet başvurusu üzerine Temmuz ayında aldığı kararda, Türkiye'nin insan hakları ihlalinde bulunmadığı görüşüne varmıştı. 
     
     Davanın geçmişi 
     Anayasa Mahkemesi tarafından kapatılan Refah Partisi yöneticileri Necmettin Erbakan, Şevket Kazan ve Ahmet Tekdal, 1998 yılında AİHM'ye yaptıkları şikayet başvurusunda, Avrupa İnsan Hakları Sözleşmesi'nin 11 ayrı maddesinin Türkiye tarafından ihlal edildiğini ileri 
     sürmüşlerdi. 
     AİHM, 3 Ekim 2000 tarihinde verdiği kararda, Rafah Partisi yöneticilerinin yaptığı başvurunun incelenmeye alınmasına karar vermişti. 
     Strasbourg Mahkemesi, 16 Ocak 2001 tarihinde yaptığı duruşmada, kapatılan Refah Partisi'nin ve Türk hükümetinin avukatlarını dinlemişti. 
     AİHM yargıçları, duruşmada, Refah Partisi'nin şeriat yanlısı bir parti olup olmadığı yolunda avukatlara sorular yöneltmişlerdi. 
     






</TEXT>
</DOC>
