<DOC>
<DOCNO> 80887 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/28/son/soneko07.html </URL>
<DATE> 2002/04/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Keçeçiler'den tekstilcilere ''Siyasi beyanlara aldırmayın'' 
</HEADLINE>
<TEXT>

     Devlet Bakanı Mehmet Keçeciler, Türkiye'nin geçirdiği ekonomik krizi atlatmak üzere olduğunu bildirdi. 
     Türkiye Tekstil Sanayii İşverenleri Sendikası tarafından düzenlenen ''Güçlü Ekonomiye Geçiş Programı'' konulu seminer Martı Resort Hotel'de başladı. 
     Devlet Bakanı Keçeciler, seminerin açılışında yaptığı konuşmada, Türkiye'nin ciddi bir ekonomik kriz geçirdiğini, bu krizi atlatmak üzere olduğunu belirterek, şunları söyledi 
     ''Bana göre atlattık. Muhalefete göre ise atlatamadık. Şimdi biz krizi atlattık derken aynen hastaya uzmanların verdiği rapor gibi MR'ına bakıyoruz. Kalp kardiyogrofisini alıyoruz. Kan-idrar tahlillerinin sonuçlarını değerlendiriyoruz. Diyoruz ki, hafif de olsa ihracatta artma var. Döviz belli bir seviye içinde, belli bir istikrara kavuşmuş durumda. Faizler düşüyor, küçük de olsa kapasite kullanım artışı var. Bütün bu olumlu faktörleri alt alta sıralayınca Türkiye'nin durumu iyiye gitti, hastalıktan çıktı, krizi atlattı. Bunu sadece biz söylemiyoruz, bu işleri dünyada takip eden finans sistemleri var. Moody's, Standard and Poor's arka arkaya diyor ki, Siz iyisiniz . Bizim muhalefet diyor ki Senin betin benzin sararmış. Gözlerinin feri de kalmamış. Senin karnın da şişmiş, öleceksin galiba . Reel sektör olarak siz de ona inanıyorsunuz. Yok öyle bir şey.'' 
     
     ''SİYASİ BEYANLARA ALDANMAYIN'' 

     Krizden çıkıp çıkmama meselesinin araştırmalara bağlı olduğunu ifade eden Keçeciler, konuşmasını şöyle sürdürdü 
     ''Uluslararası kuruluşlar bize Siz iyisiniz. diyor. Bizim muhalefet Hayır siz kötüsünüz diyor. Sanki krizde kalsak muhalefete madalya takacaklarmış gibi.. Onların niyetini ben size söyleyeyim. Bu hükümeti teşkil eden partiler döneminde, krizden çıkmasın Türkiye. 
     Bütün gaye siyasi. Siz bu siyasi beyanlara aldanmayın. Teknik beyanlara inanın. Teknisyenler diyor ki, Türkiye krizi atlattı. 
     Hastalığı geçti. Ama daha nekahat dönemindeyiz. Nekahat dönemindeki hastaya Kalk, yüz metre koş derseniz. Koşamayız. Çok ciddi ve dikkatli şekilde bu hastalığın nabzı tutulmaktadır''. 
     Kendisinin seçim bölgesinde geçen ay Halk Bankası'nın 7 ilçedeki şubesini kapattığını hatırlatan Keçeciler, eskiden olduğu gibi ''Zarar ederken et ama benim bölgemdeki ilçemi bankasız bırakma'' diyemediklerini ifade etti. 
     Keçeciler, şöyle dedi 
     ''Bu yetkimizi devrettik. Bunu gönüllü olarak devreden hükümeti alkışlamanız lazım. Bunu gönüllü olarak veren siyasi irade, takdire şayan bir siyasi iradedir. Devlet bankaları banka yönetmeye kalkarsa batırıyor, sıkıntıya sokuyor. Bankaların artık siyasetle yönetilmeyeceği yönünde karar aldık. Böyle bir düzen kurduk.'' 
     
     ''TÜRKİYE ARJANTİN OLMAYACAK'' 

     Son 2 yılda 2 büyük deprem, 11 Eylül olayları gibi bir dizi felaket ve olumsuzlukların üst üste geldiğine dikkat çeken Keçeciler, buna rağmen Türk Milleti'nin dimdik ayakta olduğunu söyledi. 
     Keçeciler, ''Türkiye Arjantin olmamıştır. Türkiye Arjantin olmayacaktır da. Çünkü biz bu memleketin meselelerini işçisi, işvereni, hükümeti ile elbirliğiyle çözmeye talibiz'' diye konuştu. 
     Devlet Bakanı Mehmet Keçeciler, reel sektöre de seslenerek şöyle konuştu 
     ''Siz muhalefete bakmayın, böyle 1 Mayıs şakaları... Size diyor ki, Sokaklara çıkın dolaşın bu laflara inanmayınız. Biz size yakınız. İstediğiniz zaman bizimle görüşebilirsiniz. Meseleri oturup tartışabiliriz. İşçisiyle, işvereniyle biz bu memleketi Arjantin yapmayacağız. Biz bu memleketi krizden çıkaracağız. Bu milletin İstiklal Marşı Korkma diye başlar. Korkmayın bu krizi yendik''. 
     Bakan Keçeciler, yaptığı konuşmada, programın en önemli unsurlarından birini teşkil eden temel yapısal programlar doğrultusunda 1,5 yıldır çok önemli yapısal değişiklikler gerçekleştirildiğini ve gerçekleştirilmeye devam edildiğini söyledi. 
     Ancak bu yapısal reformları yeterine duyuramadıklarını ifade eden Keçeciler, ''Medeni Kanunu çıkardık ama yeterince duyuramadık. 
     Beyefendiler, kendilerini hala ailenin reisi zannediyorlar. Oysa saltanatlarının yerinde şimdi yeller esiyor'' dedi. 
     Reformların, piyasaların daha etkin ve verimli çalışmasına katkıda bulunacak uygulamalar olduğunu vurgulayan Keçeciler, bankacılık sektöründeki düzenlemeler ile bankacılığın reel sektöre kaynak aktarma fonksiyonunu yerine getirmesini amaçladıklarını anlattı. 
     ''Hükümetimizin görevde kaldığı sürece bizi ençok uğraştıran sektörlerin başında bankacılık sektörü gelmektedir'' diyen Keçeciler, sektörle ilgili yeni düzenlemeler kurmanın kolay olmadığını kaydetti. 
     Ekonomik istikrar programının önemli unsurlardan olan ''Tarım Reformu Uygulama Projesi''ne geçen yıl başlandığını anımsatan Keçeciler, konuşmasını şöyle sürdürdü 
     ''Bu projeyle tarımsal desteklerin, fiyat ve girdi desteği yerine doğrudan gelir desteği sistemi ile çiftçilere yönlendirilmesi, çiftçi kayıt sisteminin oluşturulması, alternatif ürüne geçişinin sağlanması, tarım satış kooperatifleri ve birliklerinin yeniden yapılandırılması amaçlanmaktadır. Bu maksatla şimdiye kadar çiftçilerimize 1.2 katrilyon liralık gelir desteği sağlandı.'' Reel kesim ile bankalar arasında tahsili gecikmiş alacak sorununun çözülmesi, mali sektöre olan borçların yeniden yapılandırılması ile ilgili kanunun Ocak ayında çıkarıldığını hatırlatan Keçeciler, kanunda Ziraat Bankası ve Halk Bankası'nın 2002 yılında kullandırılmak üzere tarım kesimine, esnaf ve sanatlarlara, KOBİ'lere ve ihracatçılara en az 1.5 katrilyon lira karşılığında ilave kredi tahsisinin öngörüldüğünü kaydetti. 
     Keçeviler, ''önümüzdeki Mayıs ayının 1'inden itibaren Halk Bankası'nın aracılığıyla reel sektöre, sanayi sektörüne 1.5 katrilyon liralık kaynak transfer edeceğiz'' dedi. 
     
     ''HÜKÜMETİMİZ VATANDAŞLARIMIZIN GÜVENİNE SAHİPTİR'' 

     Güçlendirilmiş Ekonomik Program kapsamında istikrar ve reform yolunda önemli ilerlemeler kaydedildiğini belirten Keçeciler, ancak 11 Eylül'de ABD'de meydana gelen olayların ekonomideki olumlu ivmeyi bozduğunu ve ekonomiye ilişkin beklentileri değiştirdiğine dikkat çekti. 
     Bu olaylardan sonra finansal piyasaların sert tepki verdiğini ifade eden Keçeciler, buna rağmen ekonomik programın uygulanmasına devam edildiğini, bankaların yeniden yapılandırılması, kamu maliyesinin iyileştirilmesi ve para politikası gibi alanlarda daha fazla ilerlemeler kaydedildiğini bildirdi. 
     Keçeciler, ''11 Eylül olaylarının Türkiye'ye olan etkisini azaltmaya yönelik tedbirler alınmaya devam edilmektedir. Özellikle 2002 yılının mali hedeflerine ulaşılmasına ve içinde bulunulan durum 
     nedeniyle geçici güçlüklerle karşı karşıya kalan, mali yapısı sağlam reel sektör kuruluşlarının desteklenmesini sağlayacak acil tedbirler yürürlüğü konmaktadır'' dedi. 
     2002 yılında kamu borcunun çevrilebilmesini daha da 
     kolaylaştıracak adımlar atılacağını belirten Keçeciler, artan dış borç ve kamu finansmanı baskısı sonucu ortaya çıkan iç borçlanma ihtiyacının azaltılması için her türlü çabanın gösterileceğini, özelleştirme konusunda da daha ısrarlı bir politika izleneceğini söyledi. 
     Devlet Bakanı Keçeciler, sözlerini şöyle tamamladı 
     ''Türkiye'nin sürdürelebilir bir büyüme trendine girmek ve makro dengeleri sağlıklı bir hale getirmek için programı kararlılıkla uygulamamız gerekmektedir. Ayrıca ekonomik programın başarısı, hiç şüphesiz iktisadi kararların doğru alınması ve kararlılıkla uygulanmasına bağlı olduğu kadar, toplumun uygulanan politikalara inanmasına da bağlıdır. Bu anlamda da hükümetimiz vatandaşların güvenine sahiptir''. 
     





</TEXT>
</DOC>
