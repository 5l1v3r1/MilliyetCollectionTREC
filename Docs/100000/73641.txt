<DOC>
<DOCNO> 73641 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/20/son/sonspo12.html </URL>
<DATE> 2002/03/20/ </DATE>
<TIME>  </TIME>
<AUTHOR>  </AUTHOR>
<HEADLINE>
İtalyanlar, yenilginin faturasını hakem ve Capello'ya çıkarttı 
</HEADLINE>
<TEXT>

     Avrupa Şampiyonlar Ligi B Grubu'nda Galatasaray ile birlikte elenen Roma'da büyük hayal kırıklığı yaşanıyor. 
     Galatasaray ile oynanan 13 Mart'taki maç öncesinde Şampiyonlar Ligi'nde final oynama planları yapan Roma, gruptan elenince İtalyan gazeteleri geçtiğimiz yıl olduğu gibi bu yılda Şampiyonlar Ligi'nde çeyrek finalde İtalyan takımının olmamasının endişe verici olduğunun altını çizdi. 
     Şampiyonlar Ligi finalinin bu yıl Milan'da San Siro Stadı'nda oynanacak olması, kupada takımı kalmayan İtalyanların üzüntüsünü çoğalttı. 
     La Gazzetta dello Sport, ''Avrupa'da, Roma'da küçülüyor'' manşetini atarak, başyazısında, ''İspanya, İngiltere, Almanya. 
     Şampiyonlar Ligi'nde çeyrek finale kalan Avrupa futbolunun kreması. 
     Tek eskik İtalya. Kulüplerimizin sağlık durumlarını acı acı düşünmek için yeterli bir sebep. Bu kez para söz konusu değil. Parma'nın ilk turlarda elenmesi, Lazio'nun sonbaharda sınıfta kalması, Juventus'un kopmasından sonra sıra Roma'ya geldi. UEFA Kupası'nda da Milan ve İnter'in de elenme riskleri çok'' ifadelerini kullandı. 
     Gazetede aynı zamanda ''İngiliz maestrolardan futbol profesörü Capello'ya ders'' başlığıyla verilen haberde, Capello'nun hata yaptığı ve bazı zamanlar bir yenilginin Roma'yı çökertmeye yettiği ifade edildi. 
     Roma kentinin spor gazetesi Corriere dello Sport'ta, manşetinde ''Roma, Capello aşağıda'' ifadesine yer vererek, teknik direktör Capello'yu taktik anlayışından dolayı eleştirdi. Gazeteye göre, son haftalarda oldukça formda olan Montella'nın Liverpool karşısında maçın ilk dakikasından itibaren oynatılmaması büyük bir hata olarak gösterildi. Fabio Capello ise demeçlerinde, ''Maç bir daha oynansa yine aynı kadroyla çıkarım. Roma gibi oynamadık, kötüydük'' dedi. 
     Futbolculardan Delvecchio da, ''Türkler uzun zamandır evlerinde yenilmiyorlardı. Bizim için beklenmedik bir sonuç oldu'' şeklinde açıklama yaptı. 
     Gazeteler Liverpool'un 6. dakikada Assunçao'nun Murphy'e yaptığı faulle kazandığı penaltıyı ''Haksız karar. Penaltı değildi'' diye yazarak, karşılaşmanın Norveçli hakemi Pedersen'i suçladılar. 
     Öte yandan Galatasaray'ın Barcelona'ya 1-0 yenilmesiyle ilgili verilen haberlerde ''Galatasaray, ataklar geliştiriyor ve boşa harcıyor. Barça, Luis Enrique ile vuruyor. Barça devam ediyor Türkler suçluyor'' başlıkları atıldı. 
     






</TEXT>
</DOC>
