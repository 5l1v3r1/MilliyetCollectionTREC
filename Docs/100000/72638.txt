<DOC>
<DOCNO> 72638 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/15/dunya/dun02.html </URL>
<DATE> 2002/03/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Yugoslavya tarih oldu 
</HEADLINE>
<TEXT>

İkinci Dünya Savaşı’ndan sonra Tito tarafından kurulan Yugoslavya dün resmen tarihe karıştı. Yeni ülkenin adı Sırbistan ve Karadağ oldu 
     DIŞ HABERLER SERVİSİ 

     Yugoslavya Federal Cumhuriyeti, Sırbistan ve Karadağ’ın dün imzaladığı yeni birlik anlaşmasıyla tarihe gömülürken, iki cumhuriyetin oluşturduğu yeni ülkenin adı da "Sırbistan ve Karadağ" oldu. 
     Yugoslavya Devlet Başkanı Voyislav Koştunitsa, imza töreninde yaptığı konuşmada, iki yarı bağımsız devletten oluşan ülkenin yeni adının "Sırbistan ve Karadağ" olacağını açıkladı. Koştunitsa, imzalanan belgenin Sırbistan ve Karadağ arasında tamamen yeni bir ilişki biçimi kurduğunu söyledi. 
     Anlaşmanın imzalanmasında arubulucu olan Avrupa Birliği Ortak Savunma ve Dış Politika Yüksek Temsilcisi Javier Solana da, "Bu önemli bir gün, Avrupa ve bölgede istikrara doğru bir adım. Avrupa Birliği’ne sizi daha da yakınlaştıracak yeni bir bölümün başlangıcı" dedi. 
     Eski Devlet Başkanı Slobodan Miloşeviç rejiminden ve anlayışından tamamen kopma anlamına gelen bu adımda, yeni devlette iki cumhuriyetin savunma ve dış politikaları ortak olurken, ekonomileri ve gümrük hizmetleri ayrılıyor. En az üç yıllık bir dönem için öngörülen yeni Sırbistan ve Karadağ devletinin tek devlet başkanı, tek parlamentosu, tek bakanlar kabinesi ve tek yargı sistemi olacak. İmzalanan belgeye göre, üç yıllık dönemin sonuna gelindiğinde, birlik üyelerinin, devletin statüsünü değiştirme, yani birlikten çekilme hakkı doğuyor. 
     



 DÜNYA 












</TEXT>
</DOC>
