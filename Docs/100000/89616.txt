<DOC>
<DOCNO> 89616 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/13/son/sondun17.html </URL>
<DATE> 2002/06/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Avrupa Parlamentosu genişleme raporunu kabul etti 
</HEADLINE>
<TEXT>

     Avrupa Parlamentosu genel kurulunda, Alman Hıristiyan Demokrat Elmar Brok tarafından hazırlanan rapor ve bu rapora bağlı karar tasarısı kabul edilirken, Türkiye'ye de reformları devam ettirmesi çağrısında bulunuldu. 
     AB ile tam üyelik müzakerelerini başlatmış 12 aday ülkenin durumlarının incelendiği raporda, tam üyelik müzakereleri henüz başlamamış olan Türkiye'ye ilişkin bir paragrafa yer verildi. 
     Bu paragrafta Ankara'dan, demokratikleşme süreci açısından temel oluşturan anayasal reformlara devam edilmesi istenerek, 2001 sonundan bu yana olumlu sonuçlar alındığı ifade edildi. Raporda, Türkiye'den ''insan hakları alanında gerçek ve belirgin gelişmeler kaydedilmesi'' beklentisi de dile getirildi. 
     Türkiye'nin AB'ye üyelik sürecinde, taraflar, süratli ve etkili şekilde katılım stratejisini uygulamaya çağrıldığı raporda, AB'nin bu alanda katkı ve desteğinin artırılması istendi. 
     Genel kurulda yapılan oylama sırasında, tam üyelik müzakerelerinin başlamadığı gerekçesiyle Türkiye ile ilgili paragrafın tamamen kaldırılması yolundaki değişiklik önergesi geri çekildi. Oylamada Türkiye ile ilgili paragraf, 157 ret oyuna karşı 247 oyla kabul edildi. 
     
     KIBRIS 
     Kabul edilen kararda tasarısında Türkiye, Kıbrıs sorununun çözümüne ilişkin müzakereleri desteklemeye de çağırıldı. 
     Kıbrıs bölümünde, KKTC Cumhurbaşkanı Rauf Denktaş ile Rum yönetimi lideri Glafkos Klerides arasındaki görüşmelerinin devam etmesinden duyulan memnuniyet yansıtılırken, Kıbrıs Rum kesimine tam üyelik perspektifi verilmesinin, ''sorunun çözümü yönünde olumlu etkisi olduğu'' iddia edildi. 
     ''AB'ye adaylığın sadece tek ve egemen Kıbrıs devletine açık olduğu'' kaydedilen kararda, bu devletin ''iki bölgeli ve iki toplumlu'' olabileceği, ancak uluslararası alanda ve karar mekanizmasında tek vücut olması gerektiği savunuldu. 
     Kararda, Kıbrıs'ta tarafların müzakerelere iyi niyetle devam etmeleri ve uzlaşma aramaları istenerek, Haziran ayına kadar sonuca ulaşma hedefine işaret edildi. Kararda, bu görüşmelerdeki zaman etkeninin, Kıbrıs Rum kesiminin tam üyelik müzakereleri takvimini etkilemeyeceği, bu müzakerelerin 2002 sonunda tamamlanacağı ifade edildi. 
     Tavsiye kararında, Helsinki kararlarına atıfta bulunularak, soruna çözüm getirilmemesi halinde dahi Rum kesiminin AB'ye katılabileceği mesajı verildi. 
     AP'nin kararında, ''2004 yılında tam üyeliği hedefleyen'' 10 aday ile ''2004'ten sonra tam üye olabilecek'' Bulgaristan ve Romanya için de ayrı bölümler bulunuyor. 
     





</TEXT>
</DOC>
