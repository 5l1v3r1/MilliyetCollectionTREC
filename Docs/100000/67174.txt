<DOC>
<DOCNO> 67174 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/12/siyaset/siy02.html </URL>
<DATE> 2002/02/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Dumanaltı’na savaş 
</HEADLINE>
<TEXT>

TBMM çıkardığı yasaya uymayınca 146 milletvekili mücadele kararı aldı 
     ANKARA Milliyet 

     TBMM, 5 yıl önce çıkardığı Sigaranın Zararlarının Önlenmesi Yasası’na uymayınca, 146 milletvekili tiryakilere karşı savaş açtı. 
     DSP İstanbul Milletvekili Ahmet Tan, günde 13 bin kişinin ziyaret ettiği Meclis’in, yasanın uygulanmaması nedeniyle "otogar" görünümüne büründüğünü belirtti. Tan, "Meclis adıyla sigara üreten ve dağıtan tek parlamento TBMM. Kendi çıkardığımız yasaya uymama saygısızlığı dışında, bir de sigara imal ederek vatandaşımızı zehirliyoruz. Meclis çikolatası, kurabiyesi, üzümü olabilir. Artık Meclis sigarasından vazgeçelim. Meclis yönetimine çağrıda bulunuyoruz. TBMM’nin adı sağlıksız bir ürünün kampanyası için kullanılmasın" dedi. 
     146 milletvekilinin imzaladığı ve TBMM Başkanı Ömer İzgi’ye verilen dilekçede de şöyle denildi "AB’ye tam katılım yönünde önemli adımlar atan Türk milletinin yüce makamı TBMM’nin kulislerinde, koridorlarında, salonlarında ve basın bürosunda yoğun biçimde sigara içilmesi nedeniyle ortaya çıkan görüntü ve kirlilik çok rahatsız edici boyutlara ulaşmıştır. Yasanın, bu yasayı çıkaran TBMM’de dikkate alınmaması ve yok sayılması büyük bir çelişkidir." 
     



 SİYASET 















</TEXT>
</DOC>
