<DOC>
<DOCNO> 83847 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/14/spor/spo01.html </URL>
<DATE> 2002/05/14/ </DATE>
<TIME>  </TIME>
<AUTHOR>  </AUTHOR>
<HEADLINE>
"HER ŞEY KARTAL İÇİN" 
</HEADLINE>
<TEXT>

Beşiktaş, Mircea Lucescu ile dün imza attı, yeni sezon için kolları sıvadı. Rumen teknik direktör, 100. yıla yakışır bir takım yaratacağını iddia etti 
     ORHAN YILDIRIM 

     Başkan da katıldı 
     VE Beşiktaş’ta hoca bilmecesi sona erdi, Kartal, Galatasaray’ın eski çalıştırıcısı Lucescu ile dün bir yılı opsiyonlu iki yıllık sözleşme imzaladı. Başkan Serdar Bilgili ve Yönetim Kurulu Üyeleri’nin hazır bulunduğu imza töreninde, Lucescu iddialı açıklamalar yaptı. 100. yılda Kartal’a yakışır bir takım kuracağını iddia eden başarılı hoca, "Artık herşey Beşiktaş için" dedi. 
     
     Lig güzel olacak 
     AVRUPA’NIN birçok kulübünden teklif aldığını da açıklayan Mircea Lucescu, "Türkiye’de kalmayı tercih ettim. Futbolunuzda çok büyük gelişmeler var. Yeni şampiyonluklar yaşayabilmek için Beşiktaş’ın teklifini kabul ettim. Rakiplerimiz güçlü. Ancak geçen sezon bir kaç kez karşılaştığım Beşiktaş’ın da gücü ortada. Bu takımla önemli işler yapacağız" diye konuştu. 
     
     İkinci Rumen 
     LUCESCU, Siyah-Beyazlı kulübün 40. teknik direktörü oldu. Beşiktaş’ta şimdiye kadar 26’sı yabancı, 13’ü de Türk olmak üzere toplam 39 teknik direktör görev yaptı. Kartal’ı 1970-71 sezonunda çalıştıran Teoderescu’dan sonra Lucescu ikinci Rumen hoca oldu. Lucescu’nun yardımcılığını Beşiktaş’ın eski futbolcularından Fikret Demirer’in yapacağı açıklandı. 
     
Sergen’den şok çalımFatih Terim’in "10 numaram" dediği yıldız futbolcunun Beşiktaş ile sözleşme imzalaması Florya’ya bomba gibi düştü. Aslan, Sergen defterini artık kapattı 
     ERHAN TELLİ 

     "Gitmem" dedi ama... 
     FATİH Terim’in geri dönüşüyle birlikte havaya giren Galatasaray’da, Sergen’in arap saçına dönen transfer hikayesi moralleri bozdu. En zorlu döneminde yıldız futbolcuya sahip çıkan Cim-Bom, Sergen’in son çalımının şokunu yaşıyor. Terim’in "Seni önümüzdeki sezonda takımda görmek istiyorum" dediği yıldız futbolcu, Beşiktaş’a imza atınca, Terim’in bütün planları alt üst oldu. 
     
Siirt ile pazarlık      SİYAH - Beyazlı yönetim, Sergen’e imza attırmasının ardından bonservisi için Siirt Jetpaspor ile yoğun bir pazarlığa girişti. Yönetim 1.5 milyon dolardan aşağıya inmezken, Beşiktaş ise 500 bin dolar nakit, kalanı için çek önerdi. Bu teklife Siirt sıcak bakmadı ve 1 milyon dolarlık senet istedi. II. Başkan Nevaf Bilek, "Sözleşme imzaladığına inanmıyoruz. Ama Sergen’in gönlü Beşiktaş’ta" dedi. 
     
Perde arkası      SERGEN’İN Beşiktaş’a dönüşünün en önemli etkeninin Lucescu olduğu açıklandı. Galatasaray’da birlikte oldukları dönemde Lucescu’nun Abdurrahim Albayrak’ın getirdiği 450 bin dolar için, "Sergen’e borçlarını ödeyin, kalanı ben alırım" dediği ve bunu da Sergen’in öğrendiği belirtildi. Lucescu’nun bu davranışına hayran kalan yıldız futbolcunun, Rumen hoca ile birlikte bu yüzden Beşiktaş’ı seçtiği vurgulandı. 
     
     
     Program yapmıştı 
     SERGEN için özel bir program hazırlayıp, bu futbolcuyu yeni sezona yetiştirmek için kolları sıvayan Terim’in, bu duruma oldukça öfkelendiği öğrenildi. Daha önce "10 numarayı aramaya gerek yok, Sergen var. Sergen 10 numara değil mi " diyen başarılı hoca, bu futbolcuyu defterden sildi. Sergen, Terim ile yaptığı görüşmede "Kalacağım" sözü vermişti. 
     
     Yönetim bekliyor 
     GALATASARAY İkinci Başkanı Ali Dürüst, Sergen ile iki yıllık sözleşmelerinin bulunduğunu hatırlatıp, "Sergen’in Beşiktaş ile sözleşme imzaladığı haberlerini gazetelerden okuyorum. Bu futbolcu ile kiralık olarak anlaşmamız devam ediyor. Siirt Kulübü’nün ancak Sergen’i satması halinde aramızdaki mukavelenin geçerliliğini yitirmesi söz konusu olabilir" dedi. 
     
Topbaşı 25 Haziran’da      LUCESCU’NUN resmi imzayı atmasından sonra Kara Kartal’ın kamp programı da belli oldu. Siyah-Beyazlılar, yeni sezonu 25 Haziran’da Fulya’da açacak. 2 Temmuz’a kadar İstanbul’da kalacak olan Beşiktaş, bu tarihte İsviçre’ye gidip 10 günlük bir çalışma dönemi geçirecek. Kartal 12 Temmuz’da İstanbul’a dönüp, 16 Temmuz’da tekrar İsviçre’ye gidecek ve burada hazırlık maçları oynayacak. 
     
Fevzi umutlu      KARTAL’IN genç kalecilerinden Fevzi yeni sezonda Beşiktaş kalesini geri almak istediğini söyledi. Geçen sezonu Gaziantepspor’da kiralık olarak geçiren Fevzi, yeni teknik direktör Lucescu’nun kendisine şans vereceğini umut ediyor. Tecrübeli kaleci, "Kendimi gösterip, takımdaki yerimi almak istiyorum. Yeniden dönüş yapacağıma inanıyorum" diye konuştu. 
     



 SPOR 






















</TEXT>
</DOC>
