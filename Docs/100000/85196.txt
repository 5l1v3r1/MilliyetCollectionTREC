<DOC>
<DOCNO> 85196 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/21/yasam/yas01.html </URL>
<DATE> 2002/05/21/ </DATE>
<TIME>  </TIME>
<AUTHOR>  </AUTHOR>
<HEADLINE>
KAZ KAFALI 
</HEADLINE>
<TEXT>

Komşunun kedisi yavru kazı yedi. Kazın çılgın sahibi önce katil kedi’yi, ardından da kedinin sahibini bıçaklayıp öldürdü 
     GAZİANTEP DHA 

     Akıl almaz cinayetler zinciri’ Gaziantep’in Güneş Mahallesi 59. Sokak’taki 11 Numaralı evin önünde meydana geldi. 
     Bir fabrikada işçi olarak çalışan 27 yaşındaki Yusuf Aslan, evinin bahçesinde kaz yavruları besliyordu. Ancak önceki gün, beslediği kaz yavrularından birini buzdolabı tamircisi olan komşusu Yusuf Erşahin’in 28 kedisinin yediğini görünce çılgına döndü. 
     
     Döner bıçağıyla saldırdı 
     Koşarak eve giren Aslan, pompalı av tüfeğini kaptığı gibi dışarı fırladı ve bahçeye inerek kazını yiyen kediyi kurşun yağmuruna tuttu. Ardından da kedinin ölüsünü kuyruğundan tutarak komşusu Erşahin’in kapısının önüne fırlattı. 
     Bu kez çılgına dönme sırası, Yusuf Erşahin’deydi. Çok sevdiği kedisini kanlar içinde gören Erşahin de bağırarak sokağa fırlayınca ikili sokak ortasında kavgaya tutuştu. Yetmedi, çıkan kavgaya Yusuf Aslan’ın ağabeyi Muzaffer Aslan ile Fethi Korkmaz ve Mehmet Uluçay da karıştı. Bu arada Yusuf Aslan eline geçirdiği döner bıçağıyla Erşahin’i çeşitli yerlerinden ağır biçimde yaraladı. 
     
     Bıçağın üzerine düştü 
     Kanlar içinde yere yığılan Erşahin Gaziantep Devlet Hastanesi’ne kaldırıldıysa da tüm müdahalelere rağmen kurtarılamayarak hayatını kaybetti. 
     Aslan kardeşler olaydan sonra gözaltına alınırken iki zanlı Yusuf Erşahin’i kendilerinin bıçaklamadığını, kavga sırasında bıçağın üstüne düştüğünü öne sürdü. Komşular ise, "O kazların yüzünden iki Yusuf daha önce de birbirleriyle kavga etmişti" dediler. 
     



 YAŞAM 






















</TEXT>
</DOC>
