<DOC>
<DOCNO> 95942 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/16/siyaset/siy02.html </URL>
<DATE> 2002/07/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Ecevit’e baskı artıyor... 
</HEADLINE>
<TEXT>

9’lar diye bilinen DSP’li muhalifler, Ecevit bugün olağanüstü kurultay teklifini kabul etmezse, son çare olarak imza toplayacak 
     GÜNSELİ ÖNAL Ankara 

     DSP’de Başbakan Bülent Ecevit’in rahatsızlığının ardından muhalif hareket başlatan 9’lar, birçok kez görüştükleri Ecevit’i seçimli olağanüstü kurultayı toplamaya ikna etmek için bugün son kez girişimde bulunacak. Ecevit’i parti yönetimini değiştirmeye ikna edememeleri durumunda istifa etmeyeceklerini belirten "9’lar", olağanüstü kurultay çağrısı için 238 imza toplayacak ve değişim düğmesine basacak. DSP’li muhalifler görüşmede şunları söyleyecek 
     "Seçimli kurultay çağrısıyla parti yönetiminde değişimin önünü açmanız kaçınılmaz hale geldi. Partimiz eriyor. Kasımda seçime gidilecek bile olsa olağanüstü kurultay için yeterli zaman var. 20 gün önceden çağrı yapılması yeterli. Seçimler öncesinde örgüte canlılık getirebilmek, yeni politika üretebilmek, DSP’yi ileriye taşıyabilmek için yönetim değişikliğinden başka çare yok." 
     
     Hedef 20. maddeyi değiştirmek 
     9’lar, Ecevit’in bu çağrıyı yapmayı kabul etmemesi durumunda, tüzüğün "Olağanüstü kurultay, genel başkan, parti meclisi veya kurultay delegelerinin en az beşte birinin imzasıyla toplanabilir. Toplantı isteyenlerin belirttikleri gündem konuları görüşülür ve ancak genel başkanın gündeme önceden madde koyması durumunda seçim yapılabilir" biçimindeki 20. maddesinin değiştirilmesi için olağanüstü kurultayı toplamayı deneyecek. 
     



 SİYASET 















</TEXT>
</DOC>
