<DOC>
<DOCNO> 91244 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/21/son/sonspo01.html </URL>
<DATE> 2002/06/21/ </DATE>
<TIME>  </TIME>
<AUTHOR>  </AUTHOR>
<HEADLINE>
İtalyan Devlet televizyonu RAI, FIFA'yı mahkemeye veriyor 
</HEADLINE>
<TEXT>

     17. Dünya Kupası maçlarını yayınlama hakkını alan İtalya Devlet Televizyonu RAI, 
     İtalya'nın hakemler yüzünden elendiğini savunarak, FIFA'yı, maçların adil oynanmasını garanti edemediği gerekçesiyle mahkemeye vermeye hazırlanıyor. 
     RAI tarafından yapılan açıklamada, avukatlar aracılığıyla FIFA'ya karşı dava açmak için gerekli araştırmaların başlatıldığı, yasal olarak nelerin yapılabileceğinin formülünün değerlendirildiği ifade edildi. 
     RAI'nin avukatlarından Rubens Esponsito'nun konuyla ilgili değerlendirmesinde, ''RAI'nin zararı hakemlerden kaynaklandı. Bunlar profesyonel insanlar ve FIFA için çalışıyorlar. FIFA, maçların adilce oynanmasını garanti edemediği için zararı karşılamak zorunda'' dedi. Gerek Dünya Kupası için yapılan programlarını sona erdirmek zorunda kalmasından, gerekse de reklam gelirlerinin düşmesinden büyük zarara uğradıklarını belirten RAI yetkilileri, ilk aşamadaki zararı 5 milyon Euro olarak gösterdi. 
     17. Dünya Kupası maçlarının tamamı ve Almanya'da yapılacak 2006 Dünya Kupası'nda 25 maçın yayın hakkı için Kirch grubuna 118 milyon Euro ödeyen RAI, diğer harcamalarıyla birlikte toplam tutarın 150 milyon Euro'ya yakın olduğunu açıkladı. Eğer RAI, 2006 Dünya Kupası'nda tüm maçları almak isterse 88 milyon Euro daha ödemek yapmak zorunda Bu arada RAI'nin, İtalya Milli Takımı'nın elenmesi sonrasında en büyük zararının reklam gelirlerinden olduğu bildirildi. 
     Avukatlar, FIFA'ya karşı dava açmadan önce konuyu değerlendirirken, FIFA'nın maçları garanti edememesinin yanında Dünya Kupası'nda hile olduğu iddiasının da atılabileceği öne sürülüyor. 
     





</TEXT>
</DOC>
