<DOC>
<DOCNO> 57386 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/15/son/sontur01.html </URL>
<DATE> 2001/12/15/ </DATE>
<TIME>  </TIME>
<AUTHOR>  </AUTHOR>
<HEADLINE>
İstanbul polis bandosu Kızılordu Korosu'nun izinden gidiyor 
</HEADLINE>
<TEXT>

     İstanbul Emniyet Müdürlüğü bünyesinde bulunan ve genellikle meslektaşlarının cenaze törenlerinde çaldıkları marşlarla tanınan Polis Bandosu, kendi bestelerinden oluşan kaset ve CD çıkartmaya hazırlanıyor. 
     Hemen herkesin en azından televizyon haberlerinden tanıdığı ve şehit polisler için düzenlenen hüzünlü merasimlerin değişmez aktörleridir onlar... 
     Matem görüntüsünden kurtulmaya çalışan İstanbul Polis Bandosu'nun Şefi Sadık Yavuz, 1969 yılında kurulan bandonun trombon, tenor, bariton, klarnet, trompet, bas, flüt, bateri, alto ile saksofon gruplarından oluşan ve hepsi polis olan 43 personeli bulunduğunu söyledi. 
     Bando üyelerinin yüzde 35'inin üniversite mezunu olduğunu veya yükseköğrenim gördüğünü belirten Yavuz, ayrıca müzik eğitimi de aldıklarını bildirdi. 
     Yavuz, bando personelinin bilgisayardan da yararlandığını ve çalacakları eserlerin notalarını bilgisayar ortamında hazırladıklarını kaydetti. 
     Bando personeli arasında beste yapan çok yetenekli müzisyenler bulunduğunu ifade eden Şef Yavuz, kendi bestelerinden oluşan bir kaset ve CD çıkartmaya hazırlandıklarını bildirdi. 
     Yavuz, kaset, CD ve konserlerden elde edecekleri gelirin tamamını şehit ve gazi polislerin ailelerine yardım olarak vermeyi düşündüklerini dile getirdi. 
     Cihaz ve uygun çalışma ortamı yönünden bazı sorunları bulunduğunu vurgulayan Yavuz, kendilerine imkan tanınması halinde Rus Kızılordu Korosu gibi yurtdışına açılmayı istediklerini söyledi. 
     Hedeflerinin polis-halk beraberliğini müzikle pekiştirmek olduğunu ifade eden Sadık Yavuz, bu amaçla önümüzdeki günlerde huzurevleri ile çocuk esirgeme kurumunda konser vermeyi planladıklarını belirtti. 
     Halen Beşiktaş'taki Yıldız Parkı girişinde kendilerine ayrılan yerde çalışmalarını yürüten İstanbul Polis Bandosu'nun, önümüzdeki günlerde yeni bir yerde konuşlandırılması planlanıyor. 
     






</TEXT>
</DOC>
