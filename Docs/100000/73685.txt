<DOC>
<DOCNO> 73685 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/21/dunya/adun.html </URL>
<DATE> 2002/03/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Kızıl Tugaylar hortladı... 
</HEADLINE>
<TEXT>

Biagi, çalışma yasasında yapılmaya hazırlanan, işçi çıkartmayı kolaylaştıran düzenlemelerin beyniydi 
     DIŞ HABERLER SERVİSİ 

     1970’lerden 1980’lerin ortasına kadar yaptıkları kanlı eylemlerle İtalya’da dehşet saçan aşırı solcu terör örgütü Kızıl Tugaylar, 15 yıllık bir aradan sonra yeniden ses getiren eylemlere imza atmaya başladı. 
     Medya patronu Başbakan Silvio Berlusconi hükümetinin AB’nin isteği üzerine iş hayatında yapmaya hazırlandığı reformların mimarı olan, sağcı Çalışma Bakanı Roberto Maroni’nin danışmanı Marco Biagi önceki gece Bologna’da evinin önünde düzenlenen silahlı saldırı sonucu öldürüldü. 
     Cinayeti üstlenen olmadı ancak Biagi’nin kapısına çizilen 5 köşeli yıldız suikastin Kızıl Tugaylar tarafından yapıldığı yolundaki izlenimi güçlendirdi. 5 köşeli yıldız Kızıl Tugaylar’ın sembolü olarak tanınıyor ve örgüt işlediği cinayetlerin ardından bu işareti bırakıyor. 
     Sendikaların şiddetli protestosuna karşın İtalyan çalışma yasasını işveren lehine, yani işten çıkarmayı kolaylaştırıcı yönde değiştirmeyi planlayan 51 yaşındaki ekonomist ve hukuk profesörü danışman Biagi önceki gece motosikletiyle evine gelmek üzereyken 2 kişi olduğu sanılan saldırganların boynuna sıktığı iki kurşunla vuruldu ve anında öldü. 
     Başbakan Berlusconi "terör yine yüzünü gösterdi" dedi. Sendikalara diyalog çağrısı yapan Berlusconi, siyasi rakiplerin birbirini düşman olarak görmemeleri gerektiğini vurguladı. 
     



 DÜNYA 











</TEXT>
</DOC>
