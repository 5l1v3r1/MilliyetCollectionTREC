<DOC>
<DOCNO> 72649 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/15/ekonomi/eko06a.html </URL>
<DATE> 2002/03/15/ </DATE>
<TIME>  </TIME>
<AUTHOR>  </AUTHOR>
<HEADLINE>
1974’ten beri en büyük daralma 
</HEADLINE>
<TEXT>

Dünya Bankası raporunda, 1974 petrol krizinden sonra ilk kez dünyadaki ekonomik yavaşlamanın olağanüstü geniş kapsamlı ve derin olacağı belirtildi 
     SEÇKİN ÜREY Ankara 

     Dünya Bankası, dünya ekonomisindeki yavaşlamanın olağanüstü ölçüde geniş kapsamlı ve derin olacağını, ancak yoksul ülkelerin zengin ülkelere kıyasla daha çabuk toparlanacağını tahmin ediyor. 
     Banka’nın ’Global Kalkınma Finansmanı 2002’’ raporuna göre, kalkınmakta olan ülkelerde toplam üretimin bu yıl ortalama yüzde 3.2 artarken, zengin ülkelerde binde 8’de kalması bekleniyor. Dünya ekonomisinin 2000’de yüzde 3.9, 2001’de yüzde 1.2 olan büyüme hızının ise bu yıl yüzde 1.3 olacağı, 2003’de yüzde 3’ü aşacağı tahmin ediliyor. 
     Gayrisafi milli hasıla oluşumunda geçen 40 yılda en yüksek oranlı düşüşler, daha önce sadece 1974’deki ilk petrol krizinde yaşanmıştı. Şimdiki global ekonomik yavaşlama, dünya ticaret hacminde beklenmedik ölçüde, yüzde 14 düşüşle çakışıyor. Ancak ekonomik ve ticari büyümedeki azalışa rağmen, enflasyon ve faiz oranları düşük. 
     ABD’deki terörist saldırılar ve bazı bölgelerdeki savaş tehditlerinin öngörülemez karakteri, dünya ekonomisindeki yavaşlamanını derinliğinin tahminini zorlaştırıyor. 
     
     Arjantin ve Japonya riski 
     Ancak bu olaylar karşısında olumlu tutumlar sayesinde, ABD ekonomisi canlandı, yüksek teknoloji sektörleri yükselmeye başladı. Bu toparlanmadan ekonomilerin tümünün hemen yararlanması ise beklenmiyor. 
     Ayrıca Arjantin uzun süren zorlu bir uyum, ayarlanma sürecinden geçerken, bankaların batık kredilerle cebelleştikleri Japonya’da ters gelişmeler olabileceği üzerinde de duruluyor. 
     
Türkiye başarılı      Türkiye’nin içinde bulunduğu Avrupa ve Orta Asya grubundaki büyüme 2000’de yüzde 6.4’ken geçen yıl yüzde 2.2’de kaldı. Bu gerileminin nedeni Türkiye’deki yüzde 7.5’lik küçülme oldu. Buna karşın 2002’de yüzde 3.2’lik büyüme tahmin edilen bölgede, bu tahmin büyük ölçüde Türkiye’nin toparlayacağı beklentisinden kaynaklandı. Türkiye’nin borcunun çoğunun iç borç olması, 11 Eylül nedeniyle aldığı yardımlar ve ihracat edebileceği ürünlerin çeşidinin daha fazla olması nedeniyle Arjantin’e göre daha başarılı olduğu belirtildi. 
     



 EKONOMİ 



















</TEXT>
</DOC>
