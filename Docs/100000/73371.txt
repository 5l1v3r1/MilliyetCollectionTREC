<DOC>
<DOCNO> 73371 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/19/yasam/ayas.html </URL>
<DATE> 2002/03/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Çocuk uykusuyla tasarruf ettiler... 
</HEADLINE>
<TEXT>

Sivri akıllı idareciler, bakanlığın konaklama ödeneği ayırmadığı turnuvada otel parası vermemek için minik basketbolculara sabaha kadar maç yaptırdılar 
     AHMET İSTEK Isparta DHA 

     Isparta’da yapılan Türkiye yıldızlar basketbol karşılaşmaları, katılan okullar için tam bir k busa döndü. Milli Eğitim Bakanlığı, grup karşılaşmaları için sporculara konaklama ödeneği ayırmayınca geceleri uyumayarak sabah saat 04.00’e kadar maç yaptırılan öğrenciler, daha sonra otobüslerle kentlerine götürüldüler. 
     Türkiye İlköğretim Yıldızlar Basketbol müsabakaları, 8’i bayan toplam 16 takımın katılımıyla Isparta’da yapıldı. 14 - 16 Mart arasındaki karşılaşmalara Antalya, Burdur, Denizli, Uşak, Afyon ve Eskişehir’deki yıldız takımları katıldı. Her biri 20 kişilik 16 ekip, konaklama ve yemek giderlerini okul aile birliği bütçesinden karşıladı ve 3 gün otellerde kalabildi. Müsabakalar 14 Mart’ta başladı ve ilk gün 12 takım sabah 04.00’e kadar mücadele verdi. Karşılaşmalar 2. gün de aynı programla sabaha kadar sürdü 
     
     Böyle rezillik olmaz’ 
     Örneğin, Eskişehir-Uşak okullarının maçı 01.30 - 03.00 saatleri arasında yapıldı. Karşılaşmalar bu saatten sonra da sürdü. Takımların sabah saatlerine kadar maç için beklemeleri, aileleri ve hakemleri de isyan ettirdi. Gençlik ve Spor İl Müdürlüğü’nden bir yetkili, "Böyle şey olmaz. Sabaha kadar maç olur mu Okul koruma dernekleri para çıkacak diye kaçıyor. Her ülke çocuğuna sporla verimliliğin artmasını hedefliyor. Bizde iş k busa dönüşüyor" dedi. 
     
     Bakanlık çözüm bulamadı 
     Bakanlık temsilcisi ve Isparta İl Milli Eğitim Müdür Yardımcısı Ethem Kılıçaslan ise, ödeneksizlik nedeniyle böyle bir uygulamaya gidildiğini söyledi. İlk 2 gün puan, 3. gün final maçlarının oynandığını belirten Kılıçaslan şunları söyledi "Ödenek verilmiyor. Son 3 yıldır uygulama böyle. Bakanlık sadece Türkiye Şampiyonası’na kalan ekiplere ödenek veriyor. Bakanlığa durumu ilettik ama çözüm bulamadık. Bundan sonraki müsabakalar 4 gün yapılacak." 
     Isparta’da yapılan karşılaşmalarda kızlarda birinciliği Uşak Mehmetçik İlköğretim Okulu, erkeklerde Eskişehir Özel Atayurt İlköğretim Okulu kazanırken, yarı finallerin gelecek ay yapılacağı dile getirildi. 
     



 YAŞAM 
























</TEXT>
</DOC>
