<DOC>
<DOCNO> 95089 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/11/son/sondun15.html </URL>
<DATE> 2002/07/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Bulgaristan tarihinin en büyük uyuşturucu operasyonu 
</HEADLINE>
<TEXT>

     Bulgaristan ile Türkiye sınırındaki Kapitan Andreevo gümrük kapısında 230 kilogram eroin ele geçirildi. 
     Gümrükler Genel Müdürlüğü'nden edinilen bilgiye göre, Türkiye'den Almanya'ya gitmek üzere transit geçiş için Bulgaristan'a giriş yapmaya çalışan Türk plakalı bir TIR'da şüphe üzerine arama yapıldı. 
     Arama sırasında TIR'ın kargo bölümünün tavanında iki katlı olarak hazırlanmış özel bir bölme tespit edildi. Özel bölmede paketler halinde 230 kilo eroin bulundu. 
     Olayla ilgili TIR'ın Türk şoförü gözaltına alınırken, soruşturmanın çok yönlü olarak sürdürüldüğü bildirildi. 
     Bu son olayla birlikte Bulgaristan'da 2002 yılında ele geçirilen toplam eroin miktarı 410,5 kilograma ulaştı. 
     Bulgar gümrük yetkilileri, bu miktarın Avrupa ülkeleri arasında aynı dönem için bir rekor olduğunu açıkladılar. 
     





</TEXT>
</DOC>
