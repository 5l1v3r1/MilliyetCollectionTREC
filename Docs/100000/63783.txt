<DOC>
<DOCNO> 63783 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/23/son/soneko16.html </URL>
<DATE> 2002/01/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Serdar Bilgili "Beşiktaş'ın halka arzı ekonomi için moral olacak" 
</HEADLINE>
<TEXT>

     Beşiktaş Futbol Yatırımları A.Ş. 
     Yönetim Kurulu Başkanı Serdar Bilgili, Beşiktaş'ın halka arzının Türk ekonomisinde iyiye gidişin somut kanıtı olarak, toplumun her kesimine moral kaynağı da olacağını söyledi. 
     Beşiktaş Futbol Yatırımları A.Ş.'nin yüzde 15 oranındaki hissesinin halka arzı ile ilgili olarak düzenlenen tanıtım toplantısında konuşan Bilgili, halka arzla Beşiktaş'ı gerçek anlamda taraftarı ve yatırımcısı ile buluşturacaklarını bildirdi. 
     Tabana yayılacak şekilde tasarlanan halka arz modelinin geleceğin Beşiktaşı'nı yaratmada önemli bir kaynak oluşturacağını bilerten Bilgili, ''Beşiktaş'ın halka arzı Türk ekononomisinde iyiye gidişin somut kanıtı olarak, toplumun her kesimine moral kaynağı da olacaktır'' dedi. 
     Böylesine büyük ve köklü bir klübün Türk halkı ile buluşmasının ekonomide çarkları döndürecek güçte olduğunu vurgulayan Bilgili, sadece Beşiktaş'a değil, Türkiye'ye gönül veren herkesi, halka arz projesine destek vermeye ve Beşiktaş'ın geleceğine ortak olmaya davet etti. 
     Soruları da yanıtlayan Bilgili, şu anda kısa dönemde ikinci bir halka arzın planlarında olmadığını belirterek, halka arzın azınlık hisselerini oluşturduğunu, bu hisselerin herhangi bir şekilde birinin eline geçmesi durumunda, Beşiktaş yönetimini etkilemeyeceğini söyledi. 
     
     "Borsaya renk katacak" 
     Bir gazetecinin maç sonuçlarının etkisini sorması üzerine Bilgili, şöyle konuştu 
     ''Bu Türkiye'de ilk defa gerçekleşen bir halka arz. O yüzden bu hissenin Borsa'da nasıl hareket edeceğini şimdiden kestirmek zor. 
     Beşiktaş Futbol Yatırımları A.Ş.'nin gelirleri hiçbir şekilde futbol maçlarının neticesine bağlı değil, son derece güçlü ve garantili bir gelir yapısı olan bir şirket olacak. Borsa'ya büyük renk katacağını, Borsa'ya ilginin iki misline kadar çıkacağını düşünüyorum.'' Serdar Bilgili, başka bir soru üzerine, geçen yıl gerçekleştirmeyi planladıkları halka arzın, Şubat krizi nedeniyle gerçekleştirilemediğini, tüm halka arzların da durduğunu hatırlatarak, ''şu anda Türk ekonomisinde ciddi gelişmeler var. Bu sene içindeki en uygun halka açılma zamanının bu dönem olduğunu düşündük. Bu zamanlamayı Şubat ayının ortası olarak düşündük'' diye konuştu. 
     Halka arz tekniğinin sermaye artışı yoluyla olduğunu ifade eden Bilgili, kongre üyelerine ve taraftarlara özel fiyat uygulamasının mümkün olmadığını, ancak Beşiktaş hisse senetlerine yatırım yapan kongre üyesi ve taraftarlara kombine bilette indirim yapacaklarını vurguladı. 
     
     En büyük gider kalemi transferler 
     Serdar Bilgili, Beşiktaş gibi büyük kulüplerin en büyük gider kaleminin transferler olduğuna işaret ederken, önümüzdeki dönem bonservis bedellerinin kalkacağını, otomatik olarak Türkiye'deki üç büyük kulübün gelirlerinin ciddi artış göstereceğini, Beşiktaş Futbol Yatırımları A.Ş.'nin de şu anda bulunduğu durumdan çok karlı hale geleceğini belirtti. 
     Bilgili, önümüzdeki dönem bonservis satışı yerine, sözleşmenin devrinin söz konusu olacağını, kendilerinin sözleşmesi devam eden oyunculara da belli paralar aktarmak üzere hazırlık yaptıklarını kaydetti. 
     Beşiktaş Futbol Yatırımları A.Ş.'nin gelir ve giderleriyle halka açıldığını, Galatasaray Projesi'nde ise sadece gelirleriyle halka açılma bulunduğunu ifade eden Bilgili, aradaki farkın bu olduğunu söyledi. 
     Bilgili, bu şirketin kapasitesi açısından Türkiye'nin en büyük 500 büyük sanayi kuruluşlarından biri olacak mali yapıya sahip bulunacağını dile getirdi. 
     Halka arzın, daha önce planladıkları arza göre çok düşük limitli olduğunu anlatan Bilgili, arzı öncelikle kongre üyelerine ve kendi taraftarlarına yapmayı planladıklarını, yurtdışındaki taraftarlara da internet üzerinden kredi kartları ile hisse senedi almaları için altyapı hazırlıkları yürüttüklerini söyledi. 
     
     15-18 milyon dolar arz geliri söz konusu... 
     Halka arza aracılık yapacak konsorsiyumun lideri İş Yatırım adına toplantıda söz alan Genel Müdür Özcan Türkakın da, Türkiye'nin ilk spor klübü olan BJK'nın yanında bu projeyle yer almaktan gurur duyduklarını anlattı. 
     Krizden çıkış yolundaki ekonomide Beşiktaş'ın halka arzının güven tazeleyici bir rol üstleneceğini kaydeden Türkakın, Beşiktaş'ın sportif alandaki başarısını ekonomik alana da taşımasının hem ekonomiye, hem İMKB'ye renk katacağını, halka arzın da başarı ile gerçekleşeceğini bildirdi. 
     Türkakın, fiyat aralığı açısından şu an birşey söylemenin erken olacağını belirtirken, halka arzda beklenen gelire ilişkin olarak, 15-18 milyon dolar civarında bir arz gelirinin söz konusu olacağını 
     belirtti. 
     İş Yatırım Kurumsal Finansman Müdürü Murat Kural da, 4 Ocak 2002 tarihi itibariyle halka açık 37 futbol şirketinin piyasa değerleri toplamının 2.3 milyar dolar olduğunu söyledi. 
     Kural, İngiltere'nin 20 klüp ve 1.2 milyar dolar piyasa değeriyle bu konuda lider olduğuna işaret etti. 
     BJK Yönetim Kurulu üyesi Berk Ekşioğlu da, 2002 yılı için hedef net karın geçen sene olduğu gibi 15 milyon dolar olduğunu kaydetti. 
     






</TEXT>
</DOC>
