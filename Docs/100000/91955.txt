<DOC>
<DOCNO> 91955 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/25/son/sondun11.html </URL>
<DATE> 2002/06/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Blair'in çevresindeki koruma arttırılıyor 
</HEADLINE>
<TEXT>

     İngiltere Başbakanı Tony Blair'in terörist bir saldırının hedefi olabileceğine dair ihbarlar alındığı ve bunun üzerine başbakanın etrafındaki koruma ağının sıkılaştırıldığı öne sürüldü. 
     The Business gazetesi, iç ve dış istihbarat örgütlerinin tehditleri ''ciddi'' bulduklarını, Blair ve ailesinin artık daha sıkı korunduğunu, Kraliçe II. Elizabeth'in tahta çıkışının 50. yıldönümü kutlamalarından Blair'in neredeyse tamamen uzak tutulduğunu yazdı. 
     Başbakanlık ve Scotland Yard'ın konuyla ilgili açıklama yapmaktan kaçındığını duyuran gazete, adının açıklamadığı bir kaynağın, başbakana yönelik somut bir tehdidin bulunduğunu, muhtemel saldırının önlenmesi için güvenlik önlemlerinin sıkılaştırıldığını söylediğini belirtti. 
     Aynı kaynağın, başbakanın güvenliği için 50. yıldönümü kutlamaları programından tamamen çıkarılmasının bile düşünüldüğünü ifade ettiği kaydedildi. 
     Gazete, terörist saldırı tehdidinin İslami militanlardan mı yoksa Kuzey İrlandalı teröristlerden mi geldiğini belirtmedi. 
     





</TEXT>
</DOC>
