<DOC>
<DOCNO> 85514 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/22/son/sonspo27.html </URL>
<DATE> 2002/05/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Ataman "İtalya'da ilk sezonum çok olumluydu" 
</HEADLINE>
<TEXT>

     İtalya 1. Basketbol Ligi'nde Montepaschi Siena'nın antrenörlüğünü yapan Ergin Ataman, ilk sezonun ''çok olumlu'' geçtiğini söyledi. 
     Siena'nın play off çeyrek finalinde Oregon Cantu'ya elenip sezonu kapatması sonrası konuşan Ataman, ''Play off'ta aldığımız sonuç dışında çok olumlu bir sezon geçirdim. Siena ile elde ettiğimiz başarıların bana göre en büyük sebebi sistemimden asla taviz vermememdi'' dedi. 
     İtalyan basketbolunda daha önceden antrenörün ön planda olmasının sadece Kinder Bologna antrenörü Messina ile gerçekleştiğini ifade eden Ataman, ''İtalyanlar, benim de Siena'da otoriteyi sağlayan antrenör olduğumu söylüyorlar. Daha önceden takımda oyuncular ön planda olurken, benim geçmişten öğrendiklerimle taşıdığım sistem, Siena'da antrenöre yüklenmiş bir takım yarattı. Bu da İtalyan basketbolu için bir yenilik oldu'' diye konuştu. 
     Ataman, Avrupa'nın en zorlu liglerinden birinde Siena takımının başındaki ilk yılında özelikle organizasyon, teknik ve basın-oyuncu-kulüp ilişkileri konusunda bilgi ağacını genişlettiğini dile getirdi. 
     Türk antrenör, gelecek sezon hazırlıklarının ise Oregon Cantu takımının Euro Lig'e katılıp katılmama durumuna bağlı olacağını söyledi. Ataman, ''Aldığımız duyumlarda Cantu'nun Euro Lig'e katılmayacağı söyleniyor. Bu durumda ligi 5. bitirdiğimiz için Euro Lig'e biz gideceğiz. Şimdilik Cantu'nun kararını bekliyoruz. Daha sonra takımı buna göre kuracağız'' dedi. 
     Ataman, ''Gelecek sezon Siena'nın hedefleri nedir'' sorusuna ise ''İtalya Kupası'nda final oynadık. Avrupa Saporta Kupası'nı kazandık, ve ligi 5. bitirdik. Bunlar Siena için hep tarihi sonuçlar. Şimdi çıtayı yükseltmek lazım. Çünkü bunlar beni tatmin etmedi. Gelecek sezon için Siena halkını da tatmin etmeyecek. Eğer katılırsak hedefimiz Euro Lig'te final four ve lig şampiyonluğu olacak'' yanıtını verdi. 
     Play off çeyrek finalinde elenmenin başlıca nedenini ''kupa sonrası enerjinin tükenmesi ve rehavet'' olarak açıklayan Ataman, şöyle devam etti 
     ''Saporta'yı kazandıktan sonra takım play off havasından koptu. 
     Siena kamuoyu kupaya alışık olmadığından Belediye Başkanı, Vali, dernekler her akşam bize yemek vermeye başladı ve tabii ki şimdiye kadar ödün vermediğimiz antrenman sistemi de aksadı. Ayrıca takımda Chiacig ve Görenç gibi zor karakterli oyuncuların bulunması ve Oregon'u küçümsememiz elenmemize sebep oldu.'' Ataman, yurtdışında bulunan Türk oyunculardan İbrahim Kutluay, Mirsad Türkcan ve Hüseyin Beşok'un transfer listesinde bulunduğu, ancak Mirsad'ın bonservisinin çok yüksek, diğer ikisinin de halen takımlarıyla sözleşmelerinin bulunmasının transferi çok zora soktuğunu dile getirdi. 
     





</TEXT>
</DOC>
