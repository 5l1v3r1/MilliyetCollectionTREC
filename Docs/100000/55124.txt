<DOC>
<DOCNO> 55124 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/02/guncel/gun05.html </URL>
<DATE> 2001/12/02/ </DATE>
<TIME>  </TIME>
<AUTHOR>  </AUTHOR>
<HEADLINE>
17 milyon kadına yeni yıl hediyesi 
</HEADLINE>
<TEXT>

Medeni Kanun’da evli erkeğin mallarını koruyan kalkan’ kaldırılıyor 
     SALİHA ÇOLAK Ankara 

     Medeni Kanun’un, bir mal rejimi sözleşmesi yapılmaması durumunda, "evlilikte edinilen malların doğrudan eşit paylaşılmasını" öngören hükümlerine karşı, evli erkekleri korumak üzere konulan "kalkan" maddesi deliniyor. Medeni Kanun’un uygulama yasasının 10. maddesinde, yasa yürürlüğe girmeden evlenmiş olanlar için bir mal rejimi ya da özel bir sözleşme yapmamaları halinde," mal ayrılığının" geçerli olması, yani, "kimin üzerinde ne görünüyorsa onu alıp ayrılması" öngörülüyor. 
     MHP’nin isteğiyle, "en azından evli olan erkekleri" kurtarmak amacıyla getirilen bu "kalkan" kadın örgütlerinin baskısı sonucunda delinme noktasına geldi. 
     Hafta içinde görüşülmeye başlanan Medeni Kanun’un uygulanmasına ilişkin yasa tasarısının 10. maddesi için 6 önerge verildi. 
     Hafta başında bütçe görüşmelerinin ardından oylaması yapılacak önergelerin kabul edilmesi bekleniyor. Koray Aydın şoku içinde olan MHP’ nin, Medeni Kanun’un tümü geçtiği için yasayı riske atacak başka bir pazarlık içine girmesi beklenmiyor. Böylece yeni yıl öncesinde yaklaşık 17 milyon evli kadına en büyük armağan TBMM’den gitmiş olacak. 
     
Asenalar kurtlara karşı      MHP içinde, erkek milletvekillerinin ısrarlı direnişine karşın kadın milletvekillerinin örgütlerle aynı noktaya gelmesi, "kalkanın" delineceği beklentisini güçlendirdi. MHP’li Melek Denli Karaca, "erkek" milletvekillerinin aksine, yasa böyle geçerse, "şehirlerde erkeğiyle omuz omza çalışarak hayat mücadelesi veren, köylerde ise nasırlı elleriyle hem tarlasında, hem de evinde uğraşarak ailesinin geçimini temine çalışan Anadolu kadınının" haklarının korunamayacağını vurguladı. 
     



 GÜNCEL 

















</TEXT>
</DOC>
