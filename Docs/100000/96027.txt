<DOC>
<DOCNO> 96027 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/16/son/sondun32.html </URL>
<DATE> 2002/07/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Alman basını Türkiye'deki gelişmeler için neler yazıyor 
</HEADLINE>
<TEXT>

     Alman gazeteleri, Türkiye'deki gelişmelere yer vermeye devam ediyor. 
     Die Welt gazetesi, ''Bülent Ecevit açıkça istifadan söz ediyor'' başlığıyla verdiği haberde, ''Başbakan Bülent Ecevit'in kaderini, ekonomiden sorumlu Devlet Bakanı Kemal Derviş'in istifasına bağımlı kıldığı'' görüşü savunuldu. 
     DSP'den ayrılanların yeni bir parti kurma çalışmalarına da değinen gazete, İsmail Cem'in yeni oluşumla Batı yanlısı ve sosyal demokrat bir politika izlemek istediğini savundu. 
     Frankfurter Allgemeine Zeitung gazetesi ise ''Arka planda'' başlığıyla verdiği haberde, Devlet Bakanlığı ve Başbakan Yardımcılığı ile DSP'den ayrılan Hüsamettin Özkan'a geniş yer verdi. 
     Özkan'ın ''bugüne kadar fazla tanınmayan ve her zaman arka planda kalmayı tercih eden'' bir kişi olduğu ifade edilen haberde, Başbakan Ecevit'in koalisyon hükümetini kurmasında büyük rol oynayan Özkan'ın, şimdi İsmail Cem ve Kemal Derviş ile yeni bir parti kurmaya hazırlandığı belirtildi. 
     Frankfurter Rundschau gazetesinde, ''Türk Perspektifleri'' başlığıyla yer alan bir yorumda, Başbakan Ecevit'in çevresindeki desteğin azaldığı, bu nedenle Ecevit'in MHP'nin desteğini aradığı görüşüne yer verildi. 
     Yorumda, görevinden istifa eden İsmail Cem'in yerine Dışişleri Bakanlığı görevine getirilen Şükrü Sina Gürel'in, Kıbrıs konusunda ödün vermemesiyle tanındığı, AB Komisyonu Başkanı Romano Prodi'nin bunun için Türkiye ziyaretini iptal ettiği öne sürüldü. 
     





</TEXT>
</DOC>
