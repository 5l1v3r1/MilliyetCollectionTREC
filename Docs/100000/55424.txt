<DOC>
<DOCNO> 55424 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/04/guncel/gun08.html </URL>
<DATE> 2001/12/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Muhtarlar, zekat almada anlaşamadı 
</HEADLINE>
<TEXT>

ÇAPRAZ ATEŞ 
     Kerem Pulgat - Konya 

     Diyanet’in memurların zekat alabileceğini açıklamasından sonra, muhtarların zekat almasının doğru olup olmadığı tartışması Konya’da muhtarları karşı karşıya getirdi 
     Ramazan Bayramı’nın yaklaşmasıyla birlikte "zekat" tartışması yeniden gündeme geldi. Konya Muhtarlar Derneği Başkanı Muzaffer Gülsöz, "Memura zekat düşerse, 79 milyon lira maaş alan biz muhtarlara da düşer" derken Karatay Muhtarlar Derneği Başkanı Abdullah Kemikbaş, "Maaşlarımız düşük, ancak yine de muhtarın zekat alması hoş karşılanmaz" görüşünü dile getirdi. 
     Kentte 420 üyesi olan Konya Muhtarlar Derneği Başkanı Muzaffer Gülsöz, zekatın zenginin fakire yardımı olduğunu, 79 milyon lira maaş alan muhtarlara da zekat düştüğünü savundu. Muhtarların 100 milyon lirayı bulan Bağ - Kur sigortalarını da kendilerinin yatırdığını, birçok muhtarın mühür parası da almadığını ifade eden Gülsöz, şunları söyledi 
     "Zekat bize düşmez de kime düşer. Aldığı 79 milyon lirayla geçimini sağlamaya çalışan çok sayıda üyemiz var. Toplumda çok para aldığımız görüşü var. Ancak öyle değil. Zenginlere tavsiyem zekat verirken muhtarları da seçsinler. Diyanet İşleri verdiği fetvayla memurların zekat alabileceğini açıkladı. Memura zekat düşüyorsa biz muhtarlara da düşer." 
     
İlahiyatçı yorumu Zekata muhtaçsa muhtar olmasın      Selçuk Üniversitesi İlahiyat Fakültesi Öğretim Üyesi Doç. Dr. Hüseyin Tekin Gökmenoğlu, muhtarların zekat alabileceğini belirtti. Zekatın verilmesinde yoksulluk sınırının ölçü alınması gerektiğini belirten Doç. Gökmenoğlu şu görüşleri dile getirdi 
     "Bugünkü şartlarda yoksulluk sınırı 250 ile 300 milyon lira arasında. Bunu göz önünde bulundurduğumuzda 79 milyon lira maaş alan muhtarlara da zekat düşer. Ancak zekata muhtaç olan bir kişinin de muhtarlığa talip olmaması gerekir. Bu durum o kişilerin saygınlığını yitirmesine neden olur." 
     
Mahallenin cumhurbaşkanıyız zekat almamız yanlış olur      Karatay Muhtarlar Derneği Başkanı Abdullah Kemikbaş, "Zekat zenginin fakire yardımıdır. 79 milyon lira maaş alan muhtarlara da zekat düşer" diyen 420 üyesi olan Konya Muhtarlar Derneği Başkanı Muzaffer Gülsöz’e karşı çıktı. Kemikbaş, "Maaşlarımızın düşük olduğu doğru. Ancak biz mahallenin cumhurbaşkanıyız. Zekat almak bizim şanımıza yakışmaz. Toplumda muhtarın zekat alması hoş karşılanmaz. Dernek olarak muhtarların zekat almasına karşıyız. Devletten isteğimiz en azından Bağkur primlerimizin yatırılması" diyerek muhtara zekat verilmesine tepkisini dile getirdi. 
     



 GÜNCEL 













</TEXT>
</DOC>
