<DOC>
<DOCNO> 59355 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/27/son/sontur24.html </URL>
<DATE> 2001/12/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Sergen'in Yozgat maçında savurduğu tekme TBMM'de... 
</HEADLINE>
<TEXT>

     Yimpaş Yozgatspor ile Galatasaray arasında 23 Aralık'ta oynanan ve 3-3 berabere biten lig maçı, TBMM Genel Kurulu'na taşındı. 
     AK Parti Yozgat Milletvekili Mehmet Çiçek, ''Türk futbolunun sorunları'' konulu gündemdışı konuşmasında, futbolun dünyada olduğu gibi Türkiye'de de geniş kitleleri arkasından koşturduğunu belirtti. 
     Büyük takımların maçlarının gördüğü yoğun ilginin ardından, Anadolu takımlarının da sahneye çıkmasıyla seyircilerin stadyumları doldurduğunu anlatan Çiçek, ancak Anadolu takımlarının çıkışından rahatsızlık duyulduğunu ve elde ettikleri başarıların engellenmeye çalışıldığını ileri sürdü. 
     Yozgat'ta 22 Aralık'ta oynanan Yimpaş Yozgatspor-Galatasaray maçının yoğun kar yağışı nedeniyle ertesi güne ertelendiğini anlatan Çiçek, 23 Aralık Pazar günü oynanan maçın ise 3-3 sonuçlandığını belirtti. Maçı anlatan Çiçek, ''Yimpaş Yozgatspor'un 3-1 galip duruma gelmesiyle herşeyin bir anda değiştiğini ve Galatasaray'ın sahada 12 kişi ile oynamaya başladığını'' iddia etti. 
     Maçın 80. dakikada Galatasaray'lı Sergen'in rakip oyuncuya sert girdiğini ileri süren Çiçek, bu hareketin cezasının kırmızı kart olmasına rağmen Hakem'in vermediğini, Galatarasay'ın ''büyük takım'' olması nedeniyle sarı kart kullandığını kaydetti. Çiçek, ''Sergen atılmadı, daha sonra gol attı. Durum 3-2 devam ederken bu da yetmedi, Yimpaş Yozgatspor'lu Selim düşürüldü, ama rakip lehine faul verildi. 
     Maç, 3-3 bitti'' dedi. 
     
     Özür dilemekle olmaz 
     Çiçek'in maçı detaylarıyla anlatmaya devam etmesi üzerine üzerine uyarıda bulunan Başkanvekili Yüksel Yalova, ''Türk futbolunun sorunları üzerine söz istediniz'' diye müdahale etti. Galatasaray'ın yurt dışında aldığı başarılarından gurur duyduklarını belirten Çiçek, ancak hakemlerin yanlı kararlarının futbolun önemli bir sorununu oluşturduğunu savundu. Çiçek, ''Hakemlik kutsal bir müessesedir. Yanlı ve yönlü davranışlardan uzak durmalı, mesleğe gölge düşürecek şüpheli kararlar vermemeli'' dedi. 
     Büyük takımlar desteklenirken, Anadolu takımlarına yapılan haksızlıklara göz yumulamayacağını belirten Çiçek, Yimpaş Yozgatspor-Galatasaray maç sonucu nedeniyle Yozgatlıların kızgın ve üzgün olduğunu ifade etti. Çiçek, ''Yozgatlılar haklarının geri verilmesini istiyor. Bu, özür dilemekle olmaz. Spordan Sorumlu Devlet Bakanı, Futbol Federasyonu ve Merkez Hakem Kurulu'nu göreve çağırıyorum. Meclis'in, ilgilileri göreve çağırmasını istiyorum'' dedi. 
     Başkanvekili Yüksel Yalova, kendisinin de uzun süre bir Anadolu takımının yöneticiliğini yaptığını belirterek, Futbol Federasyonu'nun özerk bir kurum olduğunu, Spordan Sorumlu Devlet Bakanlığı'nın da bu konuda yapacak birşeyi bulunmadığını söyledi. 
     Konuşmasını bitirerek yerine oturmasının ardından da Çiçek ile Yalova arasında konuşmanın sürmesi üzerine, DSP İstanbul Milletvekili Ziya Aktaş ve bazı DSP'li milletvekilleri tepki gösterdi. Aktaş'a, ''Buyrun siz yönetin'' diyen Yalova, Çiçek'e de ''geçmiş olsun'' dileğinde bulundu. 
     






</TEXT>
</DOC>
