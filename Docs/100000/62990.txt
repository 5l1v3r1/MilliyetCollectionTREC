<DOC>
<DOCNO> 62990 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/18/son/sonspo17.html </URL>
<DATE> 2002/01/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaşlı İbrahim şampiyonlukta iddialı... 
</HEADLINE>
<TEXT>

     Beşiktaşlı futbolcu İbrahim Üzülmez, ligin ikinci yarısında kendilerini en fazla etkileyecek şeyin sakatlıklar olabileceğini, bu sorun olmadığı sürece kendilerini şampiyonluk için öteki takımlardan daha şanslı gördüğünü söyledi. 
     İbrahim, Beşiktaş Kulübü'nün resmi internet sitesi ''www.besiktasjk.com''da taraftarlarla söyleşerek, soruları yanıtladı. 
     Doğuştan Beşiktaşlı olduğunu kaydeden İbrahim, ''Burada çok mutluyum. Gönderilmediğim sürece ayrılmayı düşünmüyorum'' dedi. 
     İkinci yarının ilk maçı olan Trabzonspor karşılaşmasının, kendileri için çok önemli olduğunu ifade eden İbrahim, bu maçı kazandıkları takdirde şampiyonluk yarışında büyük avantaj sağlayacaklarına inandığını anlattı. 
     Alınacak 1-2 kötü sonucun takımı etkilemeyeceğini, çünkü başlarında takımı çok iyi motive eden bir antrenör bulunduğunu belirten İbrahim, futbolcular arasında da iyi bir arkadaşlık havası bulunduğunu ve birbirlerine çok bağlı olduklarını bildirdi. 
     İbrahim, ''Bizi ikinci yarıda en fazla etkileyecek şey sakatlıklar olabilir. Bu sorun ortadan kalkarsa, kendimizi öbür takımlardan daha şanslı görebiliriz'' dedi. 
     En iyi özelliklerinden birinin güçlü fiziği olduğunu belirten, ortalar konusunda ise kendini geliştirmesi gerektiğinin farkında olduğunu itiraf eden İbrahim, kafası önünde oynaması konusundaki eleştiriler için de, ''Böyle alışmışım. Kafam önümde oynayınca daha iyi konsantre oluyorum'' dedi. 
     İspanya'nın Real Sociedad takımına giden Nihat'ın çok iyi bir futbolcu olduğunu, ancak Tamer'in de bu oyuncunun boşluğunu dolduracağına inandığını dile getiren İbrahim, Avrupa'da oynamak istediği ve düşündeki takımın Real Madrid olduğunu kaydetti. 
     






</TEXT>
</DOC>
