<DOC>
<DOCNO> 60923 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/07/ekonomi/ekoz1.html </URL>
<DATE> 2002/01/07/ </DATE>
<TIME>  </TIME>
<AUTHOR>  </AUTHOR>
<HEADLINE>
El yordamıyla bankacılık 
</HEADLINE>
<TEXT>

     Vergi Dünyası 
MUSTAFA ÖZYÜREK 

     Mali sektöre olan borçların yeniden yapılandırılması ile ilgili tasarı Plan ve Bütçe Komisyonu’nda görüşülürken, bankaların mali yapılarını güçlendirmek amacıyla tasarıya eklenen bir madde ateşli tartışmalara neden oldu.1994 krizinden beri, batan bankalar, özelleştirilen bankalar, mevduat garantisi, Fon’a devredilen bankalar, kapanan bankalar, işsiz kalan binlerce bankacı gibi konular hep tartışıldı, tekrar tekrar yasal düzenlemeler yapıldı, ancak temel sorun bir türlü çözülemedi. Çünkü tutarlı, gerçekçi bir strateji geliştirilemedi. 
     Geçmişte Hazine’nin mali bünyesi zayıflayan bankaların yönetiminde üye bulundurma hakkı tanınmıştı ve Fon’a devredilen bankalarda son aşamaya kadar Hazine temsilcileri bulunuyordu. Bunca yasal yetkiye rağmen, ticari geçmişi şaibeli kimselere banka kurma izni verilmiş veya banka satın almaları teşvik edilmiştir. 
     
     Raporlar hasıraltı edildi 
     Mevduat güvencesinin de yardımıyla banka sahibi olan maceracı kimseler, haksız rekabet yoluyla, yüksek faizli mevduat toplamış ve bunu kendi şirketlerine aktarmışlardır. Bu işlemlerin hepsi kamu otoritelerinin gözü önünde cereyan etmiş, olumsuzlukları belirten Bankalar Yeminli Murakıpları raporları hasıraltı edilmiştir. 
     Bazı bankalar halktan topladıkları mevduatı ödeyemeyecek duruma geldiklerinde Fon’a devredilmiş ve tüm zararları devletçe üstlenilmiştir. Bu yolla 19 banka Fon’a devredilmiş ve bankalar için Hazine’den 18 milyar dolar kaynak aktarılmıştır. Küçük miktarda kaynak aktarılarak ayakta kalmaları sağlanabilecek, sahiplerince hortumlanmamış bankalar bile Fon’a devredilmiştir. Önceleri Hazine, kurulduktan sonra BDDK banka sistemini kurtarmak için başka yol olmadığını ısrarla savunmuşlardır. Aktarılan kaynağa rağmen bankacılık sektörünün iyileştirilemediği, o nedenle reel sektöre yeni kredi açamadığı, güç duruma düşen kredi müşterilerine yardımcı olamayacağı anlaşılınca, Hazine’den aktarılacak 4 milyar dolarlık kaynakla sektörü kurtaracak son tasarı gündeme gelmiştir. El yordamıyla, deneme - yanılma yöntemiyle sorunları çözmeye çalışan hükümet, tek çıkar yolun zor durumdaki bankalara 4 milyar dolar destek sağlamak olduğunu savunmaya başlamıştır. Birkaç ay sonra, sorunu çözemedik yeni bir yöntem uygulayalım diye ortaya çıkılamayacağının da garantisi yoktur. 
     
     Destek, haksızlık yaratıyor 
     Yeni tasarıya karşı yönetilen eleştirilerin kaynağında, yukarıda özetlenen yaptım oldu yaklaşımları bulunmaktadır. Ayrıca kaynakları hortumlanmadığı halde genel ekonomik kriz nedeniyle güç duruma düşen bankalara geçmişte destek olunmaması da yeni yaklaşımı savunmakta güçlük yaratmaktadır. Devlet hayatında dün dündü deyip işin içinden sıyrılmak mümkün değildir. 
     Güç durumdaki bankalara Hazine’den destek sağlanması, işlerini kurallar içinde yürütmüş, gerekli sermayeyi koymuş, sermaye yeterlilik oranını yüzde 8’in üstünde tutmuş olan bankalara karşı haksızlık yaratmaktadır. Bu bankalar kamudan destek görmedikleri gibi getirilen yeni düzenlemelerle cendereye sokulmaktadır. 
     
     Kamu vicdanı kabul etmez 
     Bankacılık sektörünün ciddi bir sermaye desteğine ihtiyacı tartışılmaz. Ancak bu desteği Hazine’den, yani vergi mükelleflerinin sırtından yapmak doğru değildir. Deniliyor ki, ayıracağımız 4 milyar dolarlık kaynağı faizli Hazine bonoları ile vereceğiz, gerekirse ortak olacağız. Ayrıca kurtarılan banka yönetimine veto hakkına sahip üye atayacağız. Yönetim kurulunda görevlendirilen kamu temsilcisinin bankanın tüm işlemlerini kontrol altında tutması olanaksızdır. Geçmişte bu yönetimin etkisiz olduğu görüldü. 
     Bankaların rasyonel bir şekilde yönetemeyen banka hissedarlarının kamu kaynakları ile ödüllendirilmesini kamu vicdanı kabul etmez. Kamu vicdanının kabul etmediği desteği kullanan bankalar kamuoyunda güven sağlayamaz. Bir güven müessesesi olan bankaların böylesine tartışmalı yöntemlerle sağlığına kavuşması düşünülemez. Zaten sorunlu bankaların büyük çoğunluğu Fon’a alındı ve kapatıldı. Geriye kalan sorunlu birkaç banka için hem bankacılık sistemini rencide edecek, hem de kamu vicdanını yaralayacak bir yola başvurulmamalıdır. Devletin ayırabileceği bir kaynak varsa bu kaynaklar reel sektöre kullandırılsın ve bu yolla üretim, istihdam artırılsın. 
     



 EKONOMİ 

















</TEXT>
</DOC>
