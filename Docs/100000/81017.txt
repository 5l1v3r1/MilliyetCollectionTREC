<DOC>
<DOCNO> 81017 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/29/son/sondun06.html </URL>
<DATE> 2002/04/29/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD'nin yalnız adamı Dışişleri Bakanı Powell 
</HEADLINE>
<TEXT>

     Ortadoğu'daki son gelişmede büyük payı bulunan ABD'nin ''ılımlı'' Dışişleri Bakanı Colin Powell'ın, yönetimde kendisine karşı engelleme çabalarından bezdiği ve sık sık istifanın eşiğine gelecek kadar zorlandığı belirtiliyor. 
     Washington'daki gözlemciler, Powell'ın, İsrail ile Filistin arasında ateşkesin sağlanması ve kalıcı barışa yönelik adımların atılması için Ortadoğu'ya düzenlediği ve ''başarısız'' olarak lanse edilen ziyaretinin, Amerikan yönetimindeki ve kongredeki muhafazakarlar ile Musevi lobisi tarafından baltalandığına dikkati çekiyorlar. 
     Filistin topraklarından ''ertelemeden'' çekilmesi yönündeki ABD uyarılarını dikkate almayan İsrail'e karşı baskı unsuru yaratmak üzere Powell bölgeye gittiğinde, Amerikan yönetimindeki ve kongredeki şahinler, Musevi lobisiyle birlik olup, İsrail Başbakanı Ariel Şaron'u cesaretlendirici açıklama ve eylemlere girişmişlerdi. 
     Bu çerçevede ABD Savunma Bakan yardımcısı Paul Wolfowitz, Amerikan kongresi önünde, bugüne kadar ABD'de düzenlenen en büyük Musevi gösterisine katıldığı gibi, Şaron'u destekleyen açıklamalarda bulunmuştu. ABD Dışişleri Bakanı'nın ziyaretine karşın Şaron, Filistin topraklarından çekilmemekte direnince, başarısızlığın faturası Powell'a çıkarılmıştı. 
     Ilımlı Powell'a karşılık, yönetimdeki şahinler, Filistin lideri Yaser Arafat'ın ''terörist'' ilan edilmesi ve devre dışı bırakılmasından yana tavır koyuyarlar. 
     The Washington Post gazetesi, ABD Dışişleri Bakanlığı ile Pentagon arasında, Ortadoğu konusunda büyük bir görüş ayrılığı olduğu ve Powell'ın ziyaretinin, Şaron'u cesaretlendirici eylemlerle, bilinçli olarak sabote edildiği yönünde bir yoruma yer verdi. 
     Time dergisi de, Powell'ın ''sırdaşlarına'' dayanarak verdiği bir haberde, ABD Başkan yardımcısı Dick Cheney ve ABD Savunma Bakanı Donald Rumsfeld'in engelleyici çabalarının, Powell'ın sabrını son dönemde çok zorladığını yazdı. Bush'un göreve gelmesinden bu yana, Cheney-Rumsfeld kampına karşı, Powell'ın ''ılımlı'' görüşleri önemli bir dengeleyici olmuştu. 
     ABD Başkanı Bush'un danışmanı Karen Hughes'un yaz ortasında ayrılacağını duyurmasının ardından ve bir başka kadın danışman Mary Matalin'in de yıl sonunda ayrılacağı söylentilerinin ortasında, Powell'ın rahatsızlıklarının da Washington'da sıkça dile getirililmeye başlanması dikkate değer görülüyor. 
     Time dergisi, ''Powell'ın çok yakın zamanda görevinden ayrılması beklenmiyor. Ayrılma fikrinden, kaybetmekten daha fazla nefret ediyor. 
     Ancak şüphe yok ki son günlerde Powell'ın sabrı zorlu testlerden geçti. Bu durum bazı Cumhuriyetçi Partililer'i endişelendiriyor'' yorumunda bulundu. 
     Ortadoğu'da, Başkan Bush'un, Filistin lideri Yaser Arafat'ın karargahındaki kuşatmanın kaldırılmasına ilişkin, taraflarca kabul edilen önerisinde asıl imzanın, ABD Dışişleri Bakanı Colin Powell'a ait olduğu ve bunun Powell için bir ''ara başarı'' olduğu söylenebilir. Ancak İsrail'in, Cenin kampında katliam iddialarını inceleyecek uluslararası gözlemcilere izin verme işlemini ertelemesi ve hemen ardından El Halil'e saldırması, Bush'un ''umut dolu bir gün'' yaklaşımına gölge düşürdü. 
     Cumhuriyetçi Partili Amerikan yönetiminde, şahinlerin bazen alaylı şekilde, ''gizli Demokrat'' olarak da nitelediği Powell, Bush'un ''şer ekseni'' konuşmasında da zor durumda kalmıştı. 
     Bush'un, İran, Irak ve Kuzey Kore'yi ''şer ekseni'' olarak nitelemesinin ardından, Amerikan Dışişleri Bakanlığı, oluşan Amerikan karşıtı havayı yumuşatma çabasına girerken, Powell'ın, bu yüzden Beyaz Saray'dan ''fırça'' yediği söylentileri Washington'da duyulmuştu. 
     Hemen ertesi gün Powell, bizzat kendi ağzından yaptığı açıklamada, Bush'un sözlerine destek vermişti. Irak'a askeri harekata karşı duran Powell, o günkü açıklamasında ilk kez Irak'a ilişkin, ''Bush ağzıyla'' konuşmuştu. 
     





</TEXT>
</DOC>
