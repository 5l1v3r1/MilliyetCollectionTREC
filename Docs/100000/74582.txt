<DOC>
<DOCNO> 74582 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/26/guncel/gun04.html </URL>
<DATE> 2002/03/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Kadın garson’ kriz yarattı 
</HEADLINE>
<TEXT>

Tunceli’deki birahanelerde çalışan sekiz kadın garsonun işine son verilmesini isteyen yaklaşık üç bin kişi, dün yürüyüş yaptı 
     FERİT DEMİR Tunceli DHA 

     Birahanelerde garson olarak çalışan kadınların ahlak çöküntüsüne neden olduğunu iddia eden üç bin kişi, dün bu amaçla Cumhuriyet Meydanı’nda toplandı. Protestocular, Mersin, Adana ve İstanbul’dan getirilerek 8 birahanede garson olarak çalıştırılan kadınlar kovulana kadar mücadelelerini sürdüreceklerini belirtti. 
     
     İki kişi gözaltında 
     Kadınların çalıştığı birahanelerde geçen hafta bir kişinin ölümüne, 3 kişinin de yaralanmasına yol açan olaylardan sonra kentteki siyasi partiler, sendikalar ve sivil toplum örgütleriyle vatandaşlar, kadın garsonlara tepki göstermeye başlamıştı. 
     Cumhuriyet Meydanı’nda protestocu vatandaşlar adına okunan bildiride, Tunceli’de son bir yılda garson kadınların vatandaşları ahlak dışı ilişkilere zorladığı ve toplumda huzursuzluk yaratarak ahlak çöküntüsüne neden olduğu ileri sürüldü. Sık sık "Dersim, onuruna sahip çık", "Birahanelerde kadın garson istemiyoruz" diye slogan atan protestocular, basın açıklamasından sonra Devlet Hastanesi’ne yürüdü. Alkışlarla, "Vali istifa" diyen protestoculara polis uyarıda bulundu. Bunun üzerine dağılan protestoculardan ikisi gözaltına alındı. 
     
     Şehir dışına çıkarıldı 
     Tunceli’de birahanelerde çalışan kadın garsonların ahlaki çöküntüye neden olduğu ileri sürülerek vatandaşların yürüyüş düzenlemesinden sonra dün akşam saatlerinde polis, maliye ve çevre sağlık ekipleri harekete geçti. Vatandaşların tepkisi üzerine sadece Wietnam isimli işletme dışındaki 9 biranede çalışan kadın garsonlar kent dışına çıkarıldı. Wietnam isimli işletmede halen iki kadın garsonun çalıştığı öğrenildi. 
     
Vali Sorumlular tespit edilecek...      Tunceli Valisi Mustafa Erkal, açıklamasında gösterinin daha önce yaşanan adi bir olaya dayandığını, ancak bazı grupların bunu saptırdıklarını belirtti. Söz konusu olayda, Tunceli’de bir bar sahibi ile içkili restoran sahibi arasında bıçaklama olayı meydana geldiğini anlatan Vali Erkal, bıçaklanan şahsın Elazığ Devlet Hastanesi’ne sevki sırasında trafik kazası yapan ambulans şoförünün öldüğünü, daha sonra ise bıçaklananlardan birinin öldüğünü belirtti. Olayla ilgili olarak sivil toplum örgüt temsilcilerinin basın açıklaması için kendilerinden izin aldığını kaydeden Vali Erkal, şunları söyledi "Olay saptırıldı, açıklama izinsiz gösteriye dönüştü. Daha sonra, kalabalık dağıldı. Olayı saptırmaya çalışanları tespite çalışıyoruz." 
     



 GÜNCEL 


















</TEXT>
</DOC>
