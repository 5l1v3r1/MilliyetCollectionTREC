<DOC>
<DOCNO> 53335 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/21/spor/bbas.html </URL>
<DATE> 2001/11/21/ </DATE>
<TIME>  </TIME>
<AUTHOR>  </AUTHOR>
<HEADLINE>
HAYDİ 12 DEV ADAM 
</HEADLINE>
<TEXT>

Avrupa ikincisi Basketbol Milli Takımımız, 2003 elemeleri için ilk maçını bugün sahasında Bulgaristan ile yapacak. Bayanlarımız ise Ukrayna’yı konuk edecek 
     Maç 20.15’te 
     BASKETBOLDA 2003 Avrupa Şampiyonası Elemeleri’nde erkek ve bayan milli takımlarımız ilk sınavlarını bu akşam verecekler. 2001 Avrupa Şampiyonası’nda ikinciliği alarak tarihinin en büyük başarısına imza atan A Milli Takımımız, A Grubu’ndaki ilk maçında Bulgaristan ile Abdi İpekçi Salonu’nda karşılaşacak. Saat 20.15’te başlayacak karşılaşma NTV’den naklen yayınlanacak. 
     
     Seyirciye çağrı 
     HARUN’UN sakatlığı nedeniyle forma giyemeyeceği maçta seyirci desteğine ihtiyaçları olduğunu belirten Menajer Doğan Hakyemez, "Taraftarımızın da desteğiyle grup maçlarına iyi bir başlangıç yapmak istiyoruz" dedi. Bu karşılaşma öncesinde ise saat 18.00’de aynı salonda Bayan Milli Takımımız, elemelerdeki ilk maçında Ukrayna’yı misafir edecek. 
     
     Otobüs seferleri 
     İSTANBUL Büyükşehir Belediyesi, iki maç için Abdi İpekçi Salonu’na otobüs seferi düzenledi. Maçlardan 1.5 saat önce Kadıköy’den kalkacak otobüsün direkt salona, Mecidiyeköy’den hareket edecek otobüsün Taksim AKM önünden, Beşiktaş Barbaros İskelesi’nden kalkan otobüsün de Mecidiyeköy durağı ve Taksim AKM önünden salona gideceği bildirildi. 
     
     Rakip önde 
     BULGARİSTAN ile bu akşam 49. kez karşı karşıya gelecek A Milli Basketbol Takımımız, 31’ini kaybederken 17’sinden galibiyetle ayrıldı. Bulgaristan ile ilk kez Paris’teki Avrupa Şampiyonası finallerinde 8 Mayıs 1951’de mücadele eden millilerimiz, 52 - 45 mağlup olmuştu. Bulgaristan’la 29 Ocak 1997’deki son maçımızı da 67 - 54 yitirmiştik. 
     



 SPOR 
























</TEXT>
</DOC>
