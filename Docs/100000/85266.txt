<DOC>
<DOCNO> 85266 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/21/son/soneko05.html </URL>
<DATE> 2002/05/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Otomobil kampanyaları gaza bastı... 
</HEADLINE>
<TEXT>

     Yerli ve yabancı otomobil firmaları, iç piyasada kıpırdanma belirtilerinin ortaya çıkması üzerine, kampanyalara hız verdiler. 
     Firmalar, 6 aya kadar ''0'' faiz ve 36 aya kadar sabit taksit imkanlarıyla satışlarını artırmaya çalışıyor. 
     Talepteki daralma nedeniyle üretiminin yüzde 80-90'ını ihraç eden yerli otomobil firmaları, son aylardaki iyimser göstergeleri satışlara yansıtmak amacıyla cazip kampanyalar düzenliyor. 
     Türkiye'deki pazar payını korumak isteyen yabancı modellerde de, hareketliliği artırmaya dönük imkanlar göze çarpıyor. 
     Ekonomik göstergelerdeki iyileşmeye paralel, bazı bankaların taşıt kredilerini yüzde 4'ün altına çekmesi, kampanyaların cazibesini artırırken, bu oran otomobil firmalarının anlaşmalı olduğu bankalarda daha da aşağı çekilebiliyor. 
     
     RENAULT MAİS 
     Renault Mais, modern ve zengin ürün gamı dahilinde yer alan tüm modeller için ''Tasarruf Renault'' kampanyası çerçevesinde, uygun ödeme seçenekleri, ''0'' dan başlayan faiz oranları ve 36 aya kadar varan sabit taksit imkanı sunuyor. 
     Megane Expression 1.6 16V'ye 10 milyar 624 milyon lira peşinat ve 36 aylık 631 milyon lira taksitli kredi imkanı, Megane Scenic Dynamique 1.6 16V'ye 15 milyar 315 milyon lira peşinat ve 36 aylık 796 milyon lira taksitli kredi imkanı, Clio 1.2 16V Authentique AC'ye 8 milyar 406 milyon lira peşinat ve 36 aylık 5 milyon lira taksitli kredi imkanı ile sahip olma fırsatı tanınıyor. 
     Clio Authentique 1.2 16V versiyonunda ise Mayıs ayı boyunca klimaya sadece 1 milyon liraya sahip olunabiliniyor. 
     Renault yetkili satıcılarında ayrıca, otomobillere ücretsiz ekspertiz yapılarak avantajlı takas imkanları da sunuluyor. 
     
     TOFAŞ 
     Türk Otomobil Fabrikası A.Ş TOFAŞ , ''Otoekonomist Finansal Çözümler Dünyası'' çerçevesinde araç satışı ile finansman imkanlarını birlikte sunuyor. 
     Tüm Fiat ve Alfa Romeo müşterilerine akıllı finansal çözümler üretmeyi amaçlayan bu yöntemle, ''0''dan başlayan cazip kredi imkanları ve takas avantajları sağlanıyor. 
     Fiat Albea 1.2 SL AB'de peşinat olarak sadece 123 milyon lira alınırken, teslimde 3 milyar 344 milyon lira vergi ve 24 ayda 800'er milyon liralık taksitler uygulanıyor. 
     
     VOLKSWAGEN 
     Volkswagen, Audi ve Seat marka otomobillerinin Türkiye Distribütörü Doğuş Otomotiv A.Ş'nin, Volkswagen Doğuş Finans VDF ile ortaklaşa düzenlediği kampanyada, Volkswagen'in binek modelleri için tavsiye edilen anahtar teslim fiyatının yüzde 60'ına kadar olan kısmı kredilendirilebiliyor. 
     Polo modelinde ise kredi limiti 7.5 milyar lira ile sınırlı tutuluyor. 
     Volkswagen'in ticari araç segmentindeki ''Transporter'' için maksimum kredi kullanma limiti 15 milyar olarak belirlenirken, taksitler 642 milyar liradan başlıyor. 
     Ayrıca, Volkswagen, Audi ve Seat'ın tüm modellerinde 6 aya kadar yüzde ''0'', 12 ay için 1.99, 18 ay için 2.70, ve 24 ay için 2.8 faiz uygulanıyor. 
     
     OPEL 
     Astra, Vectra, Omega, Corsa, Frontera ve ticari araç kategorisindeki Movano modelleriyle Türkiye pazarında faaliyet gösteren Opel, diğer firmalar gibi kredili satışlarda 6 aya kadar yüzde ''0'' faiz uyguluyor. 
     Opel, 24 aya kadar uygun vade olanakları sunarken, taksit miktarı vade süresine göre 355 milyon liraya kadar inebiliyor. 
     Peşin alımlarda tüm modellerde cazip indirimler yapan Opel, Vectra modelinde 1 milyar 580 milyon, Astra modelinde 3 milyar 300 milyon, Frontera modelindeyse 13 milyar liraya kadar fiyat indirimi uyguluyor. 
     
     FORD 
     Ford Otosan, ''Ford Mavi Anahtar'' uygulamasıyla alternatif ödeme seçenekleri sunuyor. Koç Finans işbirliğiyle gerçekleştirilen uygulama ile değişik alternatifler, aylık ödemelerin düşük tutulması gibi özelliklerin yanı sıra tüm işlemlerin 30 dakikada sonlandırılması cazip bir olanak olarak tüketicilerin karşısına çıkıyor. 
     Müşterinin ödeme alışkanlıklarına göre ''eşit'', ''artan'' ve ''ara ödeme'' seçeneklerinin dışında, ''geri alım garantili'' ödeme seçenekleri tercih edilebiliyor. 
     Peşin alımlarda da cazip indirimlere giden Ford, ''Ka'' modelinde 1 milyar 500 milyon, ''Focus'' modelinde 1 milyar 300 milyon, ''Mondeo'' modelindeyse 2 milyar 500 milyon lira indirim yapıyor. 
     
     PEUGEOT 
     Peugeot Otomotiv Pazarlama A.Ş, yüzde ''0''dan başlayan faiz ve 24 aya kadar varan vade seçenekleri sunuyor. 
     Faiz oranları, modele, kullanılan kredi miktarına ve vadeye göre değişirken, 40 milyar liraya kadar kredi imkanı tanınıyor. 
     
     LADA 
     Lada'da da, 28 aya kadar faizsiz vade imkanı tanınırken, taksitler KDV dahil 167 milyon liradan başlıyor. Marka gözetmeksizin 2. el otomobillere takas imkanı da sunan Lada, kredi kartıyla peşin fiyatına ödeme kolaylığı da sağlıyor. 
     





</TEXT>
</DOC>
