<DOC>
<DOCNO> 89435 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/12/son/soneko09.html </URL>
<DATE> 2002/06/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Oral "Faiz dışı bütçe fazlası yine hedefin üzerinde gerçekleşti" 
</HEADLINE>
<TEXT>

     Maliye Bakanı Sümer Oral, ekonomik programın en önemli unsuru olan faiz dışı bütçe fazlasının Mayıs ayı sonunda 8.9 katrilyon liraya ulaşarak, yine hedefin üzerinde gerçekleştiğini bildirdi. 
     Oral, Mayıs sonu itibarıyle bütçe uygulama sonuçları hakkında yaptığı yazılı açıklamada, bütçenin program hedeflerine uygun bir seyir gösterdiğini ifade etti. 
     İlk 5 ay sonunda 21 katrilyon 31 trilyon lirası vergi olmak üzere 29 katrilyon 856 trilyon liralık bütçe geliri elde edildiğini kaydeden Maliye Bakanı, buna karşılık faiz hariç 20 katrilyon 889 trilyon liralık bir bütçe gideri bulunduğunu vurguladı. Oral, bütçenin faiz dışı 8 katrilyon 967 trilyon lira fazla verdiğini belirtti. 
     Maliye Bakanı Oral, vergi gelirlerinin geçen yılın aynı dönemine göre yüzde 56 artış gösterdiğini, dahilde alınan katma değer vergisindeki Mayıs ayı tahsilatının ise yüzde 100'ü aştığını bildirdi. 
     Oral, açıklamasında daha sonra şu görüşlere yer verdi 
     ''Yürütülmekte olan ekonomik programın en önemli unsuru faiz dışı bütçe fazlası, bundan önceki aylarda olduğu gibi yine hedefin üzerinde gerçekleşti. Nisan sonu itibarıyla 4.4 katrilyon lira olan faiz dışı bütçe fazlası, Mayıs sonunda bir kat artarak 8.9 katrilyon liraya ulaştı. 
     Programın Maliye politikası bölümü, titizlikle ve başarıyla uygulanmaktadır. Yılsonu için 15.9 katrilyon lira olarak hedeflenen faiz dışı fazlanın gerçekleştirileceği anlaşılmaktadır.'' 
     





</TEXT>
</DOC>
