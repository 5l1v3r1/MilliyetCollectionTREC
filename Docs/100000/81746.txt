<DOC>
<DOCNO> 81746 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/03/ekonomi/eko02.html </URL>
<DATE> 2002/05/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Köy - kent’e 210 talip 
</HEADLINE>
<TEXT>

Türkiye’nin 10 ayrı bölgesinde kurulması planlanan Köy - kent’ler için 210 yerleşim biriminden talep geldi. Dünya Bankası’nın Köy - kent’ler için kullandıracağı 300 milyon dolarlık kredi de kesinleşti 
     ANKARA Milliyet 

     Başbakan Bülent Ecevit’in "hayalim" dediği Köy - kent projelerine Dünya Bankası’nın desteği kesinleşti. 300 milyon dolarlık Köy - kent kredisi en kısa zamanda yeni projelerde kullanılmak üzere salıverilecek. 
     Şu an 210 yerleşim biriminin projeye dahil olabilmek için başvuruda bulunduğu öğrenildi. Köy - kent projeleri çerçevesinde 10 ayrı yerde çalışma sürdürülüyor. Bu iller Ayfon, Bolu, Düzce, İçel, Kastamonu, Kayseri, Muş, Niğde, Siirt ve Van olarak sıralanıyor. 
     Devlet Bakanı Mustafa Yılmaz, Dünya Bankası Türkiye Temsilcisi Ajay Chhibber, Başbakanlık Müsteşar Yardımcısı Selçuk Polat, önceki akşam Başbakan Ecevit başkanlığında bir toplantı gerçekleştirdi. Yaklaşık bir saat süren toplantıda Köy - kent Projesi ile ilgili yürütülen çalışmalar ele alındı. 
     Türkiye’nin 10 ayrı yerinde yürütülen Köy - kent Projesi ile ilgili çalışmalara Dünya Bankası’nın vereceği desteğin de ele alındığı toplantıda, Chhibber’in 300 milyon dolarlık kredinin en kısa zamanda salıverileceğini belirttiği öğrenildi. Başbakan Ecevit’in, bu ayın sonundan itibaren Köy kent projelerinin uygulanacağı yerleri görmek amacıyla bu bölgelere gitmesi planlanıyor. 
     
     Örnek proje gösterildi 
     Dünya Bankası’nın kalkınmakta olan ülkelere "örnek proje" olarak gösterdiği Köy - kent projelerine ilişkin sağlanacak kredinin mevcut ve yeni yapılacak krediler için kullanılacağı ifade edildi. Proje kapsamında Dünya Bankası’ndan bir heyet de haziran ayında incelemelerde bulunacak. Dünya Bankası Başkanı James Wolfensohn’un da temmuzda yapacağı Türkiye ziyaretinde Köy - kent projeleriyle ilgili incelemelerde bulunması bekleniyor. 
     



 EKONOMİ 























</TEXT>
</DOC>
