<DOC>
<DOCNO> 92924 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/30/guncel/agun.html </URL>
<DATE> 2002/06/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Golleri attık Güney Kore’de... 
</HEADLINE>
<TEXT>
Şenliği Taksim’de 
Bu akşam Taksim’de büyük kutlama var. Dünya Üçüncülüğü’nü kazanan Milli Takımımız, otobüsle şehir turuna çıkıp sporseverlerle kaynaşacak. Sevinç dalgası Taksim’den tüm Türkiye’ye yayılacak 
     Dünya Kupası’nda göğsümüzü kabartan Milli Takımımız için bugün kendilerine yakışan görkemli bir kutlama töreni düzenlenecek. Saat 17.00 civarında İstanbul’a inecek olan Ay - Yıldızlı ekibimizi, Atatürk Havalimanı’nda karşılayacak binlerce vatandaşımız, sevgi gösterileriyle bağrına basacak. Milliler daha sonra üstü açık otobüsle şehir turuna çıkıp sporseverlerle kaynaşacak, coşkulu tezahüratlara karşılık verecek. 
     
     Havai fişekler atılacak 
     Sahil yolundan Taksim’e ulaşak olan kafilemizi muhteşem bir kutlama töreni bekleyecek. Milli Takım’ı taşıyan otobüs meydana vardığında kutlamalar başlayacak, havai fişek gösterileriyle atmosfer büyük bir şölene dönüşecek. Taksim Meydanı’na kurulacak dev ekranda maçlarımız ve attığımız goller yayınlanacak. Futbolcuların zafer şarkıları sporseverlerin coşkusuyla birleşecek ve İstanbul’daki muhteşem karnaval büyük bir sevinç dalgasıyla tüm Türkiye’yi saracak. 
     
     Balonlar uçurulacak 
     Milli Takım’ın resmi şarkısını seslendiren Tarkan sahne aldığında yer yerinden oynayacak. Taksim Meydanı’nı dolduranlar, hep birlikte ünlü sanatçının şarkısını seslendirecek, tarihi bir başarıya imza atan Ay - Yıldızlı ekibimizi alkış yağmuruna tutacak. Bu sırada gökyüzüne balonlar uçurulacak, sponsorların desteğiyle gerçekleştirilen organizasyon geç saatlere kadar sürecek. 
     
Vur davulcu vur..      ESRA KURT, HALUK ATALAY İstanbul 

     İstanbul’da Dünya üçüncülüğü maçında kutlamaların merkezi yine Taksim’di. Maç bitiminde Taksim’e ulaşan vatandaşlar, Türk Bayrağı ve forma satıcılarına hücum ettiler. En çok rağbet gören 11 numaralı Hasan Şaş ile 17 numaralı İlhan Mansız formaları oldu. Taraftarlar, İstiklal Marşı’yla 10. Yıl Marşı’nı okudu. Koreli bir grup da Türklere eşlik etti. Üzerine Türkçe "Teşekkürler Milli Takım" yazılı kırmızı beyaz forma giyen Koreli bir genç eline kendi ülkesinin bayrağını alırken, bir Türk genci de Türk bayrağını hemen yanı başında salladı. Kalabalığı izleyen Japon NTV televizyonunun muhabiri, Türk taraftarlarca omuzlara alındı. 
     
     



 GÜNCEL 












</TEXT>
</DOC>
