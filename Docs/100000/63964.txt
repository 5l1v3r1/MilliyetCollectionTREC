<DOC>
<DOCNO> 63964 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/24/son/sondun18.html </URL>
<DATE> 2002/01/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Arjantin'de alevli protesto gösterisi 
</HEADLINE>
<TEXT>

     Arjantin'de, Junin kentinde dün gece düzenlenen gösteride, 1 kişi vurularak yaralandı, bir araç yakıldı ve 2 kişi gözaltına alındı. 
     Basına göre, başkent Buenos Aires'in 230 km batısındaki Junin'de, yaklaşık 1000 kişi tencerelere kaşıkla vurarak ülkedeki ekonomik koşulları protesto etti. 
     Bazı göstericiler, iktidardaki Adalet Partisi'nin kadın milletvekillerinden Mirta Rubini'nin villasının önünden geçerken villaya taş attı. Villadan ateş açılmasıyla 23 yaşındaki bir gösterici karnından vurularak ağır yaralandı. 
     Yaralı göstericinin hastaneye kaldırılmasının ardından kızgın göstericiler, villanın önünde kaldırıma park edilmiş bir araca benzin dökerek aracı ateşe verdiler. 
     Polis, evin bulunduğu mahalleyi çembere aldı. Evden çıkan 2 genç de gözaltına alındı. Gençlerden birinin milletvekilinin akrabası ve ateş açan kişi olduğu tahmin ediliyor. 
     Olaylar sırasında başkentte Kongre toplantısında bulunan Rubini ise evden ateş açılmadığını savundu. 
     Rivadavia radyosuna yaptığı açıklamada, ''Evin kapıları kapalıyken içeriden nasıl ateş açılabilir'' diyen Rubini, gösteri sırasında çocuklarından birinin evde polislerin yanında olduğunu belirtti. 
     






</TEXT>
</DOC>
