<DOC>
<DOCNO> 91883 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/25/siyaset/siy01.html </URL>
<DATE> 2002/06/25/ </DATE>
<TIME>  </TIME>
<AUTHOR>  </AUTHOR>
<HEADLINE>
İdam, bir başka bahara 
</HEADLINE>
<TEXT>

DSP’nin idam konusundaki uzlaşma arayışında umutlar ertelendi. AKP’den sonra ANAP da Anayasa değişikliği istedi. Saadet Partisi de teklifi eksik buldu 
     ANKARA Milliyet 

     İdam cezasının TBMM tatile girmeden önce yasa değişikliğiyle "ağırlaştırılmış müebbet hapis" cezasına çevrilmesi konusunda muhalefetin desteğini arayan DSP, destek olasılığı en yüksek olan SP’nin "komisyon kurulsun" talebiyle karşılaştı. AKP’den sonra ANAP da Anayasa değişikliği isteyince bir çözümde uzlaşmak zora girdi. 
     
     Uzlaşma umudu azaldı 
     DSP Grup Başkanvekili Emrehan Halıcı, önümüzdeki 3 gün içinde bir uzlaşma sağlanması durumunda Meclis’in tatilinin erteleneceğini, daha sonra uzlaşılması durumunda ise Meclis’in olağanüstü toplantıya çağrılabileceğini bildirdi. SP’nin "komisyon kurulsun" talebini değerlendireceklerini belirten Halıcı, DSP’nin taslağının bütün partilerin görüşleri doğrultusunda son biçimini alacak olması nedeniyle bütün partilerin düşüncelerini yansıtacağını savundu. 
     
     SP DSP’nin teklifi eksik 
     SP yöneticileri, DSP’nin yasa teklifinin eksik olduğunu, askeri cezada öngörülen idam cezalarının da kaldırılması ve Ulusal Program’daki diğer düzenlemelerin de Anayasa değişikliğiyle hayata geçirilmesi gerektiğini bildirdi. 
     SP Genel Başkan Yardımcısı Mehmet Bekaroğlu, idamın dışında, "Anadil, ifade özgürlüğü, DGM’lerin kaldırılması gibi konularda da ilerleme sağlanması gerektiğini" vurguladı. Bekaroğlu, partilerarası bir komisyonun yasa, Uzlaşma Komisyonu’nun da Anayasa değişiklikleri üzerinde çalışmasını, Meclis’in gerekirse eylülde olağanüstü toplanmasını önerdi. AKP Genel Başkanı Tayyip Erdoğan’ın 7 Haziran’da AB zirvesindeki "Ölüm cezasının kaldırılması halinde karşılığının Anayasada yer almasını istiyoruz" sözlerinin arkasında durduklarını söyleyen Grup Başkanı Bülent Arınç ise, DSP’ye verdikleri yanıtı şöyle aktardı 
     
     AKP, anayasal güvence istiyor 
     "Anayasal güvence vicdanların ve kamuoyunun tatmini açısından önemli. ANAP da Anayasa değişikliğine ihtiyaç olduğunu söylüyor. SP de destek vermiyor. Şu anda DSP’nin tekilfini olumlu bulan yok. Dışişleri Bakanı İsmail Cem ise hükümetin devamını AB’den daha önemli buluyor. Cem’in bu sözleri ile Mesut Yılmaz’ın uzunca zamandır konuşmaması arasında paralellik var. Çabalar yaz aylarında sürecek." 
     Arınç, DSP’nin önerisine koşulsuz destek verileceğini söyleyen Genel Sekreter Ertuğrul Yalçınbayır’ın yanlış anlaşıldığını öne sürerek, "Bireysel olarak mutlaka destek verecekse, o kendi sorunudur" dedi. 
     



 SİYASET 

















</TEXT>
</DOC>
