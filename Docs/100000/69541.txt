<DOC>
<DOCNO> 69541 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/26/spor/spo05a.html </URL>
<DATE> 2002/02/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Alman oyunu 
</HEADLINE>
<TEXT>

Yetenekli gurbetçi gençleri elinden kaçırmak istemeyen Almanya, kulüp altyapılarına alınacak oyuncular için tek pasaport kuralı getirdi 
     AVRUPA ülkeleri, altyapılarından yetişen gurbeçi futbolcuları elinden kaçırmamak için tek pasaport kuralına dönüyor. Öncelikle Almanya’da başlayan uygulama ile çift pasaport sahibi oyunculardan Alman vatandaşlığını tercih edenlerin, spor hayatlarını sürdürmelerine izin verilmeye başlandı. Futbol Federasyonu da şok yaratan gelişme üzerine önlem alınması için hareket geçti. 
     TÜRK Futbolu’nun yanı sıra, Yunan, Yugoslav ve Polonya milli takımlarına oyuncu ihraç eden Avrupa ülkeleri, yolu kendi ekiplerine çevirmek için bu uygulamaya döndüler. Başta Almanya olmak üzere bu çıkıştan rahatsız olan Avrupa ülkeleri, yeni yöntemle, yurtdışında futbol oynayan gurbetçi gençlerin, milli takımlarında futbol oynama şansını ortadan kaldırmak istiyorlar. 
     ALMANYA’DA faaliyet gösteren Türk takımlarının yalnızca amatör kümelerde mücadele şansı bulmaları da yetenekli gençlerinin, büyük takımların altyapılarını tercih etmelerine neden oluyor. Çift pasaport nedeniyle iyi kulüplerden dışlanan gençler, Türk takımlarında gelişme şansı yakalayamıyor. Belli bir gurbetçi potansiyeline sahip olan Türk futbolu ise bu kararlardan çok etkilenecek. 
     YURT dışında top koşturan yetenekli futbolcuları bulma çalışmalarına hız veren Futbol Federasyonu ise Almanya’da başlayan bu uygulamayla adeta şok oldu. Federasyonun Dortmund merkezli Almanya bürosu önderliğinde, Bavyera Eyaleti, Berlin, Hamburg, Köln, Hollanda ve Belçika’da çalışmalarda bulunmak üzere görevlendirilen ekip, Alman kulüplerinin pasaport oyununa çare aramaya başladı. 
     



 SPOR 





























</TEXT>
</DOC>
