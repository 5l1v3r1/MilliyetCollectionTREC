<DOC>
<DOCNO> 62715 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/17/yasam/yas04.html </URL>
<DATE> 2002/01/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Profesörün otosunu eşiyle birlikte çaldılar 
</HEADLINE>
<TEXT>

Veteriner Fakültesi öğretim üyesi Prof. Müjdat Alp’in otomobilini, eşinin araçta bulunduğu sırada çalan üç hırsızı polis yakaladı 
     İSTANBUL Milliyet 

     İstanbul Üniversitesi Veteriner Fakültesi öğretim üyesi Prof. Dr. Müjdat Alp’in otomobili, eşi Dr. Rüçhan Alp’in araçta bulunduğu sırada çalındı. Hırsızlar polisin takibi sonucu yakalandı. 
     Beşiktaş’ta, üç gün önce iki ayrı otomobilin içlerinde iki çocuk ve bir kadınla birlikte çalınması olayının benzeri Pendik’te yaşandı. Alp ve eşi, otomobilleriyle gece Pendik’teki bir markete geldi. Alp, para çekmek için ATM’e giderken, eşi Rüçhan Alp otomobilde kaldı. Bu sırada araca yaklaşan ve aniden otomobile binen biri koltuk değnekli üç kişi, kontak anahtarı üzerindeki aracı çalıştırarak hızla uzaklaştı. 
     
     Kartal’da kıstırıldı 
     Alp aracın peşinden koşarak yakalamaya çalışırken hırsızlar Rüçhan Alp’i Pendik Sabit Pazarı yakınlarında indirdi. Otomobil, uzun süren takip sonucu Kartal Köprüsü altında kıstırılarak durduruldu. Otomobilde bulunan Nuh Yıldırım ve Haydar Zeytin, gözaltına alınırken koltuk değnekli Mehmet Sürer bir süre inmemekte direndi. Sürer’in daha önce kapkaç suçu işlediği ve operasyonla yakalandığı anlaşıldı. 
     



 YAŞAM 



















</TEXT>
</DOC>
