<DOC>
<DOCNO> 56140 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/08/spor/spo02.html </URL>
<DATE> 2001/12/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Fener’in defansı çöktü 
</HEADLINE>
<TEXT>

Sarı-Lacivertli takımda sakatlar kervanına Uche de katıldı. Denizli, dünkü çalışmada Ali Akdeniz’i stoperde denedi 
     YALÇIN TÜRK 

     FENERBAHÇE’DE zorlu Trabzonspor maçı öncesi sakat ve cezalı oyuncuların fazlalığı savunma düzenini alt üst etti. Ogün ve Mert Meriç’in sakatlığı, Mirkoviç’in iki maç ceza almasının ardından son çalışmada Uche’nin de sağ arka adalesinden sakatlanması Denizli’yi kara kara düşündürüyor. Tecrübeli hoca zorlu Trabzonspor deplasmanında defansı oluşturmakta bir hayli zorlanacak. 
     MUSTAFA Denizli, Ümit ve Mustafa’nın yanında genç Serkan, Johnson ya da Ali Akdeniz’den birini oynatmayı planlıyor. Tecrübeli hocanın son taktik çalışmada Ali Akdeniz’in üzerinde durduğu ancak kime görev vereceğini maç öncesinde kararlaştıracağı öğrenildi. Fenerbahçe dün öğleden sonra Trabzon’a gitti. Bu arada fıtık ameliyatı olan Oktay bugün taburcu edilecek. 
     
     Pjanoviç bombası 
     FENERBAHÇE, Yugoslav golcü Mihalio Pjanovic ile tekrar ilgilenmeye başladı. Yugoslav basını, Sarı - Lacivertli ekibin 24 yaşındaki Kızılyıldızlı oyuncuya talip olduğunu yazdı. Bu arada Panathinaikos’ta forma giyen Ganalı Denek Boeng de gündeme alındı. 
     
     Özel timli koruma 
     TRABZON Emniyeti, geçen yıl çıkan olaylar nedeniyle Fenerbahçe için geniş güvenlik önlemleri aldı. Sarı - Lacivertli ekip, Trabzon havalimanına iner inmez özel tim tarafından otele kadar götürüldü. Bugün oynanacak maç için de çevre illerden takviye istendi. 
     
     Devler birarada 
     FENERBAHÇE ve Galatasaray, devre arası Antalya’da düzenlenecek özel bir turnuvaya katılacaklar. 7 - 13 Ocak tarihlerindeki organizasyonda ayrıca Sturm Graz, Göteborg, W.Bremen ve S. Prag da yer alacak. Maçlar TRT ve Eurosport’tan naklen yayınlanacak. 
     



 SPOR 























</TEXT>
</DOC>
