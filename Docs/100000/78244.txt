<DOC>
<DOCNO> 78244 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/14/ekonomi/eko09.html </URL>
<DATE> 2002/04/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Endeks 12,000’lerde tutunabilir 
</HEADLINE>
<TEXT>

Faizlerdeki düşüşün etkisiyle endeksin yukarı eğimli bir kanalda hareket etmesi beklenebilir 
     Zeynep Candan AKTAŞ 

     Haftanın son üç gününde gelen alımlarla endeks 12,000’in üzerine çıkmayı başardı. Neredeyse 2,5 ayı bulan ters omuz- baş- omuz tabandan çıkan endekste kapanış 12,240 puandan gerçekleşti. Endeksin kısa vadeli göstergelerinden CCI ve Stochastic aşırı alım bölgelerine ulaşırken, diğer kısa vadeli göstergeler zayıf da olsa çıkış eğilimlerini sürdürüyorlar. 
     Yaklaşık iki aydır göstergeler de neredeyse kısa vadeli çıkış kanalları oluşturdular. Çıkış eğilimlerinin sürekli kırılması nedeniyle CCI ve Stochastic dışındakiler henüz aşırı alım bölgelerine ulaşamadılar. Uzun vadeli göstergeler ise bu hafta daha net bir çıkış eğilimi sergiliyorlar. 
     Endeksin simetrik dipler görünümü halen geçerliliğini sürdürüyor. 10,500’lerde oluşan dipten gelen alımlarla kendini 12,000’in üzerine atmayı başaran endekste oluşan kısa vadeli ters omuz- baş- omuz görünümü de 13,500’lerin test edilme olasılığını artırdı. 
     Ancak endeksin 20,000’lerden aşağı gelirken sol tarafta oluşan düşüş kanalı bu kez sağ tarafta tekrarlanacak gibi görünüyor. 
     
     Piyasa güçleniyor 
     Aşağı gelirken faizlerdeki düşüşün endeks üzerinde yarattığı frenleyici etki, bu kez çıkışın da frenlenmesi gibi bir etki yaratıyor. Bu nedenle çıkışın bir yükselen kanal içerisinde gerçekleşmesi olasılığı artıyor. Simetrik dipler görünümü 15,000 kırıldığında gerçekleşmiş olacağından yukarıya doğru ataklar bu varsayımın gerçekleşme olasılığını artırıyor. 
     Bu arada senet bazında oluşumu izlenen bir yılı aşkın sürelerde oluşan uzun vadeli ters omuz- baş- omuz görünümleri biraz daha netleşmeye başladı. Biraz daha güçlü senetlerde endekstekine benzer simetrik dipler görünümü izleniyor. Bu tabanlardan çıkmayı başaran senetler olduğu gibi endeks 15,000’lerde iken oluşan zirvelerini ve tarihi zirvelerini de birer ikişer kıran senetlerin olması piyasanın giderek güçlendiğinin göstergesi. Çok aksine bir durum oluşmadıkça endeksin yavaş yavaş kendini yukarıya atması beklenebilir. 
     Bu uzun ve kısa vadeli teknik görünümler ışığında endeksin önümüzdeki hafta 12,000’lerde ortalamalardan tutunarak güçlenmesi beklenebilir. Endekste ilk destekler 12,000 ve 10,800’de iken, dirençler 12,500 ve 12,800 seviyelerinde bulunuyor. 
     Bol kazançlı haftalar dileğiyle. 
     



 EKONOMİ 

















</TEXT>
</DOC>
