<DOC>
<DOCNO> 61377 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/09/son/sondun07.html </URL>
<DATE> 2002/01/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Antonio Banderas'ın rolünü Travolta kaptı 
</HEADLINE>
<TEXT>

     Latin aktör Antonio Banderas, büyük ilgi duyduğu film projesinde hayal kırıklığına uğradı. Banderas'a önerilen "Phantom of the Opera-Operadaki Hayalet" filmindeki başrol, John Travolta'ya verildi. 
     Müzikalin yaratıcısı Andrew Lloyd Webber'in rol için seçtiği Banderas bilinmeyen bir nedenle kadrodan çıkarıldı. 
     Banderas'ın hayranı olan müzikal deha Lloyd-Webber'in filmin iyi bir gişe hasılatı elde etmesi için aktöre vermeyi düşündüğü, sahnede İngiliz aktör Michael Crawford tarafından canlandırılan başrol sonunda Travolta'ya gitti. 
     İspanyol aktör, Mart ayında bu rolü oynamak için büyük heyecan duyduğunu ifade ederek, "Operadaki Hayalet'i kendim yazmış kadar iyi biliyorum. Sadece bu yapıtı değil, Lloyd Webber'in yazdığı herşeyi adım gibi biliyorum. İki hafta önce Andrew beni aradı ve senaryonun hazır olduğunu söyledi" açıklamasında bulunmuştu. 
     John Travolta'nın isminin giderek netlik kazandığı rol ile ilgili resmi açıklama henüz yapılmazken, İngiliz yıldız Charlotte Church'ün Christine rolü için favori olduğu belirtiliyor. 
     






</TEXT>
</DOC>
