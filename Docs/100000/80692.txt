<DOC>
<DOCNO> 80692 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/27/yasam/yas04.html </URL>
<DATE> 2002/04/27/ </DATE>
<TIME>  </TIME>
<AUTHOR>  </AUTHOR>
<HEADLINE>
KATLİAM 
</HEADLINE>
<TEXT>

Almanya’da okuldan atılan öğrenci, ölüm olup yağdı. 14 öğretmen, iki öğrenci ve bir polisi öldüren manyak, ardından da intihar etti 
     DIŞ HABERLER SERVİSİ 

     Almanya’nın Erfurt kentindeki Gutenberg Lisesi’ni basan, okuldan atılmış 19 yaşındaki eski bir öğrenci, ülkede 2. Dünya Savaşı’ndan bu yana en korkunç sivil katliamı işledi. 
     Olay dün TSİ 12.05’te meydana geldi. Elindeki tüfek ve tabancayla okulun sekreterlik odasına girdikten sonra ateş açan maskeli saldırgan 14 öğretmeni öldürdü. Daha sonra koridora çıkarak etrafı tarayan eylemci, 2 öğrenciyle, olay yerine gelen bir polisi de öldürdü. Çok sayıda kişiyi yaraladıktan sonra sınıflardan birine sığınan saldırgan, kurtulamayacağını anlayınca da intihar etti. Olay yerine gelen polis timi, katliam kurbanlarının yanı sıra saldırgan gencin cesediyle karşılaştı. 
     
     Bayraklar yarıya indi 
     Saldırıyla şoke olan Almanya’da Federal Meclis’teki bayraklar yarıya indirildi. İçişleri Bakanı Otto Schily, katliamı gerçekleştiren gencin silahları nasıl sağladığının araştırıldığını belirterek, "Bu da kaderin bir cilvesi. Vatandaşlarımızın güvenliğini sağlamak için bugün dün Federal Meclis’te yeni Silah Yasası’nı kabul etmiştik" dedi. 
     
     Adımı duyacaksınız’ demiş 
     Saldırganın arkadaşları, eylemciyi okulda tanınan, açık sözlü, ancak hocalarıyla sık sık tartışan biri olarak niteledi. Saldırganın, "Günün birinde benim ismimi duyacaksınız" dediği de aktarıldı. Dünkü katliam, Almanya’da son 2 ayda can alan ikinci okul saldırısı oldu. Geçen şubat ayında da işini kaybeden 22 yaşındaki bir saldırgan, Münih’te bir okula dalmış, iki eski patronuyla bir okul müdürünü öldürmüştü. 
     



 YAŞAM 













</TEXT>
</DOC>
