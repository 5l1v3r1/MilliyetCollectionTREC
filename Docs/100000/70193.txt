<DOC>
<DOCNO> 70193 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/01/son/sondun13.html </URL>
<DATE> 2002/03/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Fransa Dışişleri Bakanı'ndan ABD'ye sert eleştiriler 
</HEADLINE>
<TEXT>

     Fransa Dışişleri Bakanı Hubert Vedrine, ABD'nin terörizmle uluslararası mücadeleyi dış politikasının temel noktası haline getirmesinden endişe ettiğini belirterek, Washington'un gücünün kullanımı konusunda daha sorumlu olması gerektiğini savundu. 
     Vedrine, Liberation gazetesine verdiği demeçte, ''Burada söz konusu olan durup dururken ABD'yi eleştirmek değil, daha farklı bir tavır takınmaya çağırmaktır'' dedi. 
     Amerikan halkıyla aralarındaki dostluk ve dayanışmanın gerçek olduğunu belirten Vedrine, ''Ancak bu, politikamızın bütün yönlerinin aynı olacağı anlamına gelmiyor'' diye konuştu. 
     ''Söz konusu olan, bir ortağa nasıl sahip olunur, bunu bilmektir'' diyen Vedrine şöyle devam etti 
     ''Terörizmle mücadele, dünyanın bütün sorunlarını çözemez. Kyoto Protokolü'ne, Uluslararası Ceza Mahkemesi'ne, birçok silahsızlanma anlaşmasına karşı çıkan ve Ortadoğu meselesi söz konusu olunca konusunda BM Güvenlik Konseyi'nde veto hakkını istismar ederek kullanan bir ABD karşısında, Avrupa'da giderek gerçek bir şaşkınlık ortaya çıkmaktadır.'' Sosyalist Vedrine, son haftalarda ABD'nin dış politikasında bazı noktaları eleştirirken, sağcı Cumhurbaşkanı Jacques Chirac, Fransa'nın terörizmle mücadele konusunda ABD ile ''tamamen aynı çizgide'' olduğunu söylemişti. 
     






</TEXT>
</DOC>
