<DOC>
<DOCNO> 66646 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/08/son/sonspo20.html </URL>
<DATE> 2002/02/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Galatasaray 1 - Malatyaspor 0 
</HEADLINE>
<TEXT>

     Birinci Süper Futbol Ligi lideri Galatasaray, Malatyaspor'u 1-0 yendi. 
     4. dakikada ceza alanına sağ çaprazdan giren Murat'ın şutunda, top az farkla yandan auta gitti. 
     7. dakikada Emre'nin kaleciye pasında, araya giren Fazlı bir anda Kerem ile karşı karşıya kaldı. Bu futbolcunun vuruşundan önce topa ayaklarıyla müdahale eden Kerem tehlikeyi önledi. 
     19. dakikada Sergen'in ceza alanı dışından kullandığı serbest atışta, top üst direğe çarparak auta gitti. 
     21. dakikada Sergen ile verkaç yaparak ceza alanına giren Perez kötü vurdu, top yandan auta çıktı. 
     28. dakikada Sergen'in pasında ceza alanı dışında topla buluşan Ergün'ün vuruşunda, kaleci Miloşevski topu tokatlayarak kornere çeldi. 
     39. dakikada Galatasaray mutlak bir gol pozisyonundan yararlanamadı. Bu dakikada Bülent Akın'ın yakın mesafeden vuruşunda top yan direkten döndü. Altıpas içindeki karambolde Bülent Korkmaz ve Berkant'ın topu kaleye gönderme çabaları sonuçsuz kaldı ve kaleci Miloşevski topa sahip oldu. 
     40. dakikada Murat'ın altıpastan vuruşunda, top savunmaya da çarparak kornere çıktı. 
     45. dakikada Murat'ın ceza alanı dışında sol çaprazdan yaptığı vuruşta, meşin yuvarlak yandan auta gitti. 
     Karşılaşmanın ilk yarısı 0-0 tamamlandı. 
     58. dakikada Perez'in sağ kanattan aut çizgisine inerek yaptığı ortada Fleurquin kafayı vurdu. Ancak top yandan auta gitti. 
     60. dakikada Ergün'ün sağdan ortasında Murat topu kafayla kalecinin üzerinden aşırarak Malatyaspor filelerine gönderdi 1-0 
     64. dakikada Malatyaspor'da Cemal'in yerine Löbe x oyuna girdi. 
     67. dakikada Malatyaspor'da Abdülkadir, 68. dakikada Mert sarı kart gören futbolcular oldu. Mert, 70. dakikada ikinci sarı kartını görerek kırmızı kartla oyun dışı kaldı. 
     74. dakikada Galatasaray'da Perez sarı kart gördü. 
     79. dakikada Berkant'ın pasında sol çaprazdan ceza alanına giren Ayhan'ın vuruşunda, top kaleci Miloşevski'de kaldı. 
     80. dakikada maçtaki ikinci sarı kartını gören Perez kırmızı kartla oyun dışında kaldı. 
     83. dakikada Galatasaray'da Berkant'ın yerine Capone x , 85. dakikada da Malatyaspor'da Şakiri'nin yerine Lazerevski oyuna girdi. 
     Kalan dakikalarda skor değişmedi ve Galatasaray karşılaşmadan 1-0 galip ayrıldı. 
     
     Maçtan notlar 

     Malatyaspor maçında üst üste iki sarı kart görerek oyun dışı kalan Perez, gelecek hafta Fenerbahçe ile oynanacak derbi maçta takımdaki yerini alamayacak. 
     Malatyasporlu Mert'in kırmızı kart gördüğü pozisyonda Ümit'e yaptığı sert hareket, Galatasaray Kulübü Başkanı Mehmet Cansun'u sinirlendirdi. Başkan Cansun, bu pozisyon sırasında protokol tribününde ayağa fırlayarak el kol hareketleriyle Mert'e tepkisini gösterdi. Bu arada, Mert'in Galatasaray'da oynayan ağabeyi Bülent Korkmaz da, kırmızı kart gören kardeşini yanına çağırarak, hakeme itiraz etmesini önledi. 
     Malatyaspor, üst üste 4 maçtan galibiyetle ayrıldıktan sonra, 3 puanlık seriye Galatasaray yenilgisiyle son verdi. 
     






</TEXT>
</DOC>
