<DOC>
<DOCNO> 87414 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/01/son/sontur05.html </URL>
<DATE> 2002/06/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Erkan Mumcu "Ecevit'e vekalet felaket anlamına gelmez" 
</HEADLINE>
<TEXT>

     ANAP Genel Başkan Yardımcısı Erkan Mumcu, Başbakan Bülent Ecevit'in yerine bir başkasının vekalet etmesinin bir felaket anlamına gelmeyeceğini bildirdi. 
     Bağımsız Kamu Görevlileri Sendikaları Konfederasyonu BASK 
     tarafından Büyük Ankara Oteli'nde düzenlenen ''57. Hükümetin 3 Yılı'' konulu sempozyuma gelişinde gazetecilerin sorularını yanıtlayan Mumcu, Başbakan'ın görevi bırakmasının kendi takdirinde olduğunu söyledi. Mumcu, Başbakan Ecevit'in bu durumun kendisi tarafından takdir edilmesinin daha doğru olacağını belirterek, ''Hükümet ortaklarının bunu birarada değerlendirip Türkiye için doğru kararları vereceklerini umuyorum. Bu konuda öneride bulunmak istemiyorum'' dedi. Mumcu, Devlet Bakanı ve Başbakan Yardımcısı Devlet Bahçeli'nin Çin'de vekalet kurumunun Bakanlar Kurulu için sözkonusu olabileceği yönündeki sözlerinin hatırlatılması üzerine ''Daha önce böyle bir örnek hatırlamıyorum ama işletilebileceğini düşünüyorum. Sonuçta bu kurumlar Türkiye'nin ihtiyacını karşılasınlar diye var. Vekalet kurumu kalıcı bir kurum, asli bir kurum değil. Vekalet kurumu, belli bir süre için işletilebilir. Bu süre içinde Türkiye kendi çözümünü daha sağlıklı bir şekilde acele davranarak, acele davranışlar içinde belki hatalı olabilecek çözümlere başvurmadan bu kurumdan yararlanabilir diye düşünüyorum'' diye konuştu. Erkan Mumcu, ''Başbakan'ın çekilmesi halinde bir kaos olabilir mi '' şeklindeki bir soru üzerine de şunları söyledi ''Türkiye çok büyük ve çok güçlü bir devlet. Bugüne kadar birçok felakete göğüs gerdi. Sayın Başbakan'ın yerine bir başkasının vekalet etmesi bir felaket anlamına gelmez. Ben olumsuz bir gelişme yaşayacağımızı sanmıyorum. Türkiye kaoslara karşı bağışıklı bir ülke.'' 
     





</TEXT>
</DOC>
