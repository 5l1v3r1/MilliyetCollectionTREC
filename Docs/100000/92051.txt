<DOC>
<DOCNO> 92051 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/25/son/sontur05.html </URL>
<DATE> 2002/06/25/ </DATE>
<TIME>  </TIME>
<AUTHOR>  </AUTHOR>
<HEADLINE>
DSP'li 9 milletvekili ''DSP, Ecevit'siz yaşama geçebilmelidir'' 
</HEADLINE>
<TEXT>

     DSP'li 9 milletvekili, ''DSP, hem örgüt temelinde hem de yerel yönetimler ve TBMM zeminlerinde Ecevit'lerin öncülüğünde Ecevit'siz yaşama geçebilmelidir. Bu tarihi görev ve sorumluluğu Sayın Ecevit'lerin yükleneceğine olan inancımızı kamuoyu ile paylaşıyoruz'' çağrısında bulundu. 
     DSP Bursa Milletvekili Ali Arabacı, Ankara Milletvekili Uluç Gürkan, Kocaeli Milletvekili Ahmet Arkan, Tekirdağ Milletvekili Bayram Fırat Dayanıklı, Sivas Milletvekili Cengiz Güleç, Kütahya Milletvekili Emin Karaa, Çanakkale Milletvekili Sadık Kırbaş, Aydın Milletvekili Ertuğrul Kumcuoğlu ve İstanbul Milletvekili Tahir Köse, TBMM'de ortak bir basın toplantısı yaptı. 
     ''Grubun en genç üyesi'' olarak hazırlanan ortak metni okuyan Dayanıklı, ''söylemek istediklerimizin hepsi ve gelebilecek soruların tüm yanıtı metinde olduğu için soru kabul etmeyeceğiz'' dedi. 
     Türkiye'de bir süredir yaşanan siyasi belirsizliğin giderek siyasi partilerin konumlarını keskinleştirmelerine ve dolayısıyla esasen zor sağlanmış olan Hükümet içi uyum ve uzlaşmanın bozulmasına yol açtığı kaydedilen açıklamada, bunun tek nedeninin DSP Genel Başkanı ve Başbakan Bülent Ecevit'in sağlık sorunları olmadığı vurgulandı. 
     AB'ye tam üyelik sürecinde ortaya çıkan görüş ve yaklaşım farklılıklarının uygun ve gerçekçi olmayan erken seçim beklentileri ile birleşince olumsuzlukların daha da derinleştiğine dikkati çekilen açıklamada, bu olumsuzluklardan kaynaklanan ekonomik bunalımın yurttaşları derinden etkilediği, geleceğe umutla ve güvenle bakmalarını engellediği belirtildi. 
     Bu sorunların üstesinden gelecek ve Türkiye'nin önünü açacak en etkili siyasi oluşumun DSP olduğuna işaret edilen açıklamada, şu görüşlere yer verildi 
     ''Bu tarihi görev ve sorumluluğu taşıyacak kadrolar DSP içinde mevcuttur. Ancak, bozulmaya başlayan parti içi birlik, bütünlük ve dayanışmanın yeniden sağlanması kaçınılmazdır. Ulusumuzun beklentisi de bu doğrultudadır. 
     DSP, Ecevit'lerin büyük özveri ile oluşturdukları ve iktidara taşıdıkları bir siyasal harekettir. 
     DSP, hem örgüt temelinde hem de yerel yönetimler ve TBMM zeminlerinde Evevit'lerin öncülüğünde Ecevit'siz yaşama geçebilmelidir. 
     Bu tarihi görev ve sorumluluğu Sayın Ecevit'lerin yükleneceğine olan inancımızı kamuoyu ile paylaşıyoruz.'' 
     
     ''ÇEKİLME ÇAĞRISI DEĞİL'' 

     Dayanıklı, açıklamanın ardından bir gazetecinin, ''Bu bir çekilme çağrısı mı '' sorusuna, ''Hayır, bu bir çekilme çağrısı değildir. Metin, gelebilecek tüm soruların yanıtını içeriyor'' karşılığını verdi. 
     Dayanıklı, gazetecilerin, ''Sayın Ramis Savaş niye katılmadı Bu çağrıyı yapan başka DSP'li var mı '' sorularını da yanıtsız bıraktı. 
     Dayanıklı, bazı medya kuruluşlarının görüntü almakta geç kalması nedeniyle, açıklamayı ikinci kez okudu. 
     

     
</TEXT>
</DOC>
