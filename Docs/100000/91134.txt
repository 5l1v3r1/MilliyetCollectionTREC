<DOC>
<DOCNO> 91134 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/21/spor/spo11.html </URL>
<DATE> 2002/06/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Sanki final gibi 
</HEADLINE>
<TEXT>

Dünya Kupası çeyrek final maçları bugün dev bir randevu ile başlayacak. Futbolun iki süper gücü Brezilya ile İngiltere yola devam etmek için kozlarını paylaşacak 
     DÜNYA Kupası’nda en büyük şovlardan biri bugün yaşanacak. Bu kupayı en çok 4 kez müzesine götüren Brezilya ile bir kere sevinci yaşayan İngiltere, çeyrek final açılış maçında karşı karşıya gelecekler. Japonya’nın Shizuoka kentinde TSİ 09.30’da başlayacak maçı Meksikalı hakem Rizo yönetecek. Bu mücadeleden galip ayrılacak taraf, yarı finalde Milli Takımımız’ın Senegal ile oynayacağı maçtan zaferle ayrılacak ülke ile oynayacak. 
     
Ada zafer peşinde      İNGİLTERE, Dünya Kupası’nda hiç yenemediği Brezilya karşısına tarihi zafer kazanmak için çıkacak. İngilizler’in kupada daha önce 1958’de golsüz berabere kaldığı, 1962 ve 1970’de de mağlup olduğu Brezilya, bu üç kupada şampiyonluğa ulaşmıştı. İngiliz takımı en son 12 yıl önce Wembley’deki özel maçta devirdiği Sambacılar’a karşı Michael Owen kozunu oynamaya hazırlanıyor. Teknik direktör Eriksson, sakatlığı düzelen Owen’a bu maçta şans vereceğini söyledi. 
     
Sambacılar temkinli      BREZİLYA’DA teknik kadro ve futbolcular rakipten çekiniyor. Roberto Carlos, "En önemli maçımıza çıkıyoruz" derken, Rivaldo "İngiltere’ye saygı duyuyoruz. Çok önemli futbolcuları var. Ancak biz de istediğimiz zaman oyuna yön verecek yeteneğe sahibiz" diye konuştu. Ronaldo, "Baskı altındayız, ama kupaya uzanmak istiyorsak bunu göğüslemek zorundayız" ifadelerini kullandı. Teknik direktör Scolari ise turu daha dikkatli olan ekibin geçeceğini söyledi. 
     
İngilizler duacı      İNGİLİZ Anglikan Kilisesi de bugünkü maç için edilmek üzere bir dua kaleme aldı. The Times da, halkı "Maça kadar ve sırasında duayı sürekli okumaya" davet etti. Duada, "Tanrım, Brezilya’nın bizi yenmesine izin verme, içlerine korku sal, Ronaldo ve Rivaldo’nun güçlerini engelle, Ronaldinho’nun zihnini karıştır, hiçbir şey olmazsa son dakikada atılacak golle bizi ödüllendir" deniliyor. 
     
Ronaldo, Ada yolunda      BREZİLYA Milli Takımı’nın yıldız futbolcusu Ronaldo, bir gün İngiltere’de futbol oynamak istediğini söyledi. Daily Express Gazetesi’ne konuşan Sambacı süperstar, "İngiltere Süper Ligi’nde futbol mükemmel bir hava ve stilde oynanıyor. Bu nedenle Ada’da oynamanın İtalya ve İspanya liglerine göre çok daha fazla beceri gerektirdiğine inanıyorum" diye konuştu. 
     



 SPOR 


































</TEXT>
</DOC>
