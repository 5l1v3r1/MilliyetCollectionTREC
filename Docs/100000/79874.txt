<DOC>
<DOCNO> 79874 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/23/guncel/gun04.html </URL>
<DATE> 2002/04/23/ </DATE>
<TIME>  </TIME>
<AUTHOR>  </AUTHOR>
<HEADLINE>
El ele öldüler 
</HEADLINE>
<TEXT>

Aileleri evlenmelerine izin vermediği için sandalla denize açılan iki sevgilinin cesetleri 35 gün sonra birbirlerine sarılı halde bulundu 
     DİNÇER ŞEREF İstanbul 

     Avcılar’da evlenmelerine izin verilmeyince 35 gün önce sandalla denize açılan iki sevgili Mehmet Temur 17 ve Emine Yıldırım’ın 16 cesetleri, birbirlerine kenetlenmiş olarak bulundu. Zahide Zorlu Lisesi 2. Sınıf öğrencisi Yıldırım ve Ambarlı Limanı’nda operatör olarak çalışan Temur, ailelerinin evlenmelerine kesin olarak karşı çıkması üzerine bunalıma girdi. 
     
     Veda mektubu 
     Yakınlarının baskısı nedeniyle gizli gizli buluşan sevgililerin denize açılmadan yaklaşık bir hafta önce evden kaçtığı öğrenildi. Genç aşıklardan Emine Yıldırım evden ayrılmadan önce ailesine bir veda mektubu bıraktı. Yıldırım, mektubunda anne babası ve kardeşlerine söyle seslendi "Sizleri çok üzdüm. Bu sefer kaçmıyorum Size verdiğim sözü tutamadığım için üzgünüm. Karar verdim öbür dünyaya gidiyorum. Hakkınızı helal edin biricik kızınız Emine" 
     Ambarlı’dan 18 Mart’ta sandal kiralayıp denize açılan sevgililerden bir daha haber alınamadı. Ancak bir süre sonra Ambarlı Karakolu’na başvuran bir kişi sabah 11.00 sıralarında biri kız bir erkek iki gencin kendisinden kayık kiraladığını ancak 7 saat geçmesine rağmen geri dönmediklerini anlattı. 
     Bu arada teknesiyle denize açılan birkaç balıkçı da iki gencin kendilerini denize attığını gördüklerini söyledi. Genç sevgililerin cesetleri, Avcılar’ın üç mil açığında bulundu. Gençlerin, kendilerini, yüzleri birbirine dönük şekilde bağladıktan sonra intihar ettikleri kaydedildi. 
     
     Aileleri perişan 
     Deniz Otobüsü İskelesi’ne getirilen cesetler yakınları tarafından teşhis edildi. Çocuklarının intihar ettiklerine inanmak istemeyen aile fertleri ağıt yaktı. Çok üzgün olan aile fertlerinden bazıları baygınlık geçirdi. Kısmen çürümüş haldeki cesetler, savcılık incelemesinin ardından otopsi için Adli Tıp Kurumu’na gönderildi. 
     



 GÜNCEL 



















</TEXT>
</DOC>
