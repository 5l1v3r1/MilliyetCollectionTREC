<DOC>
<DOCNO> 73439 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/19/son/soneko17.html </URL>
<DATE> 2002/03/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Serdengeçti "Görevimiz fiyat istikrarını sağlamak, ihracatı değil" 
</HEADLINE>
<TEXT>

     Merkez Bankası Başkanı Süreyya Serdengeçti, Merkez Bankası'nın politika araçlarının, fiyat istikrarından başka amaçlar için kullanılmaması gerektiğini bildirdi. 
     Serdengeçti, ''Merkez Bankası'nın ülkenin ihracatını geliştirmek gibi bir görevi yok ama ülkede fiyat istikrarını sağlamak diye bir bir görevi var'' dedi. 
     Serdengeçti, Merkez Bankası ve Dünya Gazetesi tarafından düzenlenen ''Türkiye'de Enflasyonla Mücadele'' konulu konferansa konuşmacı olarak katıldı. 
     Türkiye'deki enflasyonla mücadele çalışmalarını anlatan Serdengeçti, uygulanan kur politikasına ilişkin açıklamalarda bulundu. 
     ''Kurda bu yıl bir miktar reel değer artışı bekliyoruz, ancak bu hedef değil, bir tahmindir'' diyen Serdengeçti, kısa vadeli oynaklığa da alım ya da satım yönünde müdahale edeceklerini bildirdi. 
     Kurun uzun dönemde denge değerine karışmanın mümkün olmadığını anlatan Serdengeçti, ''Akşamdan sabaha rekabet gücü kaybedilmez'' dedi. 
     Ülkenin rekabet gücünün korunmasının hükümetin görevi olduğunu, bu konuda Merkez Bankası'na verilmiş bir görev bulunmadığını dile getiren Serdengeçti, Merkez Bankası'nın aşırı döviz likiditesi görmesi durumunda alım için müdahale edebileceğini bildirdi. 
     Toplantıda soruları da yanıtlayan Serdengeçti, TGSD Başkanı Umut Oran'ın ''İhracatçının enflasyon oranında devalüasyon beklentisi bulunduğunu, bin 650 liralık kurdan sağlanan girdilerin tahsilatlarının bin 300'lü kurlardan yapılmasının sıkıntı yarattığı'' şeklindeki yorumları üzerine, 2002 programı ve bundan sonraki yıllar için sürdürülebilir bir büyüme ve istikrarlı bir istihdam artışının, ancak enflasyonun düştüğü bir ortamda oluşabileceğini anlattı. 
     
     "Geçmişe dönmenin anlamı yok" 
     Enflasyon kadar devalüasyonun geçmişte belli dönemlerde uygulanmaya çalışıldığını, adının da literatürde olmamasına rağmen ''gerçekci kur'' olarak konulduğunu bildiren Serdengeçti, şunları söyledi 
     ''Böyle politika olmaz. Yapacaklarınızdan bir tanesi enflasyon kadar devaülasyon değil enflasyonun üzerinde yaparsınız, ihracatı desteklersiniz. 80'lerde olmuştur bu ama o zaman enflasyonla mücadeleden vazgeçeceksiniz ya da 2000'deki ya da şimdi yapıldığı gibi yapacaksınız, kurla bunları desteklemekten vazgeçeceksiniz. Çünkü kur enflasyon üzerinde ciddi bir etki göstermektedir. 
     Enflasyonu düşürecekseniz kuru bu amaçla kullanmalısınız. Ya sabitlersiniz, ya bugünkü gibi tüm politikaların sonucu olarak ortaya çıkacak bir değişken haline sokarsınız. Geçmişe dönmenin anlamı yok. 
     Türkiye artık şu kararı vermeli, biz ısrarlı bunu söylüyoruz, Merkez Bankası'nın politika araçları fiyat istikrarından başka amaçlar için kullanılmamalı. Merkez Bankası'nın ülkenin ihracatını geliştirmek gibi bir görevi yok ama ülkede fiyat istikrarını sağlamak diye bir görevi var. Enflasyonun kötü birşey olduğunu anladığımız ölçüde hepimiz bunu benimseyeceğiz.'' Serdengeçti, kurlardaki değişimin yarattığı olumsuz sonuçların etkilerinin giderilmesinde vadeli işlemler piyasalarının önem taşıdığına dikkat çekerken, ''bunun çözümü budur. Vadeli işlemler piyasalarında korunmak için gerekli enstrümanların varlığı ve kullanılmasıyla birlikte, bütün bu riskler giderilir'' diye konuştu. 
     






</TEXT>
</DOC>
