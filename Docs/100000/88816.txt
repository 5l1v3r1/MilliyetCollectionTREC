<DOC>
<DOCNO> 88816 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/09/yasam/yas04.html </URL>
<DATE> 2002/06/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Maganda dehşeti 
</HEADLINE>
<TEXT>

Bakırköy’de 17 yaşındaki liseliye arkadaşlık teklif eden genç, reddedilince kızı döverek, çantasını alıp kaçtı 
     ELVAN EZBER İstanbul 

     Bakırköy’de lise ögrencisi B. I 17 , parkta bir kişinin saldırısına uğradı. B.I’ya arkadaşlık teklifinde bulunan saldırgan, reddedilince genç kızı dövüp, yerlerde sürükledikten sonra çantasını alıp kaçtı. 
     Kartaltepe Lisesi son sınıf öğrencisi B.I, önceki gün mezuniyet günü planını yapacağı arkadaşlarıyla buluşmak üzere Kartaltepe Parkı’na gitti. Parkta yanına yaklaşan 20 yaşlarındaki bir erkek, arkadaşlık teklifinde bulunup "hadi gel benimle ol" dedikten sonra genç kızı zorla götürmeye çalıştı. 
     
     Yerlerde sürükledi 
     Ancak, kendisine karşı koyması üzerine sinirlenen saldırgan, genç kızı tokatladı, hırsını alamayınca da yumruk attı. Daha sonra, B.I’nın direnmesine rağmen çantasını zorla aldı, genç kızı da yerlerde sürükledi. 
     B.I, saldırıdan sonra parktaki arkadaşları tarafından hastaneye kaldırıldı. Sağ omuzu ve dizinden yaralanan genç kız, tedavisinin tamamlanmasından sonra anne ve babası eşliğinde Asayiş Şube Müdürlüğü’ne giderek, sabıkalı kişilere ait fotoğraflar arasında saldırganın olup olmadığına baktı. Polis, kaçan magandanın yakalanması için operasyonlara başladı. 
     



 YAŞAM 

















</TEXT>
</DOC>
