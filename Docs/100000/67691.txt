<DOC>
<DOCNO> 67691 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/14/son/sontur19.html </URL>
<DATE> 2002/02/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Eşini ve çocuğunu öldürüp intihar etti, mirası paylaşıldı 
</HEADLINE>
<TEXT>

     İzmir'de geçen yıl aralık ayında, eşi Reyhan Sunsal ve oğlu Can Sunsal'ı bıçakla öldürdükten sonra, 8.kattan atlayarak intihar eden zengin işadamı Yıldırım Okan Sunsal'ın, mirasına ilişkin dava sonuçlandı ve miras, kardeşleri arasında paylaşıldı. 
     İzmir 4. Sulh Hukuk Mahkemesi'nde görülen miras paylaşımı ile ilgili davada, mahkeme, Reyhan Sunsal'ın annesi Vildan Erkul'un, kızının ziynet ve kişisel eşyalarını almasına, Yıldırım Okan Sunsal'ın kardeşleri Cengiz ve Ajlan Sunsal'ın ise gayrimenkul ve diğer malları aralarında paylaşmalarına karar verdi. 
     İşadamı Sunsal, 24 Aralık 2000 tarihinde geçirdiği bunalım sonucu önce eşi Reyhan Sunsal'ı, arkasından 11 yaşındaki oğlu Can'ı bıçaklayarak öldürmüştü. Sunsal, daha sonra 8. kattan atlayarak intihar etmişti. Sunsal Ailesi'nin ölümü üzerine varisler, kalan trilyonluk mirasın paylaşımı için mahkemeye başvurmuştu. 
     Reyhan Sunsal ve Can Sunsal'ın önce ölümü halinde miras, işadamı Okan Sunsal'ın kardeşlerine, Okan Sunsal'ın önce ölümü halinde ise Reyhan Sunsal'ın annesi Vildan Erkul'a kalacaktı. Adli Tıp Kurumu raporunda, otopsi bulgularıyla Yıldırım Okan Sunsal, Reyhan Sunsal ve Can Sunsal'ın ölüm sıralarının tespitinin, tıbben mümkün görülmediği belirtilmişti. 
     Bunun üzerine Vildan Erkul, kızı Reyhan Sunsal'a ait ziynet ve kişisel eşyalarının ''çeyiz'' olduğunu belirterek, sadece bu eşyaları almak istediğini talep etmiş ve miras isteminden vazgeçtiğini ifade etmişti. 
     Sunsal'ın, Seferihisar İlçesi'nde ve Beyler Köyü'nde 4 zeytinliği, Urla Bademler'de tarlası, 3 otomobili, 18 daire ve 522 metrekarelik bir arsası bulunuyor. 
     






</TEXT>
</DOC>
