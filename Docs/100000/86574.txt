<DOC>
<DOCNO> 86574 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/28/son/soneko13.html </URL>
<DATE> 2002/05/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Tarım Bakanı "Enerji içeceklerinde marka bazlı işlem yapmıyoruz" 
</HEADLINE>
<TEXT>

     Tarım ve Köyişleri Bakanı Hüsnü Yusuf Gökalp, bakanlığı tarafından hiçbir enerji içeceğine marka veya firma bazında işlem yapılmadığını belirtti. 
     Bakan Gökalp, yüksek oranda kafein içermesi nedeniyle bakanlık tarafından ithalatına izin verilmeyen Red Bull ile ilgili olarak, ithalatçı firma tarafından gündeme getirilen iddialarla ilgili yazılı bir açıklama yaptı. İthalatçı firma tarafından basın ve yayın organlarına yansıtılan, şahsını ve bakanlığını hedef alan iddiaların tamamen gerçek dışı olduğunu belirten Gökalp, Red Bull adlı içeceğin ithalatını gerçekleştiren firmanın mevzuata uymayan davranışları ile ilgili konuların yargıya intikal ettirildiğini ve hukuki sürecin devam ettiğini kaydetti. Bakan Gökalp, iddia edildiği gibi Mehmet Serkan Gökalp adlı şahısla uzak-yakın hiçbir akrabalığının bulunmadığını da vurguladı. 
     Türkiye'de ve dünyada ticarete konu olan çok sayıda enerji içeceği bulunduğunu, belirten Bakan Gökalp, sporcu gıdaları ve enerji içeceklerinin üretimi ve ithalatı işlemlerinin, 560 sayılı Gıdaların Üretimi, Tüketimi ve Denetlenmesine Dair Kanun Hükmünde Kararname ve bu kararname çerçevesinde yayımlanan gıdaların üretimi, Tüketimi ve Denetlenmesine Dair Yönetmelik uyarınca bakanlığı tarafından yapıldığını hatırlattı. 
     Gökalp'in verdiği bilgiye göre, bu tür ürünlerin kontrolleri de Türk Gıda Kodeksi Yönetmeliği ve Uluslararası Gıda Kodeksi olarak kabul edilen Codex Alimentarius Komisyonu'nun Sporcu ve Enerji İçecekleri ile ilgili taslak yönetmeliğine göre yapılmakta iken, Birleşmiş Milletler Gıda ve Tarım Teşkilatı FAO bünyesindeki Codex Alimentarius Komisyonu'nun CAC Kasım 2001'de Almanya'da yapılan Özel Beslenme Amaçlı Gıdalar ve Beslenme koulu toplantıda, enerji içecekleri ile ilgili kriterler, ülkelerin kendi inisiyatiflerine bırakıldı. 
     Enerji içeceklerinin, ihtiva ettikleri taurin ve yüksek kafein miktarları nedeniyle insan sağlığına etkisi açısından tartışılan ürünler olduğuna dikkati çeken Gökalp, hamile kadınlar, çocuklar ve sporcular gibi yüksek risk grubu insanlar üzerinde ve genel toplum sağlığında olumsuz etkileri tartışılan bu ürünün, özellikle alkolle birlikte alınması durumunda ölüme kadar götürebilecek ciddi olumsuzluklar doğurduğunun uzmanlar tarafından ifade edildiğini kaydetti. 
     Fransa, Danimarka, Norveç, Kanada, Malezya gibi bazı ülkelerde ürünün satışının yasaklandığını da belirten Bakan Gökalp, Amerika Gıda Kontrol Otoritesi'nin ve, Amerikan Diyetetik Birliği'nin söz konusu ürünün alkolle birlikte tüketilmemesi konusunda tüketicileri uyardığını, bazı ABD üniversitelerinin de bu içeceğin taüketimine yasak getirdiğini anlattı. 
     Açıklamaya göre, İngiltere Gıda Standartları Kurumu, 14 yaşın altındaki çocukların söz konusu içeceği tükettiklerinde davranış bozuklukları ile karşılaşıldığına işaret etti. İsveç Ulusal Gıda İdaresi, söz konusu enerji içeceğinin alkolle karıştırılmaması ve ağır antrenmanlardan sonra kullanılmaması konusunda kamuoyunu uyardı. 
     Türkiye'de de bakanlık bünyesinde, üniversitelerin gıda bölümlerinden bilimadamlarının katılması ile kurulan Özel Beslenme Amaçlı Gıdalar Danışma Komitesi'nin, Türkiye'de üretimi yapılacak veya tüketime sunulacak enerji içeceklerinde kafein oranının 150 mg Lt, inositol oranının 100 mg Lt, glukoronolakton orananın 200 mg Lt, taurin oranının 800 mg Lt, alkol oranının da yüzde 0.05'den fazla olmamasına ve başkaca doping maddesi içermemesine karar verdi. 
     Özel beslenme Amaçlı Gıdalar Danışma komitesi tarafından alınan bu karar üzerine, Türk Gıda Kodeksi Enerji İçecekleri Tebliği, ilgili bakanlıkların görüşleri de alınarak 6 Mart 2002'de Resmi Gazete7de yayımlanarak yürürlüğe girdi. 
     Bakanlığı tarafından hiçbir enerji içeceğine marka veya firma bazında işlem yapılmadığını, söz konusu ürünlerin üretimi ve ithalatında ilgili mevzuatın esas alındığını vurgulayan Bakan Gökalp, Red Bull'un ithalatını gerçekleştiren girmanın mevzuata uymayan davranışları ile ilgili konuların yargıya intikal ettirildiğini bildirdi. 
     İlgili ithalatçı firma tarafından bakanlık aleyhine Ankara 6. 
     İdare Mahkemesi'nde açılan yürütmeyi durdurma talebinin ret edildiğini hatırlatan Gökalp, bakanlık olarak, ''mahkemeye intikal eden bir konuda gerçeğe aykırı ilan vermesinden ve usulsüz ithalattan'' dolayı ilgili firma aleyhine cumhuriyet savcılığına suç duyurusunda bulunulduğunu kaydetti. 
     Açıklamaya göre, Gökalp, şahsına hakaretten dolayı, ilgili firma aleyhine 50 milyar liralık manevi tazminat davası açtı. Bakanlık tüzel kişiliğini tahkir ve tezyif eden ilanlar vermesi sebebiyle firma aleyhine bakanlık olarak ayrıca 500 milyar liralık manevi tazminat davası açıldı. Basına ve kamuoyuna hakaretamiz ithamlarla yanlış bilgi vermesinden dolayı da firma sahibi hakkında cumhuriyet savcılığına suç duyurusunda bulunuldu. 
     Gökalp, açıklamasında, iddia edildiği gibi Mehmet Serkan Gökalp ilgi hiç bir akrabalığının bulunmadığını, medyapol isimli şirketin sahibi ve ortaklarını tanımadığını belirtirken, çalışmalarında, toplum sağlığını komumaktan başka bir kaygıya dayanmadığını vurguladı. 
     





</TEXT>
</DOC>
