<DOC>
<DOCNO> 56128 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/08/siyaset/asiy.html </URL>
<DATE> 2001/12/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Ecevit konuştu İsrail karıştı 
</HEADLINE>
<TEXT>

Başbakan Ecevit’in görüştüğü Şaron’un, Arafat’tan kurtulmak istediğini açıklaması Ortadoğu’yu ayağa kaldırdı. Şaron konuşmayı yalanladı 
     DIŞ HABERLER SERVİSİ 

     Başbakan Bülent Ecevit’in, İsrail Başbakanı Ariel Şaron’un, "Yaser Arafat’tan kurtulmak istiyorum" şeklindeki sözlerini açıklaması, günlerdir çatışmaların sürdüğü bölgede bomba etkisi yarattı. Şaron, Ecevit’in sözlerini yalanlarken, Filistin ise İsrail’e, "Ateşle oynuyorsunuz" uyarısında bulundu. 
     Ecevit’in açıklamasından sonra Şaron, "Filistin lideri Yaser Arafat’tan kurtulmak istediğini" yalanladı. AFP’ye açıklama yapan bir sözcü, "Şaron’un, Arafat’tan kurtulmayı istediği şeklindeki Ecevit’in açıklamasını reddettiğini" bildirdi. 
     
     Şaron ateşle oynuyor’ 
     Arafat’ın danışmanı Nebil Ebu Rudeyna ise, Ecevit’in açıklamasıyla ilgili AFP’ye yaptığı açıklamada, "Ecevit, çok ciddi bir İsrail planını açıkladı. Eğer Şaron hükümeti Arafat’tan kurtulmak istiyorsa ateşle oynuyor" dedi. Ebu Rudeyna, "Bölgede sadece şiddet, gerginlik ve istikrarsızlığa yol açacak bu İsrail planına karşı tüm gücümüzle uyarıda bulunuyoruz" diye konuştu. 
     Ecevit, Ortadoğu’da yaşanan sorun konusunda görüştüğü Şaron’un, Arafat’tan kurtulmak istediğini açıkça ifade ettiğini belirterek, kendisinin de, "Arafat’ın yeri doldurulamaz. Arafat faktörü ortadan kalkarsa sorun ağırlaşır" yanıtını verdiğini dile getirdi. 
     



 SİYASET 










</TEXT>
</DOC>
