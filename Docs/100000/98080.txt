<DOC>
<DOCNO> 98080 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/26/spor/spo02.html </URL>
<DATE> 2002/07/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Gol sorun olmaz 
</HEADLINE>
<TEXT>

Sarı-Lacivertli takım kusursuz bir kamp dönemi geçirdi. Teknik Direktör Lorant bu kadro zenginliği içinde on bir oluşturmakta zorluk çekebilir, ancak rekabet başarıyı getirecek gibi 
     YALÇIN TÜRK 

     Fenerbahçe, Avusturya’da güzellikleri ve şanssızlıkları bir arada yaşadı. Henüz kampın başında Simao’nun, ardından Tuncay’ın ciddi sakatlıkları Lorant’ın talihsizliğiydi. Daha sonra İsmail ve Ali Akdeniz sakatlar kervanına katıldı. Kısa süreli adale problemlerini de bunlara eklersek teknik heyetin başı bayağı ağrıdı. 15 gün süren idmanlar boyunca Fenerbahçe bazen bir, bazen iki antrenman yaptı. Lorant çalışmaların dozunu iyi ayarladı. Futbolcuları fazla sıkmadı. Ama kondisyon yüklemeyi de ihmal etmedi. Antrenmanlar disiplinli ve ciddi bir havada geçerken kaytaran olmadı. Ayrıca teknik heyet de bu konuda asla taviz vermedi. Kadro zenginliğinin getirdiği rekabet, formanın aslanın ağzında olduğu düşüncesi, çalışmaların olumlu havada geçmesinde etkendi. 
     
     Taktiği es geçti 
     Teknik Direktör Lorant’ın kamp süresince programı yoğundu. Futbolcunun gelişmesini sağlayacak her türlü çalışmayı yaptırdı. Ancak önemli bir unsur olan taktik idmanını es geçti. Bu eksi puanı oldu. Belki de Alman hoca işin bu kısmını İstanbul’a, kapalı kapılar arkasına sakladı. Sarı - Lacivertliler iki haftada altı hazırlık maçı oynadı. Hamburg karşılaşmasını ayırırsak Fenerbahçe genelde olumlu mesajlar verdi. Lorant tüm oyunculara şans tanırken hepsinin olumlu ve eksik yanlarını tespit etti. Görünen o ki, Fenerbahçe gol yollarında sıkıntı yaşamayacak. Washington, Serhat ve Oktay’ın yanı sıra Ortega, Revivo, Rapajc ve Yusuf gibi hücum yönü yüksek olan oyuncuların da katkısıyla Sarı - Lacivertliler her maçta golü ve golleri bulabilecek güçte. 
     Almanya kampında yapılan hazırlık maçlarında Fenerbahçe genelde orta saha organizasyonlarında problem yaşadı. Özellikle kanatlarda görev yapan Ali Güneş ve Cem ikilisinin defansa dönük anlayışta yetersiz kalmaları savunmada arızalar yarattı. Ayrıca orta sahadaki alan paylaşımının bilinçli şekilde yapılmaması da Fenerbahçe’nin eksileri arasındaydı. 
     
     Kolay kolay kaybetmez 
     Sarı - Lacivertliler orta alan kurgusunu eksiksiz oluşturduğu maçlarda ise sorun yaşamazken rakibine de bariz üstünlük sağladı. Bu anlayışta kanatlar da iyi kullanıldı. Fenerbahçe bu oyun anlayışını lige ve Avrupa maçlarına taşıdığı anda kolay kolay maç kaybetmez. Sarı - Lacivertliler, Avusturya’da iyi bir hazırlık devresi geçirdi. Fizik gücünün artırılmasının yanı sıra Yusuf kazanıldı. Rapajc inanılmaz bir çıkış yakalayarak herkesi hayrete düşürdü. Arjantinli yıldız Ortega kendine geldi. Geçen sezon Lorant’ın bir süre gözden çıkardığı Abdullah da eski parlak günlerine dönüyor izlenimi verdi. 
     Genelde kamp boyunca tüm oyuncular pozitif bir gelişme gösterdiler. Fenerbahçe lige hazır bir izlenim bıraktı. Geniş kadroda görev dağılımı ve takım tertibini oluşturmak kolay olmayacak. Bu anlamda Lorant’ın işi oldukça zor. Çok fazla iyinin olması da bazen teknik heyet için handikap yaratabiliyor. 
     
Can sıkıcı rakiplerŞampiyonlar Ligi 3. ön eleme kuraları bugün çekilecek. Fenerbahçe’yi Inter,Manchester United, Bayern Münih, Barcelona ve Milan gibi devler bekliyor 
     MEHMET DEMİRCAN 

     Seri başı olamadı 
     FENERBAHÇE’NİN Şampiyonlar Ligi ön elemesindeki rakibi bugün belli oluyor. İsviçre’nin Nyon kentindeki kura çekimi saat 13.00’te başlayacak. Bu turda mücadele edecek 32 takım arasında 19.362 puanla 24. sırada bulunan Sarı - Lacivertli takım seri başı olamadı. Fenerbahçe’yi ilk 16’ya giremediği için güçlü rakipler bekliyor. 
     
     Kurtlarla dans 
     SARI - Lacivertliler, Inter, Barcelona, Milan, Bayern Münih ve Manchester United gibi devlerin arasından sıyrılıp şanslı bir kura çekmenin hesaplarını yapıyor. Fenerbahçe seribaşı olan D.Kiev, S.Prag ve Boavista’dan birini çekerse ve bu takımlar 2. turda güçsüz rakiplerine elenirse kolay bir tur oynayabilir. 
     

</TEXT>
</DOC>
