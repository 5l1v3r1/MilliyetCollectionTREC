<DOC>
<DOCNO> 50282 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/03/ekonomi/eko06.html </URL>
<DATE> 2001/11/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Telafisi olmayan olaylar çıkar’ 
</HEADLINE>
<TEXT>

     ANKARA Milliyet 

     Türk - İş Başkanı Bayram Meral, Devlet Bakanı Kemal Derviş’le IMF programı çerçevesinde gündeme alınan re’sen emeklilik ve ikramiyeler konusunu görüştüklerini belirtirken, "Tatmin edici bir sonuca varamadık. Bakan, yeniden bir çalışma yapacak. Haftaya tekrar bir araya geleceğiz" dedi. 
     Meral, gazetecilerin re’sen zorunlu emeklilik ve ikramiyelerle ilgili sorusu üzerine, "Tahmin ediyorum ya böyle bir çalışma var ya da Bakan bizi yokladı. Böyle bir çalışma olmasa, Bir kez daha toplanalım’ demezdi. Ağacı budamak kolay ama aşılamak zordur. Siyasiler dalımızı budamaya çalışırlarsa buna izin vermeyiz" diye konuştu. 
     
     Genel greve çağrı demek’ 
     Haklarının ellerinden alınmasının genel greve çağrı demek olduğunu söyleyen Meral, "Telafisi mümkün olmayan olayların olacağını uygun bir dille Bakan’a anlattık" dedi. İkramiyelerin bir yıl ertelenmesinin de söz konusunu olduğunu bildiren Meral, "Bu bir yılımızın elimizden alınması demek. Bunun gereğini de yaparız. Sonuçları bize ait değil" diye konuştu. 
     Meral, ayrıca özelleştirme nedeniyle ücret ve kıdem tazminatlarını alamayanlar ile Çay - Kur’da 2 aydır ücret alamayan çalışanlar ve özelleştirme nedeniyle işsiz kalanların sorunlarını da konuştuklarını kaydetti. 
     



 EKONOMİ 

























</TEXT>
</DOC>
