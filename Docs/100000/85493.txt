<DOC>
<DOCNO> 85493 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/22/son/sonspo06.html </URL>
<DATE> 2002/05/22/ </DATE>
<TIME>  </TIME>
<AUTHOR>  </AUTHOR>
<HEADLINE>
İkinci Lig'in ''gol makinası'' Yunus Beşiktaş yolunda... 
</HEADLINE>
<TEXT>

     İkinci Futbol Ligi A Kategorisi'nde, 28 golle gol krallığı yarışında ilk sırada bulunan Kombassan Konyasporlu Yunus'a, prensip anlaşması yaptığı Beşiktaş'ın yanı sıra Bursaspor, Denizlispor, Diyarbakırspor ve Göztepe de talip oldu. 
     Daha önce Hatayspor ve Kayserispor'da forma giyen 24 yaşındaki Yunus Altun, Kombassan Konyaspor'da şu ana dek attığı 28 golle, oldukça çekişmeli geçen İkinci Lig A Kategorisi'nde gol krallığında ilk sırada bulunuyor. Takımının zirve mücadelesinde yer almasında attığı gollerle büyük rolü olan ve gol yollarındaki becerisiyle dikkati çeken Yunus, transfer sezonunda Birinci Süper Lig takımlarının gözdesi oldu. 
     3 hafta önce Beşiktaş ile prensip anlaşması yapan Yunus, sabırsızlıkla bu kulüple resmi anlaşma yapmayı beklerken, Birinci Süper Lig takımlarının golcü arayışları, Yunus'u oldukça hareketli geçen transfer sezonunda vitrine çıkardı. 
     Beşiktaş'ın yanı sıra Bursaspor, Denizlispor, Diyarbakırspor ve Göztepe'nin de talip olduğu Yunus, transferinin gelecek hafta içinde netlik kazanacağını söyledi. 
     Yunus, en büyük düşünün siyah-beyazlı formayı giymek olduğunu belirterek, ''Çok büyük ideallerim var. Gelecek sezon gollerimle en fazla konuşulan futbolcu olmak istiyorum'' dedi. 
     Konya Kombassan Kulüb sözcüsü İbrahim Kaplan, İkinci Lig'de 28 golle gol krallığında ilk sırada yer alan Yunus'un Beşiktaş ile prensip anlaşmasına vardığını da bildirerek, ''Biz kendisi ile konuştuk. Beşiktaş'a gitmek istediğini söyledi. Bizimle olan sözleşmesi sona erdiği için bundan sonra yapacak bir şey kalmadı'' diye konuştu. 
     





</TEXT>
</DOC>
