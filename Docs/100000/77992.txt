<DOC>
<DOCNO> 77992 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/12/son/sondun42.html </URL>
<DATE> 2002/04/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Almanya'dan çatlak ses ''Türkiye AB'nin genişlemesine dahil değil'' 
</HEADLINE>
<TEXT>

     Almanya'nın Bavyera eyaletinin Avrupa işlerinden sorumlu Devlet Bakanı Reinhold Bocklet, Türkiye'ye AB ile ilgili olarak özel bir statü verilmesinden yana olduklarını belirterek, ''AB'nin genişlemesine Türkiye dahil değil'' dedi. 
     Bocklet, bakanlığı tarafından Münih kentinde düzenlenen AB'nin genişlemesine ilişkin forumda yaptığı konuşmada, ''Amerikan yönetiminin Türkiye'nin AB'ye alınmasından yana olduğunu, ancak Avrupa ülkelerinin, Türkiye'yi üyelik için henüz hazır bulmadıkları için ilişkilerin yeni tespit edilecek bir çerçevede yürütülmesini istediklerini'' söyledi. 
     ''Bu görüş, son yıllarda adaylık konusunda büyük çaba harcayan ve ilerleme kaydeden Türkiye'ye dürüst ve samimi bir şekilde iletilmelidir'' diyen Bocklet, Almanya ve diğer Avrupa ülkelerinin, Türkiye'nin jeostratejik öneminin bilincinde olduklarını ifade etti. 
     Bocklet ayrıca, AB'ye girmeye aday 12 ülkeden Bulgaristan ve Romanya'nın Kopenhag kriterlerini henüz yerine getiremediğini, diğer aday ülkelerin de henüz ''AB'ye girme olgunluğuna erişemediklerini'' savundu. 
     





</TEXT>
</DOC>
