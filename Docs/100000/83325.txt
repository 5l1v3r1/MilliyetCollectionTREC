<DOC>
<DOCNO> 83325 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/10/son/sontur16.html </URL>
<DATE> 2002/05/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Yarın akşam yollarda alkol ve hız muayenesi var... 
</HEADLINE>
<TEXT>

     Emniyet Genel Müdür Yardımcısı ve Emniyet Genel Müdürlüğü Sözcüsü Feyzullah Arslan, yarın yurt genelinde tüm trafik ekiplerinin alkol ve radar uygulaması yapacağını belirterek, alkollü olduğunu bildiren vatandaşların polis ekipleri tarafından evlerine ulaştırılacağı konusunda söz verdi. 
     Haftalık basın toplantısına, 12 Mayıs Anneler günü dolayısıyla tüm anneleri kutlayarak başlayan Arslan, Emniyet Genel Müdürlüğü'nün bu günde çeşitli etkinlikler düzenleyeceğini duyurdu. 
     Arslan, turizm sezonunun açılışı dolayısıyla emniyet birimlerinin yoğun önlem aldığını kaydetti. Valiliklere turizmle ilgili iki genelge gönderildiğini belirten Arslan, turistlerin pasaport işlemlerinin çok süratli yapılacağını bildirdi. 
     Turizm bölgelerinde yabancı dil bilen personel istihdam edeceklerini, turistleri suiistimal etmeye çalışan kişilere izin verilmeyeceğini söyleyen Arslan, bu yıl turizmle ilgili herhangi bir güvenlik problemi olmayacağını bildirdi. 
     Trafik kazalarında yayaların önemine dikkati çeken ve her 4 kazadan 1'inde yayaların yer aldığını hatırlatan Arslan, İçişleri Bakanlığı'nın bu konuda bir genelge yayınladığını ve denetimlerde yayalara da önem vereceklerini söyledi. 
     
     ''SÜRÜCÜLERE UYARI'' 
     Emniyet Genel Müdürlüğü'nün yarın tüm illerde aynı saatte radar ve alkol uygulaması yapılması için talimat gönderdiğini bildiren Arslan, ekiplerin 11 Mayıs 2002 tarihinde 09.00-18.00 saatleri arasında radar, 22.00-01.00 saatleri arasında da alkol kontrolü yapacağını söyledi. 
     Arslan, bunu duyurarak polisin vatandaşı değil, vatandaşın kendini denetlemesini sağlamayı hedeflediklerini kaydetti. Arslan, ''Her zaman söylüyorum araçları hızlı kullanarak dünyanın hızı yakalanmaz. Ancak akıllar hızlı çalıştırılarak ve kurallara uyularak dünyanın hızı yakalanabilir'' dedi. 
     Feyzullah Arslan, bir soru üzerine alkol kontrolleri sırasında sürücülerin trafiğe çıkmadan ekiplere haber vermeleri durumunda evlerine götürüleceğini belirterek, ''Bu konuda size söz veriyorum'' diye konuştu. 
     





</TEXT>
</DOC>
