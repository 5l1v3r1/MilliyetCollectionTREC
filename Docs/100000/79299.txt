<DOC>
<DOCNO> 79299 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/19/son/sonspo03.html </URL>
<DATE> 2002/04/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Basketbolda "Dörtlü Final" heyecanı 
</HEADLINE>
<TEXT>

     Erkekler Birinci Basketbol Ligi'nde normal lig sezonun tamamlanmasının ardından, play-off maçları öncesinde gözler Türkiye Kupası ''Dörtlü Finali''ne çevrildi. 
     17. Erkekler Türkiye Kupası, yarın ve 21 Nisan Pazar günü İstanbul 
     Abdi İpekçi Spor Salonu'nda yapılacak ''Dörtlü Final'' maçları sonunda sahibini bulacak. 
     ''Dörtlü Final''de Efes Pilsen, Ülkerspor, Türk Telekomspor ve Darüşşafaka mücadele edecek. Yarın saat 14.00'de Ülkerspor-Darüşşafaka, saat 16.00'da da Türk Telekomspor-Efes Pilsen maçları yapılacak. 21 Nisan Pazar günü ise ilk maçlarda rakiplerini yenen takımlar, saat 16.00'da finalde karşılaşacak. Tüm maçlar, CNN Türk'den naklen yayınlanacak. 
     
     Efes Pilsen'in rekoru 
     ''Dörtlü Final''e kalan takımlarından Efes Pilsen, 5 kezle bu kupayı en fazla kazanan takım oldu. 
     Kupada 5 kez final oynayan lacivert-beyazlılar, 1995-96, 96-97 ve 97-98 sezonlarında üst üste 3 kez Türkiye Kupası'nı müzesine götüren 
     ilk ve tek takım oldu. 
     İlk Türkiye Kupası'nı 1993-94 sezonunda finalde Fenerbahçe'yi yenerek kazanan Efes Pilsen, geçen sezon da finalde Türk Telekomspor'u yenerek, 5. kupasını aldı. 
     
     3 kupalı Tofaş artık yok 
     Efes Pilsen'in ardından 3 kezle kupayı en çok kazanan 2. takım olan TOFAŞ, artık ligde yer almıyor. 
     Türkiye Kupası'nı 1992-93, 1998-99 ve 1999-2000 sezonlarında müzesine götüren Bursa ekibini, 2'şer kupayla Galatasaray ve İTÜ izliyor. 
     En son 1994-95 sezonunda Ortaköy ile final oynayıp, kupayı kazanan Galatasaray, 7 sezondur finale çıkamıyor. 
     Efes Pilsen ile birlikte bu sezon ''Dörtlü Final''e kalan takımlardan Ülkerspor, Darüşşafaka ve Türk Telekomspor'un henüz Türkiye Kupası'nda şampiyonluğu bulunmuyor. 
     Kupada 6 kez ''Dörtlü Final''e kalıp, 4 kez final oynayan Türk Telekomspor ve 1 kez final oynayan Ülkerspor mutlu sona ulaşamazken, Darüşşafaka ise bu sezon ilk kez ''Dörtlü Final''de mücadele edecek. 
     
     İlk kupa Fenerbahçe'nin 
     Bu sezon Avrupa kupalarında, ligde ve Türkiye Kupası'nda başarısız sonuçlar alan Fenerbahçe ise, kupanın ilk sahibi takım olma unvanına sahip bulunuyor. 
     Bu sezon kupada yarı final grubunda ezeli rakibi Galatasaray'a yenilerek elenen sarı-lacivertliler, 1966-67 sezonunda ilk kez düzenlenen Türkiye Kupası'nı finalde Muhafızgücü'ne üstünlük sağlayarak kazandı. 
     En son 1996-97 sezonunda kupada Efes Pilsen ile final oynayan Fenerbahçe, 5 sezondur finale çıkamıyor. 
     Futbolun 3 büyüklerinden yalnızca Beşiktaş'ın Türkiye Kupası'nda şampiyonluğu bulunmuyor. 
     Kupada 1970-71 sezonunda İTÜ ve 1971-72 sezonunda da TED Kolejliler ile finalde karşılaşan siyah-beyazlılar, rakiplerine üstünlük kuramadı. 
     
     Dörtlü Final ilk kez İstanbul'da 
     İlki 1966-67 yılında düzenlenen Türkiye Kupası'na 1971-72 sezonundan sonra 1991-92 sezonuna kadar 20 yıl ara verildi. 
     Kupa 1992-93 sezonundan itibaren ''Dörtlü Final'' statüsünde organize ediliyor. İlk kez bu sezon İstanbul'da düzenlenen ''Dörtlü Final'', daha önce Trabzon, Mersin 2 kez , İzmir, Ankara, Kütahya, Adana, Samsun ve Bursa'da yapıldı. 
     Erkekler Türkiye Kupası'nda bugüne dek şampiyonluğa uluşan takımlar şöyle 
     
     
Türkiye Kupası Sezon Şampiyon 1966-67 Fenerbahçe 1967-68 Altınordu 1968-69 İTÜ 1969-70 Galatasaray 1970-71 İTÜ 1971-72 Kolej 1991-92 Paşabahçe 1992-93 TOFAŞ 1993-94 Efes Pilsen 1994-95 Galatasaray 1995-96 Efes Pilsen 1996-97 Efes Pilsen 1997-98 Efes Pilsen 1998-99 TOFAŞ 1999-00 TOFAŞ 2000-01 Efes Pilsen 
     





</TEXT>
</DOC>
