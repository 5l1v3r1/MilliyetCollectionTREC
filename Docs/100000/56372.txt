<DOC>
<DOCNO> 56372 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/10/guncel/gun04.html </URL>
<DATE> 2001/12/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Aytekin gazetecilere hesaplarını gösterdi 
</HEADLINE>
<TEXT>

     ANKARA Milliyet 

     Star gazetesinde özel bir bankadan aldığı kredi kartı limitini aştığı ve borcunu ödemediği için kartına el konulan bakanın, Çevre Bakanı Fevzi Aytekin olduğu öne sürüldü. 
     İddiaları yalanlayan Aytekin, konuyla ilgili kendisine sorular yönelten gazetecileri, miletvekili maaşlarının yattığı Ziraat Bankası'nın ATM'sine götürdü. Bankamatik kartını makineye takarak hesabındaki 5 milyar lirayı gösteren Aytekin, "Borcunun özel bir bankaya olduğunun" belirtilmesi üzerine bu kez de cüzdanındaki birkaç kredi kartı içinden, Yapı Kredi Bankası'na ait olanı çıkarıp, "Kartıma el konulmadı, işte görüyorsunuz, kartım burada. Kredi kartımla ilgili bir sorun yok, zaten artık kullanmıyorum. O bakan ben değilim" dedi. 
     
     Maaşından mı kesildi 
     Ancak Aytekin'in söz konusu borcunu bakan olmadan önce yaptığı, ödemeyince banka tarafından kredi kartına el konulduğu, bakan olduktan sonra bankanın maaşından yapılan kesinti yoluyla söz konusu alacağını tahsil ettiği öne sürülüyor. 


 GÜNCEL 


















</TEXT>
</DOC>
