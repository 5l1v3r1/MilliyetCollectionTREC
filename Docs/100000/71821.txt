<DOC>
<DOCNO> 71821 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/10/son/sonspo01.html </URL>
<DATE> 2002/03/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Daum'dan İlhan Mansız'ın pozisyonu için ilginç yorum... 
</HEADLINE>
<TEXT>

     Beşiktaş Teknik Direktörü Christoph Daum, Galatasaray ile yaptıkları maçta şanslı olan tarafın galip geldiğini söyledi. 
     Daum, derbi maçtan sonra düzenlediği basın toplantısında, iki takımın da denk kuvvette olduğunu belirterek, ''Zaman zaman biz, zaman zaman da Galatasaray oyunun kontrolünü eline geçirdi. Bence golü biz bulsaydık, sahadan galip ayrılabilirdik ama olmadı. Bu tür büyük maçlarda golü atan takım avantajlı duruma geçer'' diye konuştu. 
     Alman teknik adam, bir gazetecinin, ''Takımı Galatasaray karşısında korkak oynattığınız yönünde eleştiriler var. Buna ne diyorsunuz '' sorusuna, ''Bu soruya yanıt vermek istemiyorum. Biz kazandığımız Fenerbahçe ve Denizlispor maçlarında da bu taktikle oynadık'' diye cevap verdi. 
     
     İlhan Mansız'ın pozisyonu 
     Daum, karşılaşmanın son dakikasında İlhan Mansız'ın kendini yerde bulduğu pozisyonla ilgili olarak da, ''Herhalde İlhan Mansız'ın düşürülüşüne Galatasaray ve Fenerbahçe taraftarları dışında, herkes gülecektir'' dedi. 
     Ahmet Yıldırım'ın kırmızı kartla oyun dışı kalmasının doğru bir karar olduğunu kaydeden Alman çalıştırıcı, ''Bir futbolcu sarı kartı varken, topu eliyle kesmenin kırmızı kartı getireceğini bilmeli'' şeklinde konuştu. 
     Daum, şampiyonluk mücadelelerini sezon sonuna kadar sürdüreceklerini de ifade ederek, ''Bence 3 büyük takımın şampiyonluk yarışı yaptığı bu ligde, sıralamalar her hafta değişecektir. Biz mücadelemizi sonuna kadar sürdüreceğiz'' diyerek sözlerini tamamladı. 
     






</TEXT>
</DOC>
