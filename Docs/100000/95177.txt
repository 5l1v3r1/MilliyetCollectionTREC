<DOC>
<DOCNO> 95177 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/11/son/sontur32.html </URL>
<DATE> 2002/07/11/ </DATE>
<TIME>  </TIME>
<AUTHOR>  </AUTHOR>
<HEADLINE>
TÜSİAD da "seçim" dedi... 
</HEADLINE>
<TEXT>

     TÜSİAD Başkanı Tuncay Özilhan, siyasi belirsizliğin ortadan kalkması için eğer bir seçim ihtiyacı varsa seçim kararının alınarak, seçim tarihinin belirlenmesi gerektiğini söyledi. 
     Özilhan ve beraberindekiler 2 gündür siyasi parti liderleriyle yaptıkları görüşmeyi Başbakan Bülent Ecevit ile noktaladı. Başbakanlık Resmi Konutunda 20 dakika süren görüşmenin ardından bir açıklama yapan Özilhan, bir süredir Türkiye'nin kritik bir dönemeçte olduğunu dile getirdiklerini ve çeşitli görüşmeler yaptıklarını anımsattı. 
     En çok AB ile ilgili müzakere tarihi alabilmek için atılması gereken adımlar ve ekonomik program ile ilgili kaygılar üzerinde durduklarını belirten Özilhan, Başbakan Ecevit'in rahatsızlığıyla başlayan siyasi belirsizliğin de koalisyon içinde AB konusunda uzlaşma sağlanamamasının önümüzdeki dönem için tereddütler uyandırdığını söyledi. 
     Özilhan, geldikleri noktada siyasi parti liderlerinin AB konusunda TÜSİAD ile aynı paralellikte olduğunu ifade etti. Görüştükleri liderlerin Meclis'in biran önce toplanmasını ve AB ile ilgili konuları ele almasını istediklerini anlatan Özilhan, liderlerin ayrıca program ile ilgili olarak da çoğunlukla uygulanması gerektiğini, bazı ufak tefek değişikle programa uyacaklarını ifade ettiklerini kaydetti. 
     Tuncay Özilhan, bundan sonra hükümet içinde AB konusunda uzlaşma sağlanamazsa uzlaşma zemininin Meclis'e taşınması ve Türkiye'nin AB ve Kopenhag Kriterleri konusunda önünün açılmasını dilediklerini bildirdi. Özilhan, siyasi belirsizliğin ortadan kalkması için eğer bir seçim ihtiyacı varsa seçim kararının alınması ve tarihinin belirlenmesi gerektiğine işaret etti. 
     Özilhan, bir soru üzerine Başbakan'ın Ecevit'in İsmail Cem'in istifasından duyduğu üzüntüyü dile getirdiğini kaydederken, Derviş'in azledildiği iddiası hakkında ise bir şey söylemediğini ifade etti. Görüşmede seçim konusunun da gündeme geldiğini kaydeden Özilhan, Başbakan Ecevit'in "Seçim olmasa iyi olurdu" dediğini de aktardı. 
     





</TEXT>
</DOC>
