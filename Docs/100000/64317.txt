<DOC>
<DOCNO> 64317 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/26/son/sonspo11.html </URL>
<DATE> 2002/01/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Galatasaraylı Batista'nın düşü Brezilya Milli Takımı'na seçilmek... 
</HEADLINE>
<TEXT>

     Galatasaray'ın, Gaziantepspor'dan kısa bir süre önce renklerine kattığı Jaoa Marques Casemiro Batista, en büyük düşünün Brezilya Milli Takımı'na seçilmek olduğunu söyledi. 
     Brezilyalı futbolcu, takım arkadaşı Berkant Göktan'ın ''www.berkantgoktan.org'' adlı internet sitesine konuk olarak, sorularını yanıtladı. 
     Öncelikle Galatasaray'da başarılar yaşamak istediğini, uzun yıllar sarı-kırmızılı formayı giymek isteğinde olduğunu anlatan Batista, şöyle konuştu 
     ''Ardından da milli takıma seçilmek istiyorum. Bu benim en büyük hayalim. Benim ülkemde herkes futbolcu, herkes teknik direktördür. 
     İşte böyle bir ülkede profesyonel futbolcu olmak, diğer Avrupa ülkelerine göre çok daha zordur. Hele ki milli takım forması giymek hayaldir. Birkaç yıl öncesine kadar bunun hayalini bile kuramazdım. 
     Ama bugün tüm dünyanın tanıdığı, Avrupa Şampiyonluğu yaşamış bir takımda forma giyiyorum ve futbolumu tüm dünyaya gösterme şansım var. 
     Sanırım tek şanssızlığım Gaziantepspor formasıyla UEFA Kupası'nda oynadığım için, bu yıl Avrupa Şampiyonlar Ligi'nde Galatasaray forması giyemeyecek olmam. Ancak yine de Avrupa Şampiyonlar Ligi'ni kazanacak bir takımda olmaktan mutluluk duyuyorum.'' Galatasaray'ın Avrupa'nın en iyi futbol oynayan takımlarından birisi olduğunu savunan Batista, sarı-kırmızılı ekibin Avrupa Şampiyonlar Ligi'nde iddialı olduğunu kaydetti. 
     Batista, ''Ben açıkçası gruptan çıkmamız halinde kupayı kazanacağımızı düşünüyorum. Şu anda belki bu benim Galatasaray'a gelmeden önce, Brezilya Milli Takımı'na seçilme hayalim gibi gözüküyorsa da, çok uzak değil. Buna yürekten inanıyorum'' diye konuştu. 
     Galatasaray'da beklediğinin çok üstünde bir arkadaşlık ortamı bulduğunu anlatan Batista, herkesin kendisine yardımcı olmak için adeta yarıştığını vurgulayıp, ''Galatasaray çok büyük bir camia. 
     Böylesi büyük bir camianın bir ferdi olmak büyük mutluluk. Kısacası, dışarıdan gözüktüğünden çok daha iyi'' dedi. 
     






</TEXT>
</DOC>
