<DOC>
<DOCNO> 60577 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/04/son/sonspo01.html </URL>
<DATE> 2002/01/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Galatasaray, Kocaelispor maçını Sami Yen'de oynayacak 
</HEADLINE>
<TEXT>

     Galatasaray Yönetim Kurulu, bu akşam yaptığı toplantıda, zorlu hava şartları nedeniyle Ali Sami Yen Stadı'nın zemininin bozulmasına rağmen, Kocaelispor ile yapılacak erteleme maçını burada oynamayı kararlaştırdı. 
     Mehmet Cansun başkanlığındaki yönetim kurulu, bu akşam Florya Metin Oktay Tesisleri'nde toplanarak, Ali Sami Yen Stadı'nın durumunu görüştü. 
     Stattan sorumlu yönetici Osman Güneri'den zeminin durumu hakkında bilgi alan yönetim kurulu, 15 Ocak'ta oynanacak Kocaelispor erteleme maçını statta oynamayı kararlaştırdı. 
     Yönetim kurulu toplantıda, Osman Güneri'den gerekli çalışmaları hemen başlatmasını ve ne pahasına olursa olsun maç tarihine kadar zemini hazır hale getirmesini istedi. 
     Teknik Direktör Mircea Lucescu ve Futbol Şube Sorumlusu Abdürrahim Albayrak, yarın yapılacak antrenmanın ardından Ali Sami Yen Stadı'na giderek, saha zeminini bir kez daha inceleyecek. 
     






</TEXT>
</DOC>
