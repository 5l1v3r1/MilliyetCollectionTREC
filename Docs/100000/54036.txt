<DOC>
<DOCNO> 54036 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/25/yazar/zbirand.html </URL>
<DATE> 2001/11/25/ </DATE>
<TIME>  </TIME>
<AUTHOR> M. Ali BİRAND  </AUTHOR>
<HEADLINE>
Fitre ve zekatınızı özürlülere verin... 
</HEADLINE>
<TEXT>

     Ramazan hepimiz için çok farklı bir aydır. 
     12 ayın birinde kendimizi dinleriz. 
     Kendi kendimize bir iç muhasebe yaparız. 
     Etrafımıza iyilik etmeye çalışırız. Kimin imkanı varsa, ihtiyacı olana destek sağlar. Fitre ve zekatlar verilir. 
     Bugün size, çok yakından tanıdığım bir derneği tanıtmak ve dikkatinizi çekmek istiyorum. 
     ERAM, Özel Eğitime Muhtaç Çocuklara Yardım Derneği’dir. 
     Türkiye’de sayıları 8 milyonu aşan özürlü zihinsel engelli çocuğu topluma kazandırabilmek için yıllardır çırpınırlar. Hem de devletin tüm kösteklemelerine, engellemelerine rağmen yollarından şaşmazlar. Ceplerinden fakir özürlüleri eğitmek için harcadıkları paraların KDV’sini ödeme pahasına bu savaşı sürdürürler. 
     Zihinsel engelli çocuklar bu toplumun en talihsiz kesimidir. 
     Hele kırsal yörelerde deli muamelesi görürler. Fakir aileler, başa çıkamadıkları için, bunları sokaklara salarlar veya evlerde zincirleyip kimselere göstermemeye çalışırlar. Oysa bu yavruların hiçbir suçu yoktur. Asıl suç, cehaletten kaynaklanan yakın akraba evlilikleri veya genetik bozukluklardır. 
     ERAM işte bu çocuklara kucak açıyor. Hem onları hayata kazandırıyor, hem de ailelerin yaralarını sarıyor. 
     Yakından bildiğimden dolayı rahatlıkla yazabiliyorum. 
     ERAM Fatih Eğitim Uygulama ve İş Eğitim Merkezi ve Danışma Terapi Merkezleri yüzlerce zihinsel özürlü çocuğu bu topluma kazandırdı. 
     Gidip kendi gözlerinizle görmenizi tavsiye ederim. 
     Pırıl pırıl ve sevgi dolu bir atmosfer yaratmışlar. Okullarda tam gün özel eğitim veriliyor. Yemek, kırtasiye, sağlık, spor gibi tüm ihtiyaçları dernek tarafından karşılanıyor. 
     O gençlerin topluma yeniden kazandırılmasının ne büyük bir iyilik olduğunu, gözlerinizle görmeden anlayamazsınız. 
     Çocuklarınızı da götürün, onlar da öğrensinler. Ne kadar talihli olduklarını da anlasınlar. 
     Ve ERAM’a yardım edin. 
     Bundan daha büyük bir sevap olamaz. İsterseniz 10 milyon, isterseniz 10 milyar verin. Hiç önemli değil. Ancak bir katkıda bulunun. 
     Fitre ve zekatınızı bir fakire verdiğinizde, bu paranın verilen kişi tarafından kısa bir süre sonra yenilip bitirileceğini siz de gayet iyi bilirsiniz. Ancak ERAM’a verilen paranın bir hayat kurtaracağını unutmayın. 
     Gitmek ve görmek isterseniz, yönetim kurulundan İlhan Aydoğan veya Genel Sekreter Gülfidan Gözüaçık’ı arayın 0212 531 47 82 533 10 09 veya herhangi bir gün kapıyı çalıp girin Adres Keçeci Karabaş Mahallesi, Yazmacı Hüsrev Sokak N0 5 Karagümrük-Fatih 
     Gitmeden para yollamak isterseniz 
     Etibank Fatih Şubesi 
     Hesap no 49477 
     Görürseniz, yaptığınız işin ne kadar büyük bir sevap olduğunu daha iyi anlayacağınız için, gitmenizi öneriyorum. 
     
Ermeni lobisi yine atağa geçiyor      Avrupa Parlamentosu’nda bu çarşamba günü bir oylama var. Fransız parlamenter Lamassoure tarafından hazırlanan Türkiye raporu. Sorun da raporda Ermeni iddialarına yeterince yer verilmemesinden kaynaklanıyor. Günlerdir, binlerce Ermeni Avrupa Parlamentosu’nu e-mail yağmuruna tutmuş durumda. Bastırıyorlar. Lamassoure direneceğini ve hiçbir değişiklik yapmayacağını söylüyor. Ancak, geçen yıl da aynı durumla karşılaşılmıştı ve Ermeniler kazanmışlardı. 
     Bizler ise kılımızı kıpırdatmadan -haberimiz dahi olmadan- gelişmeleri seyretmiş, karar çıkınca da Avrupa Birliği’ni yerden yere vurmuştuk. Adamların ne Türk düşmanlığını bıraktık, ne ön yargılı davranmalarını. Oysa o duruma, bizim aymazlığımız sonucu varılmıştı. 
     Hadi bu defa bari uyanalım. 
     Bütün kuruluşlar. İstanbul Ticaret Odası ve Sanayi Odası başta olmak üzere, tüm teşekküller ayaklanın. Mangalda kül bırakmayanlar, kıpırdayın ve görüşlerinizi Avrupalı parlamenterlere iletin. 
     E-mail adreslerini bulmak için, Avrupa Parlamentosu’nun web sitesine girin. 
     Hakaret etmeyin, sadece tepkinizi ve lütfen edebiyat yerine somut şekilde, kısaca görüşlerinizi yollayın. Hele önceden yazılmış metinler hazırlayıp, altına imza atmaya hiç kalkmayın. Komik oluruz. 
     Eminim rahatınızı bozdum. Hadi, kahramanlık edebiyatı yerine kolları sıvayalım. 
     
Baskın Oran’dan nefis bir yanıt      Eğer Türkiye’nin dış politikası ile ilgili iseniz... Eğer 1919-1980 döneminde neler yaşandığını, farklı açılardan öğrenmek istiyorsanız, Baskın Oran’a teşekkür edip, "Türk Dış Politikası" İletişim Yayıncılık- 
     Tel 0212 516 22 60 adlı yeni kitabını alın. 
     Tarihler alt alta dizilip, içerikten ve analizden uzak bir kronoloji değil. Anlatılan olay sırasındaki düşünce akımları, uluslararası hukuk, ekonomik ortamda veriliyor. Gazetecilerin olaya nasıl baktığını, hatta karikatürleri görebiliyorsunuz. 
     Durum böyle olunca da kendi değerlendirmenizi çok daha sağlıklı verilere dayandırabiliyorsunuz. 
     Ben kendi açımdan Baskın Oran’a teşekkür ediyorum. Özel ilginin yanısıra, dış politikayı üniversite öğrencilerinin de tartışabilecekleri bir düzeye indirebilmiş olmasından dolayı teşekkür ediyorum. 
     Bu arada, şimdiye kadar sır gibi kalmış veya eksik anlatılmış birçok çarpıcı olay da aydınlanıyor 

</TEXT>
</DOC>
