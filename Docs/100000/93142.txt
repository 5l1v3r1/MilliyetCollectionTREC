<DOC>
<DOCNO> 93142 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/01/son/soneko16.html </URL>
<DATE> 2002/07/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Milli Takım'ın başarısı hatıra para oldu... 
</HEADLINE>
<TEXT>

     Darphane ve Damga Matbaası Genel Müdürlüğü'nün, Milli Futbol Takımı'nın Dünya Kupası'nda elde ettiği 3.'lüğü ebedileştirmek amacıyla hazırladığı hatıra para satışa 
     sunuldu. 
     Darphane ve Damga Matbaası Genel Müdürü Tuğrul Bilen Ünal, hatıra paranın tanıtımı amacıyla düzenlediği basın toplantısında, 15 milyon liradan satılan hatıra paradan en fazla 300 bin adet basılacağını söyledi. 
     Önemli ulusal ve uluslararası olaylara ilişkin hatıra para basımının Darphane'nin görevlerinden biri olduğunu ifade eden Ünal, Türk Milli Takımı'nın şampiyonada yakaladığı başarı karşısında kendilerinin hiç tereddüt etmeden hatıra para çıkarmaya karar verdiklerini bildirdi. Ünal, şunları kaydetti 
     ''Biz de takımın başarısıyla ilgili yerinde bir öngörü yaparak, aslında en az 6-8 hafta gerektiği halde, son 12 gün çalışanların yoğun temposuyla Milli Takım'ın başarısını simgeleyen paraları bugüne yetiştirdik ve satışa sunduk. 
     925 ayar gümüş üzerine Türkiye'de ve belki de dünyada ilk kez 
     hatıra para mine işlemeli olarak çıkarıldı. 15 milyon liradan satışa sunulan hatıra paralardan en fazla 300 bin adet basılacak. Şu anda elimizde bin tane var. Çok talep görse de 300 binden fazla çıkarılmayacak.'' Ünal, 38 milimetre çapında, klasik standartta 1 ons ağırlık üzerine 1.1 gram bayrak gümüşü ilave edilerek hazırlanan, mine işlemeli hatıra paralarda 8-8.5 milyon liralık değerli maden bulunduğunu söyledi. Minenin çok yüksek ısıda sertleşen, üretimi çok zor olan ve ancak iyi rozet ile nişanlarda kullanılan bir madde olduğuna işaret eden Ünal, Darphane'nin, mine işlemesi zor olsa da şu anda talebi karşılayabileceğini ifade etti. Ünal, ön yüzünde ortadaki Türk bayrağının etrafında ''Türkiye Cumhuriyeti Dünya Futbol Şampiyonası Üçüncü'' yazılı, arka yüzünde ise ortada yer alan topun etrafında 23 kişilik Milli Takım futbolcuları ile Teknik Direktör Şenol Güneş ve Futbol Federasyonu Başkanı Haluk Ulusoy'un isimlerinin yer aldığı hatıra paraların Darphane Mağazası, Darphane Acentesi ve Ankara'da bulunan Hazine Vakfı'na ait mağazada satışa sunulduğunu bildirdi. Ünal, Milli Takım ile ilgili basılan paranın Darphane'nin çıkardığı 280. hatıra para olduğunu ifade etti. Ünal, Darphane ve Damga Matbaası'nın çıkardığı ''Binyılın Türkleri'' ve ''Kuşlar'' serisinin en çok satış yapan paralar olduğunu vurgularken, 2 ay sonra da elips şeklinde 13 çiçekten oluşacak ''Türkiye'nin Çiçekleri'' serisinin satışa sunulacağını kaydetti. 
     





</TEXT>
</DOC>
