<DOC>
<DOCNO> 50121 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/02/spor/aspo.html </URL>
<DATE> 2001/11/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Kıyamet koptu 
</HEADLINE>
<TEXT>

Galatasaray’da Eren Talu’nun, Levent Soylu’yu köstebek ilan etmesiyle başlayan kavga Milano’ya sıçradı. Camiayı sarsan olay yüzünden Fatih Terim ile Ali Dürüst birbirine girdi 
     ÖZEL HABER HALİL ÖZER 

     Sır gibi saklandı 
     SARI - Kırmızılı takım, Şampiyonlar Ligi zaferini çılgınca kutlarken, medyadan sır gibi saklanan büyük bir kavga su yüzüne çıktı. Yönetimde daha önce tartışılan "İçimizde köstebek var" iddiasının ardından, yönetici Eren Talu’nun, Levent Soylu’yu "Haber uçurmakla" itham etmesi ortalığı karıştırdı. Galatasaray camiasında kulaktan kulağa gezinen bu "soğuk savaş" sonunda Milano’ya da sıçradı ve bir yemekte bulunan Fatih Terim ile eski yönetici Ali Dürüst birbirine girdi. 
     
     Mektupla yanıt 
     YÖNETİMİN bir toplantısında, gizli konuların camiaya aktarılması konusunda yaşanan sıkıntı dile getirildi. Bu zirvenin ardından yönetici Eren Talu’nun, Asbaşkan Levent Soylu’nun eski yönetici Ali Dürüst’ün yakın arkadaşı olduğunu, bu nedenle kendisine haber uçurduğunu iddia etmesi ile ortam gerginleşti. Talu’nun bu iddiasını her yerde tekrarlaması üzerine çılgına dönen Soylu, yönetime "zehir zemberek" mektup yazdı ve Başkan Mehmet Cansun, Fatih Altaylı ile Eren Talu’ya gönderdi. 
     
     Yemekte tartışma 
     SOYLU’NUN, Eren Talu’yu hedef alarak sert bir dille yazdığı mektup, yönetimde yankı buldu. Bunun üzerine havanın daha fazla elektriklenmesini istemeyen Başkan Mehmet Cansun devreye girdi ve ortamı yumuşattı. Ancak olay, daha külleri soğumadan, bu kez beklenmedik bir yerde yeniden alevlendi. İki hafta önceki İnter - Milan maçı öncesinde Milano’daki bir balıkçı restorantında Fatih Terim ve Ali Dürüst eşleri ile birlikte buzları eritmek için dostluk yemeğinde bir araya geldiler. 
     
     Terim’den tepki 
     MİLANO’DAKİ yemeğe Ali ve Osman Dürüst ile eşleri Arzu ve Nilgün Dürüst’ün yanı sıra Eren Talu da katıldı. Oldukça sıcak havada başlayan yemek, Fatih Terim’in Levent Soylu’yu, mektubunu gündeme getirerek, eleştirmesi ve tepki göstermesi üzerine gerginleşti. Ancak Dürüst ailesinin, yakın arkadaşları Soylu’nun aleyhine konuşulması üzerine "Burada olmayan biri hakkında konuşamazsınız" demesiyle ortalık karıştı. Fatih Terim de sert yanıt verince, masada fırtına koptu. 
     
     "Sizleri ben yarattım" 
     ALİ Dürüst’ün "Sizin olmadığınız bir ortamda aleyhinize konuşurlarsa aynı tepkiyi gösterirdik" sözü tartışmayı alevlendirdi, eski defterler açıldı. Fatih Terim’in, Dürüst’e "Sizleri ben yarattım" diye konuşması bardağı taşırdı. Ali Dürüst’ün "Böyle bir şey olmadı. Unutmayın ki, maaşınızı bu kulüp ödedi" yanıtını verdi. Dürüst ve eşi masadan kalkmaya hazırlanırken, Terim’in eşi Fulya devreye girdi ve ortamı yumuşatmaya çalıştı. Ama ilerleyen saatlerde esen soğuk rüzgarlar dinmedi. 
     
Yönetimden son uyarı      GALATASARAY yönetimi, para sorunu yaşanan dönemde kendileriyle takım adına konuşan Arif, Hakan ve Suat’ı uyaracak. Bursaspor maçı sonrasında eşleriyle birlikte yemeğe alınacak üç oyuncunun kulağı çekilecek ve "Bundan sonra böyle yanlışlar beklemiyoruz" denilecek. 
     



 SPOR 
























</TEXT>
</DOC>
