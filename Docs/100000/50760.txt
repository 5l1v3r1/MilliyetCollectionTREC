<DOC>
<DOCNO> 50760 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/05/son/sonspo17.html </URL>
<DATE> 2001/11/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Yasemin Dalkılıç yeni rekor deneyecek 
</HEADLINE>
<TEXT>

     ''Malzeme destekli sabit ağırlıkla serbest dalış'' kategorisinde 30 Ekim'de Yunanistan'ın İstanköy Kos 
     Adası'nda rekor kırma girişimini hava muhalefeti nedeniyle erteleyen Yasemin Dalkılıç, çarşamba günü bu kez Bodrum'da dalış yaparak, rekor kırmayı deneyecek. 
     Dalkılıç'ın bundan 2 yıl önce 7 Kasım 1999'da aynı kategoride 68 metreye dalarak ilk dünya rekorunu kırdığı, daha sonra ABD'li Tanya Streeter'in 70 metreye dalmayı başararak bu rekoru ele geçirdiği bildirildi. Bodrum Yalıçiftlik açıklarında sadece ''palet'' desteği alarak 72 metreyi deneyecek Dalkılıç, ilk dünya rekorunun 2. 
     yıldönümünde Streeter'in rekorunu geliştirmeyi amaçlıyor. 
     
     Sevinç'e yanıt 
     Bu arada Sualtı Sporları Federasyonu Başkanı Harun Sevinç'in, ''kırdığı rekorların geçerlilik taşımadığına'' ilişkin iddialarına karşılık yazılı açıklama yapan Yasemin Dalkılıç, rekor dalışları için federasyona başvurmasına gerek olmadığını bildirdi. 
     Dalkılıç, açıklamasında şu görüşlere yer verdi 
     ''Sualtı Federasyonu ve bağlı bulunduğu Uluslararası Sualtı Sporları Federasyonu CMAS , serbest dalış sporunda bir kural bütününe sahip değildir. Teknik olarak beni sualtı sporları federasyonunun bir sporcusu kabul etmeleri bile mümkün değil. CMAS, tek disiplinde yarışma düzenlemektedir, bunda da çok eksiktir. Diğer kuruluşlar bu konuda ön plana geçmiştir.'' Kendisinin, Serbest Dalış Kuralları ve Eğitim Birliği'nin FREE 
     reklamını yaptığına ilişkin iddiaların da gerçekle bağdaşmadığını vurgulayan Dalkılıç, şunları kaydetti ''FREE kar sağlamayan, gönüllü bir kuruluştur, şirket değildir. Rekor tescili için sporcunun ne FREE'ye, ne de hakemlere para ödemesi gerekmiyor. Eğer Quantum firmasının desteği olmasaydı, federasyonun engellemesi nedeniyle, dünya çapındaki başarılarla Türkiye'nin adını duyuramamış olacaktım.'' Sualtı Sporları Federasyonu'nun bu spordaki gelişmeleri takip etmekte bile güçlük çektiğini ileri süren Dalkılıç, kırdığı rekorların CNN, NBC, BBC, Eurosport gibi dünyaca ünlü kanallarda gösterilmesinin, uğradığı haksızlıklara karşın Türkiye'nin ismini başarılarla dünyaya duyurduğunu vurgalayarak, bu rekorların öneminin zaman içinde daha iyi anlaşılacağını kaydetti. 
     






</TEXT>
</DOC>
