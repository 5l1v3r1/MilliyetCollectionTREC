<DOC>
<DOCNO> 96230 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/17/spor/ygokce.html </URL>
<DATE> 2002/07/17/ </DATE>
<TIME>  </TIME>
<AUTHOR> ATTİLA GÖKÇE  </AUTHOR>
<HEADLINE>
Top Lucescu’da 
</HEADLINE>
<TEXT>

     Yüzüncü yılını onur ve gururla kutlamaya hazırlanan Beşiktaş, öyle görünüyor ki, lige bu yıl da "sakat" girecek. İlhan’ın meniskus yırtığı, Ahmet Dursun’un kaval kemiği ödemi ve Bayram’ın beklenmeyen sakatlığı elbette Lucescu’nun ve yönetimin işini zora soktu. 
     Beşiktaş, paralı yöneticilerin ve zenginlik gösterisinin merkezi olan bir kulüp değil. Öyle olsaydı kuşkusuz hemen hızlı adımlarla avrupadan, içeriden en pahalı adamlarla çözüm bulunur, adeta gösteri yapılırdı. 
     Bilineni kimseden saklamamalı...Beşiktaş’ta para aslanın ağzında. Ayrıca para harcayıp gaza gelerek gösteri yapmanın da alemi yok. 
     Sanırım bu olay Lucescu’nun hocalık kalitesini test etmek üzere iyi bir fırsat yaratabilir. Rumen hoca sağlam bir durum tespiti yaptıktan sonra gereken önlemleri alacaktır. Ya eldekilerle çok iyi sistem, teknik - taktik donanımı yaratarak ligin ilk haftalarına direnen, sağlam yedeklerle çıkacak ya da kulübü finansal darbelerden uzak tutarak kendi ülkesine Romanya’nın ucuz kaynaklarına yönelecektir. En çok bir yıllık kiralık adam sözleşmeleriyle bu bir aylık geçici sakatlık dönemini atlatacak çareleri bulabilir. 
     Beşiktaş yönetimi, haftalardan beri yetersiz transfer yapmakla eleştiriliyor. Kadronun süper adamlarla güçlendirilmesi öneriliyor. İstemenin sonu yok. Ama gerçekler de ortada. Ligde hangi takım önünü görebiliyor ki, Beşiktaş görsün. Kulübü maceraya sürükleyecek heveslerin, hayalciliklerin zamanı değil. Bu belirsizlik ortamını aşmanın iki çaresi var. Ya para, ya akıl. Keşke ikisi bir arada olsaydı. Ama mümkün değil. Para olmadığına göre, aklınızı kullanacaksınız. Akıl, duyguya uzak durur. Heyecana gelmez. Romantizmi sevmez. Duygular sıcak, akıl soğuktur. 
     Beşiktaş, akıllı ve soğukkanlı davranıp Lucescu ile acil önlemler almalıdır. 
     
     



 SPOR 

























</TEXT>
</DOC>
