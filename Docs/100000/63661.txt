<DOC>
<DOCNO> 63661 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/23/dunya/dun02.html </URL>
<DATE> 2002/01/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Putin’den Kuğu Gölü’ darbesi 
</HEADLINE>
<TEXT>

Kremlin’i eleştiren tek kanal olan TV-6 da sonunda kapatıldı 
     CENK BAŞLAMIŞ Moskova 

     Rusya’nın en büyük özel kanalı TV - 6, iktidarla giriştiği çekişmenin sonunda mahkeme kararıyla kapatıldı. 
     Daha önce kapatılan NTV kanalından ayrılan gazetecilerin kurduğu TV - 6’nın yayınına önceki gece yarısı son verildi ve aynı frekanstan önce ünlü Kuğu Gölü balesi, ardından da spor programları gösterildi. 
     Mahkeme, Kremlin’le ters düşen ünlü işadamı Boris Berezovski’nin sahibi olduğu kanalın mali yapısındaki sorunları gerekçe göstererek iflasını ilan etmişti. TV - 6’nın Genel Yayın Yönetmeni Yevgeniy Kiselyov, kararın siyasi olduğunu savunurken, internet üzerinden yayına devam edeceklerini, haber bültenlerini Eho Moskvı radyosundan vereceklerini, ayrıca programları kasete çekerek halka ulaştıracaklarını açıkladı. Kanal, dört büyük istasyon içinde iktidarı eleştiren tek kuruluştu. 
     



 DÜNYA 















</TEXT>
</DOC>
