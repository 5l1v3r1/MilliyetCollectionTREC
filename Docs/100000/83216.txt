<DOC>
<DOCNO> 83216 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/10/son/sondun08.html </URL>
<DATE> 2002/05/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Nativitas Kilisesi'ndeki kuşatmanın kronolojisi 
</HEADLINE>
<TEXT>

     Beytüllahim'deki Milad Kilisesi'nde 5 hafta süren İsrail kuşatması sona erdi. 
     2 Nisan İsrail ordusu, ''koruyucu duvar'' operasyonunun dördüncü 
     gününde ''terörizmle'' suçlanan Filistinlileri tutuklamak için Beytüllahim'e girdi. 3 Nisan Ordu, silahlı Filistinlilerin Milad Kilisesi'ne sığındıklarını açıkladı. Kiliseye sığınanlar, otuzu silahlı Filistinli ve otuzu din adamı olmak üzere yaklaşık 250 kişi olarak belirtildi. Kiliseyi kuşatma altına alan ordu, içeridekilere teslim olmaları için görüşme önerdiğini açıkladı. 6 Nisan Vatikan, kan dökülmeden kuşatmanın kaldırılması amacıyla bir plan önerdi. 7 Nisan Ordu, içerideki Filistinlilerin teslim olması için hoparlörlerle çağrıda bulunmaya başladı. 8 Nisan Vatikan, İsrail'den kutsal yerlerdeki ''statükoya'' uymasını ve Beytüllahim'deki durumu açıklamasını istedi. Kilisedeki Filistinlilerden biri vurularak öldürüldü. 10 Nisan İsrail askerleri, kilisenin yanındaki binada bulunan bir Ermeni keşişi yaraladı. 12 Nisan Kilisede bulunan Filistinliler, Luther Kilisesi'nin mesajı aracılığıyla BM Genel Sekreteri Kofi Annan ve Papa İkinci Jean Paul'e çağrıda bulundular. 13 Nisan Kudüs'teki Hıristiyan Kiliseleri temsilcileri, ABD Dışişleri Bakanı Colin Powell'e bir çözüm planı sundu. İsrail askerleri, bir Filistinli polisi öldürdü. 14 Nisan İsrail Başbakanı Ariel Şaron, Kilise'de bulunan ve İsrail tarafından aranan Filistinlilerin sürgüne gönderilmesi veya İsrail'de yargılanmaları seçeneğini getirdi. 15 Nisan Şaron, İsrail ordusunun, Beytüllahim ile Filistin lideri Yaser Arafat'ın Ramallah'daki karargahı çevresi hariç, 29 Mart'tan beri işgal ettiği Batı Şeria'daki Filistin kentlerinden çekileceğini açıkladı. 21 Nisan İsrail askerlerinin koyduğu merdiven yardımıyla kiliseden beş Filistinli kaçtı. 22 Nisan Kilisede bulunan silahlı Filistinliler ile İsrail askerleri arasında yaklaşık 45 dakika süren bir çatışma çıktı. 23 Nisan İsrail ile Filistin arasındaki görüşmelerden bir sonuç çıkmadı. Üç Ermeni Papaz kiliseden çıktı. 25 Nisan Dokuz Filistinli ile iki ceset kiliseden çıkarıldı. İsrail ile Filistinli heyetler arasında yapılan dördüncü görüşmeler de başarısızlıkla sonuçlandı. 28 Nisan Bir Filistinli vurularak öldürüldü. 29 Nisan İsrail askerlerinin ateşinin durdurulması ve kilisede bulunanlara gıda yardımı yapılmasını isteyen Filistinli görüşmeci heyeti görüşmeleri askıya aldı. 30 Nisan Kiliseden 26 kişi çıktı. 1 Mayıs Kilisenin çevresinde şiddetli çatışmalar yaşandı ve kilisenin yanındaki binaların içinde iki yangın çıktığı belirtildi. 2 Mayıs Kilisenin ''Tanrı ile inananlara geri verilmesi'' için bölgeye gelen Papa'nın özel görevlisi Kardinal Roger Etchegaray, İsrail Cumhurbaşkanı Moşe Katsav ve Yaser Arafat ile görüştü. On barış gönüllüsü kuşatmayı delerek kiliseye girmeyi başardı. Meydana gelen çatışmada Filistinli bir güvenlik görevlisi öldürüldü. 3 Mayıs Dört Filistinli polis kiliseden çıktı ve teslim oldu. 4 Mayıs Ortodoks paskalyası dolayısıyla Kudüs'teki Kıyame Kilisesi'nden ''kutsal ateşi'' getiren üç Papazın kiliseye girmelerine izin verildi. Askerler tarafından vurularak yaralanan bir Filistinli öldü. 5 Mayıs Kilisedeki Filistinliler, halen içeride bulunan 123 kişinin isimlerinin bulunduğu bir listeyi Avrupalı bir görüşmeciye teslim ettiler. 6 Mayıs Görüşmeciler, İsrail tarafından aranan 13 Filistinlinin İtalya'ya sürgüne gönderilmesini, diğer 26'sının uluslararası kontrol altında hapsedilmesi için Gazze'ye nakledilmesi ve diğer 84 kişinin de serbest bırakılmasını öngören plan çerçevesinde bir anlaşmaya varma girişiminde bulundular. 7 Mayıs İtalya Dışişleri Bakanlığı, söz konusu 13 Filistinliyi istemediklerini açıkladı. 9 Mayıs AB dönem başkanlığını yürüten İspanya, İsrail'in ''terörist'' olarak kabul ettiği 13 Filistinlinin akıbetiyle ilgili bir anlaşmaya varıldığını açıkladı. Anlaşma uyarınca, AB bu Filistinlileri kabul edecek ülkeler konusunda Pazartesi bir karara varıncaya kadar 13 Filistinlinin Kıbrıs Rum Kesimi'ne gideceği belirtildi. 10 Mayıs Kilisedeki kuşatma kaldırıldı ve içeridekiler dışarı çıkmaya başladı. 
     





</TEXT>
</DOC>
