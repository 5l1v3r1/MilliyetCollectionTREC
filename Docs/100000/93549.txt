<DOC>
<DOCNO> 93549 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/03/son/sontur18.html </URL>
<DATE> 2002/07/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Aziz Yıldırım'ın babası cezaevinde tedaviyi kabul etmedi 
</HEADLINE>
<TEXT>

     Balıkesir'in Edremit İlçesi'ne bağlı Akçay Beldesi'ndeki villasında, eşi Tülin Yıldırım'ı öldürdüğü iddiasıyla tutuklanan Fenerbahçe Kulübü Başkanı Aziz Yıldırım'ın babası Şefik Yıldırım'ın, rahatsızlanması üzerine kaldırıldığı Balıkesir Devlet Hastanesi'nde tedaviyi kabul etmediği bildirildi. 
     Balıkesir Devlet Hastanesi Başhekimi Akif Sarıçiçek, karın ve gögüs bölgesindeki ağrılar nedeniyle hastaneye getirilen Şefik Yıldırım'ın, yapılan ilk tahlillerde üre ve şekerinin yüksek çıktığını söyledi. 
     Bunun üzerine, Yıldırım'a tomografi ve ultrason çekimi yapılmasına karar verildiğini belirten Sarıçiçek, hastanın,''Hiçbir şekilde tedavi kabul etmiyorum. Beni cezaevine geri gönderin'' diyerek, kendisini çekime götürmek isteyen görevlilere karşı çıktığını bildirdi. 
     Israrla avukatının yanına çağrılmasını isteyen Şefik Yıldırım'a, ''Tedavi ve tetkik kabul etmediğine dair'' tutanak imzalattırıldığını anlatan Sarıçiçek, şu anda hastanede bulunan Yıldırım'ın durumuyla ilgili kararın adli mercilerce verileceğini kaydetti. 
     Şefik Yıldırım, 18 Mayıs'ta Edremit İlçe Emniyet Müdürlüğü'nü telefonla arayarak, Akçay'daki villasında eşi Tülin Yıldırım'ı av tüfeğiyle öldürdüğünü söylemiş, daha sonra da polise teslim olmuştu. 
     





</TEXT>
</DOC>
