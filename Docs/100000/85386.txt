<DOC>
<DOCNO> 85386 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/22/spor/spo01.html </URL>
<DATE> 2002/05/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Denizde pazarlık 
</HEADLINE>
<TEXT>

Siyah - Beyazlı yöneticiler ve Teknik Direktör Lucescu, dün Fransa’da Nouma ile bir yatta saatlerce konuştular. Uzun süren sohbetler ve pazarlık sonunda yıldız futbolcu ile her konuda anlaşmaya varıldı 
     VEDAT DANACI 

     Nouma dünden razı 
     SİYAH - Beyazlı yöneticiler ve Teknik Direktör Mircea Lucescu, dün Fransa’da Pascal Nouma ile yatta bir araya geldiler. Cannes kentinin Cote D’Azur sahilindeki buluşmada Lucescu, Nouma ile baş başa yaklaşık bir saat görüştü. Fransız yıldız, "Beşiktaş’a mutlaka gelmek istiyorum. Taraftarını çok özledim. Eski hatalarımı tekrarlamayacağım. Basına karşı da dikkatli olacağım" diye konuştu. Nouma, maç başına 30 bin dolara da "Tamam" dedi. 
     
     Lucescu temkinli 
     RUMEN hoca, Nouma’ya sakatlığı ve geçen sezon uzun süre oynamaması konusundaki tereddütlerini de dile getirdi. Marsilya’daki hocasıyla sorunları bulunduğunu belirten yıldız futbolcu, sağlığının iyi olduğunu, bonservis sorununu ise kulübüyle konuşarak çözeceğini sözlerine ekledi. Bunun üzerine Mircea Lucescu oldukça rahatlarken, Siyah - Beyazlı yöneticiler alternatif olarak Lesanovic ve Detanovic’in menajerlerinden de bilgi aldılar. 
     
     Mondragon işi bitiyor 
     BEŞİKTAŞLI yöneticiler Yıldırım Demirören, İbrahim Altınsay ve Kıvanç Oktay, bugün saat 11 00’de Metz Kulübü Başkanı ile masaya oturarak bu transfere de son noktayı koymaya çalışacaklar. Siyah - Beyazlı yetkililer, bu konuda pek fazla detay vermeye yanaşmazken, Fransız Kulübü ile büyük ölçüde anlaşmaya varıldığı ve bugün artık Lucescu’nun da ısrarla istediği Kolombiyalı kalecinin Beşiktaş’ın malı olabileceği öğrenildi. 
     
"10" numara Ahmet’in      MENAJER Sinan Engin, Sergen ile Ahmet Dursun arasındaki "10" numaralı forma konusunun fazla büyütülmemesi gerektiğini söyledi. Engin, iki futbolcunun aralarında uzlaşacağına inandığını dile getirip, "Şu an 10 numaralı forma Ahmet’indir. Sergen de O’nun ağabeyi sayılır. Eğer Ahmet bu formayı ağabeyine verirse olur, vermezse de kendi giyer. Ancak çok polemik olursa bu formayı ikisine de giydirmeyiz" diye konuştu. 
     
Tutuldum      Rüya aleminde 
     BEŞİKTAŞ’IN yeni transferi Zafer imza töreninde yaşadıklarını hayatı boyunca unutmayacağını söyledi. Siyah - Beyazlı kulübe gelerek en büyük hayalini gerçekleştirdiğini açıklayan yıldız futbolcu, "İmza atarken o kadar heyecanlandım ki, o anı anlatamam. Dilim tutuldu, konuşamadım. Çok mutluyum derken bile zorlandım" diye konuştu. 
     
     "Forma kapacağım" 
     "LUCESCU gibi tecrübeli bir teknik adamla çalışmak keyifli olacak. Türkiye’yi ve Türk futbolcusunu tanıması büyük avantaj. Şampiyonluğa koşacak olan takımda kulübede oturmak istemiyorum. Çok çalışıp formayı kapacağım. Kuruluşumuzun 100. yılında şampiyonluk kutlamalıyız. Beşiktaş taraftarını mutlu edecek bir performans göstereceğim" yorumunu yaptı. 
     
Kaan Dobra bekleniyor      TRANSFERDE fırtına gibi esen Beşiktaş’ın bugün de Kocaelisporlu Kaan Dobra ile imza atacağı öğrenildi. Gençlerbirliği’nden Tolga’nın yarın mukavele yapacağı açıklanırken, Ankaragücü’nden Niyazi ve Denizli’de kiralık oynayan Gaziantepsporlu Alper’in de cuma günü Siyah - Beyazlı takımla işi bitirmesi bekleniyor. 
     
Ümit, Gençler’e imza atıyor      YÖNETİM ile yaptığı görüşmelerden netice alamayan Ümit dün Ankara’da Gençlerbirliği teknik direktör Ersun Yanal ile bir araya geldi. Yanal’ın teklifini kabul eden yıldız futbolcunun bugün imza atacağı öğrenildi. Öte yandan Erman’ın da Trabzonspor ile görüştüğü bildirildi. 
     
Mutlu son      BEŞİKTAŞ, Sergen ve Serdar’dan sonra Trabzonsporlu Zafer’i de renklerine kattı. Tecrübeli futbolcu, Akaretler’de bulunan kulüp binasında yönetici Haşmet Kürüm ve menajer Sinan Engin’in hazır bulunduğu törende kendini iki yıllığına Siyah-Beyazlı renklere bağlayan ön sözleşmeyi imzaladı. 
     



 SPOR 























</TEXT>
</DOC>
