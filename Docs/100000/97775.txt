<DOC>
<DOCNO> 97775 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/24/son/sontur10.html </URL>
<DATE> 2002/07/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Depremzedeler, kalıcı konutlarını kiraya veriyor 
</HEADLINE>
<TEXT>

     Adapazarı'nın Karaman Mahallesi'nde, Marmara depremi sonrası Bayındırlık ve İskan Bakanlığı'nca yaptırılıp hak sahiplerine dağıtılan konutların büyük bir bölümü kiraya veriliyor. Eski mahallelerinden ayrılmak istemeyen depremzedeler, konutlarını kiraya vermeyi tercih ederken, deprem konutlarına en büyük ilgi öğrencilerden geliyor. 
     Emlak Komisyoncuları Odası Başkanı Keramettin Uçak, depremzedelerin büyük bölümünün kiraya verdiği konutlara yoğun talep olduğunu söyledi. 
     Sakarya'da ikinci bir üniversitenin açılma çalışmalarının sürdüğünü de anımsatan Uçak, şöyle konuştu 
     ''Karaman Mahallesi'ndeki konutlarını teslim alan 4 bin civarında aile, ikinci bir üniversitenin açılmasını sabırsızlıkla bekliyor. Bu üniversite açıldığında, bölgede boş konut kalması mümkün değil. Adapazarı-Karaman arasındaki bağlantı yolu da tamamlandığında, bölge cazibe merkezi olacak ve öğrenciler tarafından öncelikli olarak tercih edilecek. Konutlara yerleşen 2 bin 660 aileden önemli bir bölümü kiracı. Boş konutların da okul sezonuyla birlikte dolacağını tahmin ediyoruz.'' Konut kiralarının aylık 80 ile 100 milyon arasında değiştiğini ifade eden Uçak, ''Adapazarı halkı, genelde doğduğu ve büyüdüğü mahallede oturmayı tercih ediyor. Bu yüzden, deprem konutlarının kiraları da uygun. Karaman Mahallesi'nin modern yapıya sahip olması, kiracı bulmayı kolaylaştırıyor'' diye konuştu. 
     





</TEXT>
</DOC>
