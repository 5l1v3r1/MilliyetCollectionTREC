<DOC>
<DOCNO> 77621 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/10/son/sonspo28.html </URL>
<DATE> 2002/04/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe, "Ulusoy'a karşı" Kulüpler Birliği'nden destek istedi 
</HEADLINE>
<TEXT>

     Kulüpler Birliği Vakfı, gündemindeki konuları görüşmek için Ankara'da biraraya gelirken, Fenerbahçe Kulübü Başkanvekili Nihat Özdemir, Futbol Federasyonu Başkanı Haluk Ulusoy'un görevden uzaklaştırılması için diğer kulüplerden destek istedi. 
     Nihat Özdemir, yaklaşık 4 saat süren, Birinci Süper Lig takımlarının başkan ve yöneticilerinin katıldığı toplantıda yaptığı konuşmada, Haluk Ulusoy yönetimindeki federasyon yönetiminden rahatsız olduklarını söyledi. 
     Başkanvekili Özdemir, toplantı sonrasında yaptığı açıklamada ise şunları söyledi 
     ''Artık bıçak kemiğe dayandı. Haluk Ulusoy'un görevden gitmesini istiyoruz. Kulüpler Birliği'nden bu konuda destek istiyoruz. Futbol Federasyonu'nun tutumundan ve yönetim tarzından rahatsızlığımı aktardım. Herkes rahatsız. Ligden düşmeye yakın olanlar da, düşme sorunu olmayanlar da rahatsız. Benim gözlemim bize büyük destek var. 
     Birçok kulüp bizimle aynı düşüncede.'' 
     
     Şike ve yolsuzluk konuşulacak 
     Kulüp başkan ve yöneticilerini katıldığı toplantıda, hakemlerin büyük hatalar yaptıkları ileri sürülürken, hataları nedeniyle birçok kulübün ve futbolcunun emeklerinin boşa gittiği savunuldu ve önlem alınması istendi. 
     Öte yandan Kulüpler Birliği Vakfı temsilcileri, Futbol Federasyonu temsilcileri Nüzhet Kiper Bağış ile Özcan Şepik'e, alınan kararları bildirirken, tarihinin daha sonra belirleneceği ve Birinci Süper Lig'de mücadele eden takımların başkanlarının mutlaka katılmaları istenen bir toplantı düzenleneceği açıklandı. 
     Kulüpler Birliği Vakfı toplantısında, 25 Nisan Perşembe günü yapılacak olan UEFA seçimlerinde aday olacağını açıklayan Şenes Erzik'in desteklenmesine oybirliğiyle karar verildiği kaydedilirken, Birinci Süper Lig maçlarını yayınlayan önceki yayıncı kuruluşun borçlarının tahsil edilmesi için Futbol Federasyonu'nun bir an önce harakete geçmesinin istenmesine karar verildi. 
     Öte yandan kulüp başkanlarının katılacağı tohplantıda ise görüşülecek konular şöyle belirlendi 
     ''Son günlerde toplumu rahatsız eden şike ve yolsuzluk konularının görüşülmesi, stat anarşisine karşı uygulanan yaptırımların ve gelecek sezonda yapılması gerekenlerin görüşülmesi, Antalyaspor'un yargıdaki şike çetesi davasına müdahil olma isteğinden vazgeçmemesi durumunda tescilinin silinmesi durumuyla karşı karşıya gelmesinin açıklığa kavuşturulması.'' 
     






</TEXT>
</DOC>
