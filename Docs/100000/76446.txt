<DOC>
<DOCNO> 76446 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/04/son/sonspo19.html </URL>
<DATE> 2002/04/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Trabzonspor'da Hakem Uzun'a büyük tepki.. 
</HEADLINE>
<TEXT>

     Birinci Süper Futbol Ligi'nin erteleme maçında Galatasaray'a sahasında 2-0 yenilen Trabzonspor'da, maçın hakemi Bülent Uzun'a büyük tepki var. 
     Kulüp basın sözcüsü Mehmet Ongan, karşılaşmanın hakemi Bülent Uzun'un ilk 3 dakikada haksız bir biçimde Galatasaray lehine çaldığı düdüklerle art niyetini belli ettiğini savundu. 
     Ongan, maçın sert bir biçimde başlamasına hakem Uzun'un seyirci kaldığını belirterek, ''Topun oyunda kalma oranı sedyenin oyunda kalma süresinden neredeyse daha azdı. Bu kadar sertliğin gösterildiği maçta, hakem oyunu kontrol altına alamadı. Daha sonra da verdiği yanlı kararlarla yenilgimizde büyük rol oynadı'' dedi. 
     Bu sezon deplasmanda Galatasaray ile yaptıkları karşılaşmada Mutlu Çelik'in art niyetli kararlarıyla yenildiklerini ileri süren Ongan, ''Bu kez Mutlu Çelik yoktu ancak 3 yardımcısı vardı. 
     Galatasaray-Gençlerbirliği maçında kaleci Mondragon'u atmayıp Cafer'i oyundan atan Bülent Uzun'dan objektif bir maç yönetmesini beklemek hayalcilik olurdu'' diye konuştu. 
     Galatasaray karşısında aldıkları yenilginin, UEFA Kupası'na katılma şansını küçültmediğini de ifade eden Ongan, şöyle konuştu 
     ''Eğer Galatasaray'ı yenseydik, UEFA Kupası'na katılma konusunda büyük bir avantaj yakalayacaktık ancak olmadı. Ligde kalan maçlarımızı kazandığımız taktirde UEFA Kupası'na katılma şansını yakalabiliriz. 
     Ligde önümüzde bulunan Bursaspor'un da puan kaybetmesini bekleyeceğiz. 
     Rakibimizin bu hafta Çaykur Rizespor deplasmanından puan kaybedeceğini umuyoruz.'' 
     
     Antalyaspor maçı hazırlıkları başladı 
     Trabzonspor, Antalyaspor ile hafta sonunda deplasmanda yapacağı karşılaşmanın hazırlıklarına başladı. 
     Teknik direktör Hans Peter Briegel yönetiminde Mehmet Ali Yılmaz Tesisleri'ndeki çalışmaya, sakatlıkları bulunan Bushaj ve Jarro katılmazken, hafif sakatlıkları bulunan Hami ile Kürşat kondisyon salonunda çalıştı. 
     Antrenmanda, Galatasaray maçında 90 dakika forma giyen oyuncular hafif bir çalışma yaparken, diğer oyuncular ise koşunun ardından yarım alanda çift kale maç oynadı. 
     Trabzonspor, yarın yapacağı çalışmayla Antalyaspor maçının hazırlıklarını sürdürecek. 
     






</TEXT>
</DOC>
