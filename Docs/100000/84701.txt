<DOC>
<DOCNO> 84701 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/18/spor/spo08.html </URL>
<DATE> 2002/05/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Tarihi değiştirmek 
</HEADLINE>
<TEXT>

İspanya, en büyük futbol ülkelerinden biri olmasına rağmen, sadece Dünya dördüncülüğüne kadar çıkabildi. Bu kez hedefleri kupayı müzeye götürmek 
     Mahmet Demirkol 

     B GRUBU 
     "BİR geleneği yıkıp tarihi değiştirmek istiyoruz" diyor İspanya Teknik Direktörü Camacho. Dünya’nın en büyük futbol ülkelerinden biri olan İspanya sadece bir kez 1950’de 4.’lüğe çıkabilmişti, o kadar. Bu kez hedef kupayı kazanmak. 
     1998’de ilk turda elenen takımdan 2002 kadrosunda sadece 6 isim var. Ancak, yenilenmiş ve büyük golcülere sahip olan İspanya’nın ciddi bir savunma zaafı bulunuyor. Gerçi elemelerde hiç yenilmediler, ama kupa platformunda 34 yaşındaki Hierro ve 35’lik Nadal’a çok da güven verdikleri söylenemez. Belki başka bir ikili arayabilirler. Orta sahada güvenilir çalışkan ve savaşçı oyuncuları var. Ancak beyin görevinin, kulüp takımlarında Zidane’a, Figo’ya, Rivaldo’ya emanet edilmesi, bu alanda üst düzey oyuncu çıkmasını engelliyor. İstisna isim Mendieta’nın, Lazio’da çok kötü bir sezon geçirmesi ise Boğa’nın gücü hakkında kuşkular doğuruyor. Ama Tristan, Raul ve Morientes’in üstün formları tüm bunları bir kenara itebilir. 
     İspanya’nın en büyük avantajı üst eleme turlarda karşılaşacakları rakiplerin Portekiz, İtalya ve Almanya olması. Tarihi değiştirmek için nispeten iyi bir yol. Brezilya, Arjantin, İngiltere ve Fransa’dan daha iyi en azından. 
     
Yıldız adayı      Raul Blanco Gonzales 
     Son Avrupa şampiyonası’nda son dakikada kaçırdığı penaltı ile Fransa’nın bir üst tura çıkmasına neden olmuştu. Yıllardır Real’le Dünya futbol sahnesinde. 7 yıldır sürekli Bernabeu’yu sallıyor. Ama sadece 24 yaşında. Milli forma ile attığı 18 golle, İspanya tarihinin en golcü ismi Butragueno’ya 8 sayı uzaklıkta, ama önce kaptanı Hierro’yu 23 geçmeyi hedefliyor. 2001’de FIFA yılın futbolcusu sıralamasında 3. oldu. Üç İspanya şampiyonluğu ve üç Şampiyonlar Ligi şampiyonluğu kazandı. Elemelerde 8 maçta da 11’de sahaya çıkan tek oyuncu. Ve o Dünya Kupası’ndan başka bir şey düşünmüyor. 
     

</TEXT>
</DOC>
