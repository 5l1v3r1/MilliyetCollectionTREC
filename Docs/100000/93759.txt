<DOC>
<DOCNO> 93759 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/04/son/sontur29.html </URL>
<DATE> 2002/07/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Ekonomi zirvesi bitti... ''Seçim zamanında'' açıklaması yapıldı... 
</HEADLINE>
<TEXT>

     Başbakan Bülent Ecevit'in başkanlığında yapılan ve iki bölüm halinde gerçekleştirilen ''Ekonomi Zirvesi'' sona erdi. Uzun zirveden kısa bir açıklama çıktı ve liderler "seçim zamanında yapılacak" dedi. 
     Zirvenin piyasaları rahatlatmaya yetip yetmeyeceği henüz bilinmiyor ancak piyasa analistleri uzun süren zirveden daha radikal açıklamalar beklentisi doğduğunu belirtiyorlar. 
     Başbakanlık Resmi Konutu'nda saat 14.05'de başlayan zirveye, Başbakan Ecevit'in Cumhurbaşkanı Ahmet Necdet Sezer ile görüşmesi nedeniyle saat 15.50'de ara verildi. 
     İkinci bölümü saat 16.20'de başlayan toplantı, saat 17.50'de bitti. Toplantının ilk bölümü 1 saat 45 dakika, ikinci bölümü ise 1.5 saat sürdü. 
     Başbakanlık Resmi Konutu'ndaki toplantıya, MHP Genel Başkanı, Devlet Bakanı ve Başbakan Yardımcısı Devlet Bahçeli, ANAP Genel Başkanı, Devlet Bakanı ve Başbakan Yardımcısı Mesut Yılmaz, Devlet Bakanı ve Başbakan Yardımcısı Hüsamettin Özkan, Devlet bakanları Kemal Derviş ve Tunca Toskay, Maliye Bakanı Sümer Oral, DPT Müsteşarı Akın İzmirlioğlu, Hazine Müsteşarı Faik Öztrak, Maliye Bakanlığı Müsteşarı Ertan Dikmen, Merkez Bankası Başkanı Süreyya Serdengeçti, Bankacılık Düzenleme ve Denetleme Kurulu Başkanı Engin Akçakoca katıldı. 
     Ekonomi zirvesinden sonra yapılan açıklamada, AB konusunda daha etkin çalışılmasına, ekonomik programın kararlılıkla uygulanmasına ve seçimin zamanında yapılmasına koalisyon hükümetinin uyumu ve devamı konusunda kamuoyuna yanlış görüntü verilmemesine özen gösterileceği bildirildi. 
     
     Başbakanlık açıklamasının tam metni 

     Zirveye ilişkin Başbakanlık Basın Merkezi'nden yapılan yazılı açıklamada, ''Avrupa Birliğine uyum konusunda bugüne kadar katedilen yönde daha etkin çalışılmasına, bunun temeli olan ekonomik programın kararlıkla uygulanmasına, seçimin zamanında yapılmasına, koalisyon hükümetinin uyumu ve devamı konusunda kamuoyuna yanlış görüntü verilmemesine'' özen gösterileceği vurgulandı. 
     Açıklamada, ''ekonomi yönetiminde eşgüdüme daha fazla ağırlık verilmesine ve ekonomiyle ilgili bakanlık ve kuruluşların kısa zaman aralıkları ile toplanmasına karar verildiği'' de belirtildi. 
     Başbakan Bülent Ecevit'in başkanlığında yapılan Ekonomi zirvesi sonrasında yapılan açıklamada, ''Ekonomik program büyük ölçüde uygulanabilmiş ve özellikle makro ekonomik hedefler tutturulmuş veya olumlu yönde aşılmıştır'' denildi. 
     Başbakanlık Resmi Konutu'nda yapılan toplantının ardından Başbakanlık Basın Merkezi'nden yapılan açıklamada, toplantıda son ayların ekonomik gelişmelerinin kapsamlı bir biçimde ele alındığı ve Ocak-Mayıs döneminde, öngörülenin de üzerinde olumlu sonuçların alındığının teyit edildiği belirtildi. 
     Açıklamada, ilk 5 ay boyunca üretim, ödemeler dengesi ve enflasyondaki temel eğilimler, maliye ve para politikaları ile yapısal reformların artık olumlu sonuçlar vermeye başladığı ifade edildi. 
     Mayıs ayı sonundan itibaren, hem dünya finans piyasalarındaki Türkiye ile ilgili olmayan gelişmelerin hem de yurtiçi tartışmalardan kaynaklanan yeni bir belirsizlik ortamının yaratılmak istendiği vurgulanan açıklamada, daha sonra şu görüşlere yer verildi 
     ''Avrupa Birliğine uyum konusunda bugüne kadar katedilen yönde daha etkin çalışılmasına, bunun temeli olan ekonomik programın kararlıkla uygulanmasına, seçimin zamanında yapılmasına, koalisyon hükümetinin uyumu ve devamı konusunda kamuoyuna yanlış görüntü verilmemesine özen gösterilecektir. 
     Ekonomi yönetiminde eşgüdüme daha fazla ağırlık verilmesine ve ekonomiyle ilgili bakanlık ve kuruluşların kısa zaman aralıkları ile toplanmasına karar verilmiştir.'' 

     
</TEXT>
</DOC>
