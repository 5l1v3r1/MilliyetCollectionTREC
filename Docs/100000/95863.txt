<DOC>
<DOCNO> 95863 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/15/son/sontur06.html </URL>
<DATE> 2002/07/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Şiirlerin Efendisi son yolculuğunda... 
</HEADLINE>
<TEXT>

     İzmir Gürçeşme Huzurevi'nde rahatsızlanarak, kaldırıldığı Eşrefpaşa Belediye Hastanesi'nde yaşamını kaybeden ve ''Şiirlerin Efendisi'' olarak bilinen şair Ece Ayhan için Kültürpark İzmir Sanat'ta cenaze töreni düzenlendi. 
     Törene, Büyükşehir Belediye Başkanı Ahmet Piriştina, bazı ilçe belediye başkanları, Ece Ayhan'ın yeğeni Ece Deniz, şairler, Ayhan'ın huzurevinden arkadaşları ve belediye bürokratları katıldı. 
     Büyükşehir Belediye Başkanı Ahmet Piriştina, Ece Ayhan'ın son yıllarını İzmir'de geçirmiş olmasının, kendileri için mutluluk olduğunu belirterek, ''Sağlığıyla bizzat ilgilenen Başbakan Bülent Ecevit'in, son yıllarda, Ayhan İzmir'e taşındıktan sonra bizi görevlendirmesiyle ilişkimiz başladı. Zaman içinde sanatsever dostlarımız vasıtasıyla daha da kaynaştık. Uğurlar olsun diyorum ve yakınlarına, sevenlerine başsağlığı diliyorum'' dedi. 
     
     ŞAİRLERDEN ECE AYHAN 
     Ayhan'ın şair arkadaşları da törende konuştu. Şair Mansur Balcı, Ayhan'ın Türk şiirinin ''köşe taşlarından'' olduğunu belirterek, ''Kendisini şiirlerle anlattı ve yaşadı'' dedi. 
     Balcı, Başbakan Bülent Ecevit'in gönderdiği ''Ece Ayhan çağımızın büyük ozanlarındandı. Şiirleriyle gönlümüzde yaşayacaktır. Türk şiirinin bu müstesna insanına Allah'tan rahmet diliyorum'' ifadelerinin yer aldığı mesajını da okudu. 
     Şair Turgay Gönenç, Ayhan'ı 1957 yılından beri tanıdığını, ''aykırı bir insan'' olduğunu kaydetti. Ece Ayhan'ın güleç yüzlü olduğunu ve değerleri bulup çıkarma amacına yönelik bir ''alaycılık'' yönünün bulunduğunu dile getiren Gönenç, ''Herşey gibi değerlerin içinin boşaltıldığı dönemde, Ece Ayhan'ın şiirleri çok az kişiye hitap ediyor. O, şiirden ödün vermeyen bir şairdi'' dedi. 
     Ece Ayhan'ın arkadaşı Özay Erkılıç, Ayhan'ın Türk şiirine ''büyük yenilik getiren bir dünya şairi'' olduğunu belirterek, ''Taklit edilemedi, çünkü onun gibi düşünmek zordu. O, Türk şiirine ters takla attırdı'' dedi. 
     Konuşmaların ardından kırmızı karanfillerle süslenen Ayhan'ın tabutu, alkışlar arasında omuzlara alndı ve cenaze arabasına konuldu. 
     
     BAŞBAKANDAN ÇİÇEK 
     Cenaze törenine, Başbakan Bülent Ecevit, Kültür Bakanı Suat Çağlayan, eski Kültür Bakanı İstemihan Talay da çelenk gönderdi. 
     Ece Ayhan'ın cenazesi, çocukluğunu geçirdiği Çanakkale'nin Eceabat İlçesi'ne bağlı Yalova Köyü'ne götürülecek ve kılınacak İkindi namazının ardından toprağa verilecek. 
     Şairin oğlu Ege Ayhan'ın, gerekli işlemleri tamamlamak üzere Yalova'da beklediği öğrenildi. 
     
     ''ŞİİRLERİN EFENDİSİ'' 
     Muğla'nın Datça İlçesi'nde 1931 yılında doğan, ilk ve orta öğreminini İstanbul'da tamamlayan Ece Ayhan, 1959'da Siyasal Bilgiler Fakültesini bitirdikten sonra, 1962-1966 arası Gürün, Alaca ve Çardak ilçelerinde kaymakamlık yaptı. İstanbul'da çeşitli yayınevlerinde redaktörlük ve editörlük de yapan şairin, ilk şiiri 1954'te Türk Dili Dergisi'nde yayımlanırken, ilk şiir kitabı olan ''Kınar Hanımın Denizleri''de 1959 yılında çıktı. 
     ''Bakışsız bir kedi kara '', ''Zambaklı Padişah'', ''Devlet ve tabiat'' ve ''Yort savul'' gibi önemli eserlerin sahibi olan, ''Şiirlerin Efendisi'' diye bilinen Ece Ayhan, Türk Edebiyatı'nda ''İkinci Yeni Akımı''nın ''en etkili şairi'' olarak kabul ediliyor. 
     





</TEXT>
</DOC>
