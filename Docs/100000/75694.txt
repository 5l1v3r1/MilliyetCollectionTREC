<DOC>
<DOCNO> 75694 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/31/son/sontur15.html </URL>
<DATE> 2002/03/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Tayyip "Parlamentoyu tek başımıza oluşturmak istemiyoruz" 
</HEADLINE>
<TEXT>

     AK Parti Genel Başkanı Recep Tayyip Erdoğan, ''Türkiye'de iktidarın tek adayı biziz, ama diğer partiler barajı aşamadığı için tek başımıza parlamentoyu oluşturmak istemiyoruz'' dedi. 
     Sinop'ta bulunan Erdoğan, partisinin Kayseri İl Teşkilatı Danışma Meclisi Toplantısı'na telefonla katılarak yaptığı konuşmada, 81 ilin AK Parti'nin gayretli çalışmalarıyla aşk, heyecan ve sevda dolu olduğunu, bu sevdanın adım adım iktidara yürüdüğünü öne sürdü. 
     Partileri aleyhinde ''karalama kampanyaları'' yürütüldüğünü savunan Erdoğan, şöyle devam etti 
     ''Kimler nasıl konuşurlarsa konuşsunlar, hangi tür iftiralar atarlarsa atsınlar, bizler birlik ve beraberlik içinde ülkemizi krizlerden kurtarmayı başaracak tek parti konumundayız. Türkiye'de iktidarın tek başına adayı biziz. Ama diğer partiler barajı aşamadığı için tek başımıza parlamentoyu oluşturmak istemiyoruz. Çünkü, demokrasinin muhalefetsiz olmasını kabul etmiyoruz. İstiyoruz ki 1-2 parti de bizimle birlikte meclise girebilsin.'' Yozgat'tan telefon bağlantısıyla toplantıya katılan Genel Başkan Yardımcısı Bülent Arınç da, kurucular kurulu üyesi Mehmet Gazioğlu ile telefonda tartıştığı bir sırada kullandığı ''Kayserili Mehmet'' ifadesinin yanlış anlaşıldığını söyledi. 
     Amacının Kayserilileri eleştirmek olmadığını ifade eden Arınç, böyle bir ifadeyi kullandığını dahi hatırlamadığını belirtti. 
     Genel Başkan Yardımcısı Abdüllatif Şener de, toplantıda yaptığı konuşmada, anket sonuçlarına göre partilerinin oy oranının yüzde 40'a ulaştığını, diğer siyasi partilerin ise yüzde 10'un altında kaldıklarını söyledi. 
     Türkiye'nin yanlış yönetildiğini savunan Şener, şöyle devam etti 
     ''Bunlar halkın derdini, ızdırabını görmüyorlar. Hükümet, dış politikayı Washington'a, iç politikayı AB'ye, ekonomiyi de IMF'ye teslim etti. Halkı terk ederek iktidar olunmaz. Bunlar öyle bir iktidar ki biri duymuyor, biri konuşmuyor, biri görmüyor. Ülkeyi yangın yerine çevirdiler. Bu ülke, kaynakları olmadığı için değil, yöneticilerin beceriksizliği nedeniyle düzlüğe çıkamıyor. Bunlardan hesap soracak yok mu diyenlere cevap, Ak Parti'dir. Bu iktidarı istemeyenlerin tek oy verebilecekleri parti biziz.'' Genel Başkan Yardımcısı Abdullah Gül ise siyasi parti liderlerinin ''salon toplantıları yapmaya korktuğu'' bir dönemde, partilerinin onbinlerce insanı meydanlarda topladığını söyledi. 
     Partileri aleyinde yürütülen kampanyaların gerçek nedeninin bu olduğunu savunan Gül, ''Biz nasıl iktidara geleceğiz diye düşünmüyoruz. Biz, ateşten gömleği giydiğimizin farkında olarak, iktidara geldiğimizde milletin sorunlarını nasıl çözeceğiz diye düşünüyoruz. Bizi dışarıdan yıpratamayanlar, içerden yıpratmanın yollarını aramaktadır. Bunlara şerbetli olduğumuz, el ele, omuz omuza olduğumuz için dimdik ayaktayız'' dedi. 
     






</TEXT>
</DOC>
