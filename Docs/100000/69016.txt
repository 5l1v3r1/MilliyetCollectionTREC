<DOC>
<DOCNO> 69016 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/22/son/sonspo03.html </URL>
<DATE> 2002/02/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaş, 3 sezonda gelirlerini 3'e katladı.. 
</HEADLINE>
<TEXT>

     Beşiktaş Kulübü, son 3 sezonda uyguladığı stratejilerle ekonomik krize rağmen gelirlerini 3'e katladı. 
     Siyah-beyazlı kulüp, 1999-2000 sezonunda toplam 4 milyon 998 bin 500 dolar olan pazarlama ve reklam gelirlerini, 2000-2001 sezonunda 12 
     milyon 68 bin 500 dolara, bu sezon da da 12 milyon 824 bin 625 bin dolara yükseltti. Beşiktaş'ın ''www.besiktasjk.com'' adresli resmi internet sitesinde verilen bilgiye göre, kulübün pazarlama departmanının çalışmaları sonucunda, ekonomik krize rağmen kulübün gelirlerini yükselttiği, sponsor sayısını da artırdığı bildirildi. Siyah-beyazlı kulübün, sponsorluk ve lig havuzu dışı yayın hakları, marka ve lisans hakları, sezonluk kart, bilet ve loca, BJK İnönü Stadı ve diğer alanlarda yapılan çalışmalar sonucunda kulübün gelirlerini son 3 sezonda artırdığı kaydedildi. 
     
     Ürün satışında büyük artış... 
     Beşiktaş bünyesinde faaliyet gösteren takımların giydiği ürünlerin satışında ve siyah-beyazlı markanın taraftar ürünleri olarak değişik firmalar tarafından üretilip pazarlanmasında da elde edilen gelirler arttı. 
     Puma ile 2 yıllı düzenlenen anlaşma çerçevesinde futbol, basketbol, voleybol ve hentbol takımlarının bütün sportif ürün gereksinimleri sağlanırken, aynı firmaya loca satışı gerçekleştirildi. 
     Toplam olarak 40'a yakın Puma markalı takım ürünü taraftarların beğenisine sunulurken, 2002 ocak ayı itibariyle gerçekleşen satışlarda yüzde 400 oranında bir satış artışı yakalandı. 
     Beşiktaş markalı taraftar ürünlerinde ise geçen sezon sadece 6 bin dolar gelir elde edilirken, yapılan çalışmalar sonucu bu sezon bu gelir şu ana kadar 497 bin dolara çıktı. 
     
     Stad gelirleri de arttı 
     Seyirci kapasitesinin düşmesini engellemek için çalışmalar yapan departman, bu alandaki gelirleri de arttırdı. 
     Geçen sezon BJK İnönü Stadı'na gelen seyirciler 3 trilyon lira gelir bırakırken, bu sezon 3.4 trilyon lira gelir sağlandı. 
     






</TEXT>
</DOC>
