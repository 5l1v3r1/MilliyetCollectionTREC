<DOC>
<DOCNO> 70548 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/03/son/sondun08.html </URL>
<DATE> 2002/03/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Bin Ladin'in uranyum bombası yapmaya çalıştığı iddiası... 
</HEADLINE>
<TEXT>

     Afganistan'da üslenen Usame Bin Ladin'in, Amerikan operasyonundan önce, uranyum bombası üretmeye çalıştığı yolunda kanıtlar elde edildiği bildirildi. 
     İngiltere'de yayımlanan The Sunday Times gazetesi, başkent Kabil'deki iki katlı bir evde bulunan bazı maddelerin geçen hafta İngiltere ordusundaki nükleer araştırmacılar tarafından incelendiğini yazdı. 
     Gazete, söz konusu maddelerin İslam Toplumunu Kalkındırma Vakfı'na ait olduğunu, bu kuruluşun başında ise Pakistan'ın iyi tanınan nükleer araştırmacısı Dr. Beşiruddin Mahmud'un bulunduğunu öne sürdü. 
     Mahmud'un İslamabad'da yürütülen bir nükleer araştırma projesini sırf Taliban ve El Kaide'ye destek için bıraktığını yazan gazete, Mahmud gibi birçok vakıf üyesi nükleer araştırmacının da Kabil'de toplandığını yazdı. 
     The Sunday Times, aralarında eski askerler, sanayiciler ve benzeri meslek mensuplarının da bulunduğunu grup üyelerinin nükleer silah geliştirmek için biraraya geldikleri iddialarını yalanladıklarını belirtirken, ''Ancak Kabil'deki evde bulunanlar ve Pakistan'daki nükleer uzmanlar, bu grubun uranyumdan üretilen bir kirli bombayla geniş bir çevreye radyoaktif maddeler yayma hazırlığında olduklarını düşünüyor'' diye yazdı. 
     Pakistan'daki nükleer araştırma çevreleri, ayrıca bu grubun ihtiyaç duyduğu uranyum gibi maddeleri Pakistan'da bulmaya çalıştığını öne sürdüler. 
     Kabil'deki evde bulunan belgelerin, bu grubun bir ara Afganistan'da uranyum madeni bulma peşine düştüğünü gösterdiğini belirten The Sunday Times, Amerikan Federal Soruşturma Bürosu FBI ve Amerikan Merkezi Haberalma Örgütü'nün CIA ayrıntılı bir soruşturma başlattıklarını bildirdi. 
     Gazeteye göre, Dr. Beşiruddin Mahmu ve 9 vakıf mensubu tutuklanarak sorguya çekilirken, Mahmud ve en yakın yardımcısı Abdül Mecid adlı nükleer araştırmacı, geçen yıl Usame Bin Ladin ile bir görüşme yaptıklarını kabul ettiler. 
     






</TEXT>
</DOC>
