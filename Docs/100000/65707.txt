<DOC>
<DOCNO> 65707 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/03/son/soneko07.html </URL>
<DATE> 2002/02/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Özel Hayat Sigortası'nı en fazla erkekler yaptırıyor 
</HEADLINE>
<TEXT>

     Tasarrufları mali sistem içine sokmakta önemli bir alternatif olan sigortacılık sektörünün Türkiye'de, prim üretimi açısından yoğun pazarlama faaliyetinin yapılmasına rağmen, dünya ülkelerine oranla oldukça geride kaldığı bildirildi. 
     Milli Reasürans T.A.Ş, Türk sigorta sektörünün kişilere daha etkin, ihtiyaçlarını bilerek ulaşmasını sağlayabilmek amacıyla İstanbul'da seçilen bir örnek kütle üzerinde yapılan araştırmayı yayınladı. 
     Şirketin ''Reasürör'' dergisinde yayınlanan araştırmaya göre, seçilen örnek kütleden özel hayat sigortasına sahip kişilerin yüzde 65.9'unu erkekler oluşturuyor. 
     Araştırmaya göre, özel hayat sigortası yaptıranların yüzde 68.9'u evli ve yüzde 26.5'i 18-25 yaş grubu, yüzde 59.8'i 26-45 yaş arası ve yüzde 13.6'sı da 46 yaş ve üstü grubunda yer alıyor. 
     Özel hayat sigortası sahibi örnek kütlenin eğitim durumuna bakıldığında ise yüzde 10.6'sı ilkokul, yüzde 63.6'sı orta öğretim ve yüzde 25.8'i de yüksek okul mezunu olduğu görülüyor. Eğitimde, kadınların yüzde 11.1'i, erkeklerin yüzde 10.3'ü ilkokul, kadınların yüzde 66.7'si, erkeklerin yüzde 62'1i orta öğretim ve kadınların yüzde 22.2'si erkeklerin de yüzde 24'ü yüksek okul mezunu. 
     
     Memurlar seviyor 
     Yapılan araştırma sonucunda, özel hayat sigortasına sahip kişilerden örnek olarak seçilen kütlenin yüzde 8.3'ü işçi, yüzde 44.7'si kamu ve özelde olmak üzere memur statüsünde bulunuyor. 
     Örnek kütlenin yüzde 43.9'unu serbest meslek sahipleri ve yüzde 3'ünü de ev hanımı, emekli ve işsizler oluşturuyor. 
     Bu grubun gelir dağılımına bakıldığında ise özel hayat sigortalıların yüzde 52.3'ü 150 milyona kadar, yüzde 26.5'i 150-250 milyon lira, yüzde 4.5'i 250-350 milyon lira ve yüzde 16.7'si de 350 milyon ve üstü gruptaki gelir seviyesinde yer alıyor. 
     
     Gelecek için 
     Bu arada, örnek kütlenin sigortalı olma nedenlerinden en önemlisi, ''geleceği güvence altına almak'' olarak belirlendi. 
     Yapılan ankette, sigorta yaptırmayı seçmenin diğer nedenleri de şöyle tespit edildi 
     ''Sürekli gelir elde etme, en iyi yatırım alternatif aracı olması, gereklilik, enflasyondan korunma, tasarrufların değerlendirilmesi, cazip getirisinin olması, tecrübe ve enflasyonu önleme etkisi.'' Öte yandan, yapılan araştırma sonunda, sigortacılara da bazı öğütlerde bulunuldu. 
     Araştırmada, sigorta şirketlerinin orta öğretim mezunları üzerinde yoğunlaşmaları ve yüksek okul mezunlarını da cezbedici çalışmalar yapmaları gerektiği bildirildi. 
     Özel sigortaya sahip kişilerin büyük bölümünün memur statüsünde bulunmasının, insanların sosyal güvenlik şemsiyesi altında olsalar bile, özel hayat sigortasından yararlanmak istediklerini gösterdiği belirtilen araştırmada, bunun, ''emeklilikte yüksek gelir elde etme isteği'' olarak açıklanabileceği ifade edildi. 
     Araştırmada, yaş olgusuna da dikkat edilmesi gerektiği belirtilerek, insanların yaşları ilerledikçe kendilerini güvence altına alma ihtiyaçlarının arttığı ve dolayısı ile sigorta şirketlerinin çalışmalarını, bunu gözönüne alarak yapması kaydedildi. 
     






</TEXT>
</DOC>
