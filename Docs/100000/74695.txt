<DOC>
<DOCNO> 74695 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/26/son/soneko09.html </URL>
<DATE> 2002/03/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Japon otomobillerinde başı çekenler, sınıfta kalanlar... 
</HEADLINE>
<TEXT>

     Japon otomotiv şirketlerinden Honda, Toyota ve Mazda geçen seneye oranla üretimlerini artırırken, Nissan ve Mitsubishi Motor Şirketleri sınıfta kaldı. 
     Japon Otomobil Üreticileri tarafından yapılan açıklamaya göre, Honda Şirketi'nin üretimi, Japonya, Kuzey Amerika ve Avrupa'daki yeni modellere olan talebin artmasıyla, Şubat ayında keskin bir şekilde yükseldi. 
     Honda'nın otomobil üretimi geçen ay, dünya çapında, yüzde 5.3 artışla 232 bin 887'e yükselirken, Avrupa'ya ihracat yüzde 3.0 oranında artarak 5 bin 484'e, toplam ihracat ise yüzde 4.4 oranında yükselerek, 35 bin 842'ye ulaştı. 
     Honda'nın Acura RSX sedan ve CR-V spor model araçlarına yoğun ilginin oluşmasıyla ve popularitesinin artmasıyla, Kuzey Amerika'ya ihracatı da yüzde 7.8 oranında artarak, 24 bin 159'e yükseldi. 
     Toyota da benzer bir yükseliş sergileyerek, dünya üretimini geçen seneye göre yüzde 5.4 oranında artırdı. 
     Toyota'nın Japonya'daki üretimi yüzde 1.1 oranında artarak, 305 bin 184 olurken, Kuzey Amerika ve Orta Doğu ülkelerine olan ihracatı da yoğun talep üzerine 148 bin 821'e yükseldi. 
     Mazda Motor şirketi de yerli ve denizaşırı ülkelere üretimini Şubat ayında arttırdığını açıkladı. 
     Son zamanlarda itibar kaybeden Mitsubishi ve üçte birini Fransız Renault Otomobil Firması'nın aldığı Nissan'ın ise rakiplerinin aksine üretimi ve dolayısıyla satışları düştü. 
     Mitsubishi'nin üretimi dünya çapında yüzde 10.9 oranında düşerek, 144 bin 579'a, Nissan'ın üretimi de 218 bin 611'e geriledi. 
     






</TEXT>
</DOC>
