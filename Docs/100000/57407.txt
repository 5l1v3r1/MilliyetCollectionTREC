<DOC>
<DOCNO> 57407 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/16/dunya/dun01.html </URL>
<DATE> 2001/12/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Ankara’ya Laeken dopingi 
</HEADLINE>
<TEXT>

Belçika’daki AB zirvesi, Türkiye’nin şimdiye kadar yaşadığı en sorunsuz zirve olarak tarihe geçti 
     GÜVEN ÖZALP BRÜKSEL 

     Avrupa Birliği’nin devlet ve hükümet başkanları düzeyinde gerçekleştirdikleri Laeken Zirvesi, sürekli inişli çıkışlı ve çoğu zaman da sancılı görüntülere sahne olan AB - Türkiye ilişkileri açısından umut dağıtan bir havada geçti. Zirve sonunda yayınlanan bildiride Türkiye’yi rahatsız edebilecek hemen hemen hiçbir unsur yer almadı. 
     Zirvenin ikinci gününde adayların AB liderleriyle bir araya geldiği toplantıya katılan Başbakan Ecevit, Türkiye’nin Kopenhag kriterlerinin gereklerini çoğu kişinin tahmin ettiğinden daha kısa bir sürede yerine getirebileceğini söyledi. Ecevit’in toplantıda AB’ye yönelik en belirgin isteğini ise tarama ve müzakereler için daha açık bir takvim verilmesi oluşturdu. Ecevit, şu aşamada AB yolunda atılması gereken en önemli adımın ekonominin düze çıkarılması olduğunu söyledi. 
     
     Ilımlı belge 
     Son yıllarda Türkiye’nin geçirdiği "en sorunsuz" zirve olan Laeken’de çıkan bildirinin sonuçları da Ankara açısından tatmin edici nitelikteydi. Bildiride Türkiye’nin attığı adımların "katılım müzakerelerine başlama perspektifini yakınlaştırdığı" ifadelerine yer verildi. Son günlerde Türkiye’nin de sıklıkla gündeme getirdiği "İlişkilerde yeni bir perspektif gerekli" yaklaşımı da ses buldu. Belgede "Türkiye’nin katılım öncesi stratejisi, Birlik müktesebatına hazırlığın analizinde yeni bir aşama oluşturmalıdır" ifadeleri kullanıldı. Türkiye’nin, Avrupa’nın geleceğinin tartışılacağı ve başkanlığını Fransa eski cumhurbaşkanı Valery Giscard d’Estaing’in yapacağı Konvansiyon’a diğer adaylarla eşit statüde katılması da karara bağlandı. 
     



 DÜNYA 













</TEXT>
</DOC>
