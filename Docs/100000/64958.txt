<DOC>
<DOCNO> 64958 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/30/yazar/temelkuran.html </URL>
<DATE> 2002/01/30/ </DATE>
<TIME>  </TIME>
<AUTHOR> Ece TEMELKURAN  </AUTHOR>
<HEADLINE>
Erken bahar notları başıbozuk... 
</HEADLINE>
<TEXT>

     Şehrin sabırsız kadınlarıdır onlar Daha baharın ilk günü kazakları sandıklara kaldıranlar. Henüz kış olan gecelerde rüzgarlı ve çiçekli etekleriyle üşümeye razı olanlar. Böyle yaparlarsa bahar belki daha çabuk gelir diye yazlıkları çıkarmakta acele edenler... Onlar herhalde bu bahardan hayretli bir aşk beklerler. O yüzden sabırsızdır şehirdeki kimi kadınlar. Kimi adamlar da bu ümitsizliği sessizce anlarlar. O adamlar, bu bahar çiçekli etekleri olan sabırsız kadınları öpecekler. Çünkü serçe telaşıyla yaşayan kadınlar, zamanın ağırlığıyla uçabilen büyük kanatlı adamları seçerler. 
     
     Kış ne zaman biter Bir sabah kalkarsın. Önlemli kazaklarını giyip açık havalara çıkarsın. Yürürken terlersin, terledikçe bu baharın hangi kalınlıkta giysiler gerektirdiğini bilenlerin nasıl insanlar olduğunu düşünürsün. Derken kazağının kollarını dirseklerine kadar çekiştirirsin ve... Etin güneşte parıldar. Kışın, ışıktan ve havadan gizlediği etin daha beyazdır sanki, gözünü kamaştırır. Bahar o zaman gelir işte. Etin güneşe çıktığı zaman, göz kamaştırdığı zaman beyazı. Kış tam o zaman biter. 
     Biraz çirkincedir sanki etin uyku sersemi. Etin, açık hava acemisi. 
     
     Nisan gelecek yakında. Aylardan en "zalim" olanı. Zulmü nedir nisanın Baharın kötülüğü nerede 
     Mesnetsiz aşklar getirecek bu mevsim. Büsbütün mesnetsiz. Tam sen yuvarlanmaya başlamışken, tam bırakmışken kendini bitiverecek bahar. Mevsimlerin en şımarığı yaza geçilecek. Herkes yaz gamsızıyken, sen aşkının nedenini düşüneceksin gürültüde. Sebebin olmuş bahar çoktan bitmiş, gitmiş olacak. Suçlayacak kimsen olmayacak. Aylardan en zalimidir nisan, işte bu yüzden. Bir suçu beraber işlemenizden sonra seni ortada bırakan. Üstelik bunu her seferinde yapabilen. Bu yüzden işte, zalimdir nisan. Her şey geliverişi ve delil bırakmadan gidiverişi yüzünden. 
     
     Yollarda geçerken burnun bir koku yakalar, saçına bir ses dolanır. Pıtır pıtır nedensiz neşeler düşer içine. "Bugün iyi bir şey olacak" dersin kendine. Bu yüzden iyidir belki bahar. "Güzel bir şey olacak" diye diye çünkü, güzel bir şey yaparsın mutlaka. Hayra yormadığın kış günlerinde hayırsız belaları çağırman gibi, bahara da bir büyü yaparsın işte. Öyle olursun ki artık, insanoğlunun tarih boyunca niye bahar şenlikleri yaptığını anlarsın. Kişisel bahar şenliklerin için taze meyveler, ışıklı otlar alırsın. Şıpır şıpır olursun işte, bata çıka sevinirsin. Kalbine yakın bir yerde bir oyun evi açılır. Adsız ve küçük çiçekler biter aklında bahar olursun, basbahar... 
     
     Bak sana ne diyeceğim. Bu bahar gözünün içine ışık dolacak, kirpiklerin silkinecek kıştan. Büsbütün kıvırcık olacak bakışların. Başına en az üç iyi şey gelecek. Bu yüzden yaz sonuna doğru en az üç şeye pişman olacaksın. 
     Bak ne diyorum Bu bahar kırlarda, beyaz örtülü bir masada çok sevdiğin insanlarla şarap içip çakırkeyif olacaksın. Durup dururken oynamalara kalkacaksın. Yanakların kızaracak, ağaçların altında uyuyacaksın. Çiçeklerden nasıl taç yapılıyordu, en fazla buna kafa yoracaksın. Öyle olacak yani. Ben öyle diyorum. 
     
     







Karabekir'e saygı 


Postacı farkı... 


İnce ayar 


Özgürlüğü ve açık toplumu düşmandan korumak... 


TCK 312 ve arabesk 


Eğitimin ticareti olur mu 


Ekonomik düzelmenin nedeni ve kolaycılık 


Örtülü çete düzeni donanıyor 


Ortadoğu dengeleri zorlanıyor 


Recep Tayyip Erdoğan'ın Amerika güncesi 


Bugün susan yarın konuşamaz .. 


Karamehmet'in rötarlı TÜSİAD üyeliği 


Erken bahar notları başıbozuk... 


Enflasyonda, dövizde ve faizde "en kötü" olmanın "dayanılmaz utancı" 


</TEXT>
</DOC>
