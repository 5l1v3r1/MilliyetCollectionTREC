<DOC>
<DOCNO> 69885 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/27/son/sontur26.html </URL>
<DATE> 2002/02/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Özürlü iki çocuğunu öldüren baba hakim önünde 
</HEADLINE>
<TEXT>

     Kayseri'de, cinnet getirerek spastik özürlü iki çocuğunu av tüfeğiyle öldüren, ardından aynı tüfekle intihar etmek isteyen babanın yargılanmasına başlandı. 
     Kayseri 1. Ağır Ceza Mahkemesi'nde yapılan duruşmaya, halen Erciyes Üniversitesi Tıp Fakültesi Hastanesi'nde tedavisi süren tutuklu sanık Behçet Emre gelmezken, avukatı Ayhan Turan duruşmada hazır bulundu. 
     Avukat Turan, müvekkili Behçet Emre'nin çocuklarını öldürdükten sonra av tüfeğiyle intihar etmek istediğini, çenesinin bir bölümü parçalandığı için hastanede tedavi gördüğünü söyledi. 
     Konuşma yeteneğinden yoksun olduğu için müvekkilinin bugüne kadar ifadesinin alınamadığını belirten Turan, ''Gelecek celseye kadar Behçet Emre zannedersem iyileşecek, ancak yarası çenesinde olduğu için konuşamayabilir. Plastik Cerrahi Servisi'nde protez çene takılarak ya da işaretlerle ifade verebileceğini umuyorum'' dedi. 
     Mahkeme heyeti, sanığın ifadesinin alınması ve dosyadaki eksiklerin tamamlanması için duruşmayı erteledi. 
     Behçet Emre, 2 Ocak 2002 günü, İstasyon Mahallesi'ndeki evlerinde, 2'si de spastik özürlü olan çocukları 14 yaşındaki Şükrü ve 7 
     yaşındaki Ali Emre'yi av tüfeğiyle vurarak öldürmüş, ardından aynı tüfekle intihar etmek istemişti. Behçet Emre, olaydan önce eşine ''Ben gidiyorum dudu dillim. Ben yıkılmazdım, beni çocuklarım yıktı'' yazılı bir not bırakmıştı. 
     






</TEXT>
</DOC>
