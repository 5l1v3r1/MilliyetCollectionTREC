<DOC>
<DOCNO> 77822 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/11/son/sonspo19.html </URL>
<DATE> 2002/04/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Ataman'ın Sienası da İsrail'e gitmek istemiyor 
</HEADLINE>
<TEXT>

     İtalyan basketbol takımı Montepaschi Siena'nın antrenörü Ergin Ataman, Ülkerspor'un İsrail'e gitmeme kararı almasının kendilerini daha zor durumda bıraktığını söyledi. 
     Basketbolda Avrupa Saporta Kupası yarı finalinde İsrail'in Hapoel Jerusalem takımıyla eşleşen ve Siena'daki ilk maçı 98-69 kazanan Montepaschi Siena, rövanç maçını İsrail'de oynamak istemiyor. 
     FİBA, geçen haftalarda maçın güvenlik önlemlerinden dolayı Kudüs'te değil Tel Aviv'de oynanacağını açıklamıştı. Ancak Ülkerspor'un Maccabi ile oynayacağı maça gitmeme kararı alması Siena'da da her şeyi değiştirdi. Montepaschi Siena Kulübü, Ülkerspor'un Tel Aviv'e gitmeme kararını öğrenir öğrenmez FİBA'ya tekrar başvuruda bulunup, son kararını tekrar değerlendirmesini istedi ve İsrail'e güvenlik nedenlerinden dolayı gitmek istemediklerini bildirdi. 
     İtalyan kulübün Türk antrenörü Ergin Ataman, ''Şimdi biz daha zor durumda kaldık. FİBA bize Maccabi-Ülkerspor maçının normal şartlarda oynanacağını örnek gösteriyordu. Ama öyle olmadı. Ülker güvenlik sebeplerinden gitmedi. Şimdi oyuncularımız daha tedirgin. Psikolojik olarak zor durumdayız'' dedi. 
     Ülkerspor'un grupta hiçbir şansı olmadığı için İsrail'e gitmemekle hiçbir şey kaybetmediğini ifade eden Ataman, şöyle devam etti 
     ''Ama bizim bu şansımız yok. Gitmememiz, kupadan vazgeçmemiz demek. İlk maçta 29 sayılık bir avantajımız var. Elbette ki eğer FİBA kararını değiştirmezse gideceğiz. İlk olarak özel uçakla günübirliğine gitmek istiyorduk. Ancak güvenlik sebeplerinden hiçbir özel şirket İsrail'e gitmek istemiyor. Dolayısıyla normal vatandaş gibi tarifeli uçakla bir gün önceden gitmek durumundayız.'' Siena'nın antrenörü, futbolda Milan'ın UEFA Kupası'nda İsrail'deki maçı Kıbrıs Rum Kesimi'ne aldırdığını anımsatarak, ''İsrail tamamen politik gücünü, maçı Tel Aviv'de oynatmak için kullanıyor. FİBA'nın kararını değiştirmesini bekliyoruz'' dedi. 
     Ataman, oyuncularını sigorta yapmalarının söz konusu olmadığını da söyledi. 
     





</TEXT>
</DOC>
