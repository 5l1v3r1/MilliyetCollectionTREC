<DOC>
<DOCNO> 89006 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/10/son/soneko04.html </URL>
<DATE> 2002/06/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Yabancı yatırımcının yeni gözdesi Asya ülkeleri... 
</HEADLINE>
<TEXT>

     Yabancı yatırımcıların yeni gözdesinin, Asya ülkeleri olduğu ortaya çıktı. 
     ABD ve diğer bazı sanayileşmiş ülkelerde borsaya yatırılan paranın yeterli getiri sağlamadığını gören yatırımcılar, Güney Kore, Tayland ve Çin gibi Asya ülkelerine yöneldiler. 
     Bu konuda yapılan bir araştırma, yıllık getiri endeksinin Kore'de 'dolar bazında' yüzde 24 kazandırdığını, kazancın Tayland'da yüzde 40'a kadar yükseldiğini ortaya koydu. Filipinler'de bile endeksin bir 
     yıl önceye oranla yüzde 16 yükseldiği bildiriliyor. 
     Uzmanlar, buna karşılık yatırım profesyonelleri açısından uzun vadede en fazla umut vaat eden ülkenin, Çin olduğuna dikkat çekiyorlar. Yetkililer, dünyanın en kalabalık ülkesi olan Çin'in tüketime yönelik ve yatırımcıların çıkarlarını koruyan bir ekonomi programı uyguladığına da işaret ettiler. 
     Amerikan firmalarını Çin piyasasına yönlendiren ''O'Melveny Myers LLP'' adlı kuruluşun yetkililerinden Howard Chao, ''Çin ekonomisi inanılmaz bir hızla büyüyor ve önümüzdeki yıllar boyunca da büyümeye devam edecek'' diye konuştu. 
     Chao, ''Çin piyasasının, yatırımcı açısından, gözardı edilemeyecek bir piyasa olduğunu'' da sözlerine ekledi. 
     Çin'in Uluslararası Ticaret Örgütüne üye olmasının da, yabancı yatırımcıları çekme açısından çok önemli rol oynadığı bildiriliyor. 
     Bireysel yatırımcıların bu aşamada, Asya şirketlerine ait hisseleri almaktansa, ortak fonlara yatırım yapmayı tercih ettikleri uzmanlar tarafından ifade ediliyor. Bu alanda en çok tutulan 3 ortak fon ise '''İnvestec Mainland China Fund, Matthews China ve Dreyfus Premier Greater China''dan oluşuyor. 
     Bu arada Amerikan Minnesota Mining Mfg. adlı maden şirketinin, karının yüzde 20'sini Çin'den sağladığını belirten yetkililer, bu oranın Coca-Cola'da yüzde 25'e, McDonalds'ta ise yüzde 30'a çıktığını kaydettiler. 
     





</TEXT>
</DOC>
