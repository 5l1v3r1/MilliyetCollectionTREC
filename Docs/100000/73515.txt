<DOC>
<DOCNO> 73515 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/20/siyaset/siy01.html </URL>
<DATE> 2002/03/20/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD Başkan Yardımcısı, Ecevit’e güvence verdi 
</HEADLINE>
<TEXT>
Irak’a saldırı uzak 
Başbakan’a yakın gelecekte bir operasyon olmayacağı garantisini veren Dick Cheney Genelkurmay Başkanı Kıvrıkoğlu’na ise, "Saddam Hüseyin’den nefret ediyoruz" dedi 
     UTKU ÇAKIRÖZER, ELÇİN ERGÜN, ÖZGÜR EKŞİ Ankara Fotoğraflar ALTAN BURGUCU, ÜMİT BEKTAŞ 

     Türkiye, Irak’a askeri operasyon yapılmasını istemediğini, Başkan Yardımcısı Dick Cheney aracılığıyla ABD yönetimine iletti. Başbakan Bülent Ecevit’le görüşmesinde "Görünür gelecekte Irak’a saldırı yok" garantisi veren Cheney’in ısrarla görüşmek istediği Genelkurmay Başkanı Orgeneral Hüseyin Kıvrıkoğlu ve üst düzey komutanlarla bir araya gelmesiyse, "Savaş senaryoları konuşuldu" yorumlarına yol açtı. 
     
     Baş başa görüşme 
     Ortadoğu turunun son ayağında Türkiye’ye gelen Cheney, Cumhurbaşkanı Ahmet Necdet Sezer ve Ecevit’le bir araya geldi. Cheney ile yaklaşık yarım saati baş başa olmak üzere 1 saat 15 dakika görüşen Ecevit, şunları söyledi "ABD yönetiminde Irak’a saldırı konusunda bir kararlılık yok. Cheney özellikle vurguladı ki, görünür gelecekte Irak’a askeri bir harekat söz konusu değil. Bunu çok açık bir şekilde belirtti. Irak’ın BM kararlarına uyması ve kapılarını silah denetimine açması gerekiyor. Uluslararası camianın beklentilerini karşılamasını umuyorum." 
     Ecevit, Cheney’in Ortadoğu gezisi sayesinde İsrail ile Filistin arasında diyalog zemininin oluşmasını "sevindirici" bulduğunu da ifade etti. 
     Cheney’in görüşme trafiğinin son durağının "askerlere" ayrılmasıysa günün tartışma konusu oldu. İki yıldır sürdürdüğü "Türkiye’ye gelen yabancı devlet adamlarıyla görüşmeme" prensibini Cheney’in ısrarı üzerine bozan Orgeneral Hüseyin Kıvrıkoğlu’nun, Irak’a olası operasyon konusundaki kaygılarını ilettiği öğrenildi. 
     
     Genelkurmay’dan mesaj 
     Ecevit’e "askeri harekat olmayacak" garantisi veren Cheney’in, Dışişleri Bakanı İsmail Cem’in de yer aldığı görüşmede Kıvrıkoğlu’na, "Görünür gelecekte harekat yok. Ama Amerikan halkı Saddam’dan nefret ediyor" demesi dikkati çekti. 
     Cheney’in, TSK’nın Irak, Afganistan ve Orta Asya ile ilgili askeri - stratejik görüşlerini dinlediği görüşmede, Genelkurmay’ın Irak’a olası bir operasyonda Türkiye’nin pozisyonunun "lojistik" destekle sınırlı kalacağı mesajını verdiği de öğrenildi. 
     Irak’a olası bir operasyon durumunda Türkiye’nin ayrıca, Kuzey Irak’ta doğacak kargaşanın Türkiye’nin sınır güvenliği ve ulusal bütünlüğüyle bölgedeki Türkmen azınlığı etkilememesi için her türlü hazırlığı yaptığı iletildi. 
     Ecevit ise, Cheney’in TSK yönetimiyle yaptığı toplantıyı, "Rahatsızlık söz konusu değil, çünkü ABD müttefikimiz. Buraya gelmişken askeri ve güvenlik konularında Genelkurmay Başkanı ve arkadaşlarıyla görüşmek istemesi bence olumlu bir hareket" şeklinde değerlendirdi. 
     
Peynirli börek yedi Kavaklıdere içti...      Cheney’in 18 saat süren gezisinden göze çarpan ilginç notlar şunlar 

</TEXT>
</DOC>
