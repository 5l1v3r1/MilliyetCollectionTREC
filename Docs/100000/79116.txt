<DOC>
<DOCNO> 79116 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/18/son/sonspo02.html </URL>
<DATE> 2002/04/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Yeni tartışma... Yıldırım, Fenerbahçe'yi temsil edebilecek mi 
</HEADLINE>
<TEXT>

     Fenerbahçe Kulübü Başkanı Aziz Yıldırım'a, Profesyonel Futbol Disiplin Kurulu tarafından verilen 4 aylık hak mahrumiyeti cezası, protokol tribünü girişinden farklı konularda da tartışmalara neden olmaya başladı. 
     Devlet Bakanı Fikret Ünlü'nün, 2002 Dünya Kupası finalleri sonrasında toplayacağını açıkladığı Futbol Federasyonu Genel Kurulu'nda, Aziz Yıldırım'ın Fenerbahçe Kulübü'nü temsil edip edemeyeceği konusu da başta hukukçular olmak üzere futbol kamuoyunun dikkatini çekmeye başladı. 
     
     Hukukçular kararsız 
     Bir dönem Gençlik ve Spor Genel Müdürlüğü Merkez Ceza Kurulu Başkanlığı da yapmış olan Ankaragücü Kulübü Başkanı Cemal Aydın, Futbol Disiplin alimatnamesi'nin hak mahrumiyetini belirleyen ilgili maddesine bakıldığında, ceza alan kişinin göreviyle ilgili tüm haklarından yoksun kaldığına dikkati çekerek, ''Kulüp başkanı sıfatıyla genel kurula gelmesi gereken Aziz Yıldırım'ın, kongrede Fenerbahçe'yi temsil edip edemeyeceği de bir tartışma konusu'' dedi. 
     Futbol Federasyonu Hukuk Kurulu Başkanı Av.Kemal Kaya, henüz bir görüş alışverişinde bulunmadıklarını belirterek, ''Kurul olarak karar almak için konuyla ilgili bir toplantı yapacağız'' dedi. 
     Hukuk kurulu raportörü Av.İsmail Özersin, kişisel düşüncesinin Aziz Yıldırım'ın genel kurula katılabileceği yönünde olduğunu belirtirken, ''Hak mahrumiyeti cezası, kulüple ilgili işlemleri yapamayacağını belirtir. Futbol Federasyonu Genel Kurulu, kulüple ilgili bir işlem değildir'' diye konuştu. 
     Özersin, konuyu hukuk kurulunda masaya yatıracaklarını ifade ederken, bir diğer kurul üyesi Av.İlhan Yalçın ise konunun tartışmalı olduğunu açıkladı. 
     
     Ceza Ağustos'ta bitiyor 
     PFDK'dan 2 Nisan 2002 tarihi itibariyle 4 ay hak mahrumiyeti alan Aziz Yıldırım'ın cezası, ağustos ayında sona eriyor. 
     Futbol Federasyonu Genel Kurulu ise 30 Haziran'da sona erecek Dünya Kupası'nın hemen ardından toplanacak. 
     





</TEXT>
</DOC>
