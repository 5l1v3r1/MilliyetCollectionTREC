<DOC>
<DOCNO> 71105 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/06/son/sondun20.html </URL>
<DATE> 2002/03/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Simitis "Türkiye'nin AB üyeliğine ilke olarak taraftarız" 
</HEADLINE>
<TEXT>

     Yunanistan Başbakanı Kostas Simitis, Türkiye'nin Avrupa Birliği AB üyeliğini desteklediklerini belirtirken, Türkiye'nin üyeliği için zamanın henüz erken olduğunu öne sürdü. 
     Japonya'ya resmi ziyarette bulunan Simitis, ülkenin önde gelen gazetelerinden Asahi Shimbun'a verdiği demeçte, ülkesinin Türkiye'nin AB üyeliğine ''ilke olarak taraftar olduğunu'' belirtti. Simitis, ''Ancak, istikrarlı ekonomi ve para birimi ile insan hakları gibi siyasi standartlar açısından Türkiye'nin AB üyeliği için zamanın henüz erken olduğunu düşünüyorum'' diye konuştu. 
     Bosna-Hersek ve Kosova'da çatışmaların devam ettiği Balkan Yarımadası'nın gelişmesine Japonya'nın katkıda bulunmasını isteyen Simitis, Kosova ve Karadağ Cumhuriyeti gibi sorunlu bölgelerle ilgili olarak, ''Sınır değişiklikleri kabul edilemez'' dedi. 
     Simitis, ulusların birbirleriyle sürtüşmelerinin nedenleri arasında zenginler ile yoksullar arasındaki uçurumu gösterdi ve ''Japonya'nın yatırım yaparak bölgesel istikrara katkıda bulunmasını istiyorum'' dedi. 
     






</TEXT>
</DOC>
