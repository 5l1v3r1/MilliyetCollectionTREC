<DOC>
<DOCNO> 70419 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/02/son/sonspo13.html </URL>
<DATE> 2002/03/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe'de yıllık aidat, 600 bin liradan 50 milyona yükseltildi 
</HEADLINE>
<TEXT>

     Fenerbahçe Kulübü olağan mali ve seçim genel kurul toplantısında, kongre üyeleri ilk günün en önemli maddesi olan yıllık aidatın 600 bin liradan 50 milyon liraya çıkarılmasını büyük bir çoğunlukla kabul etti. 
     Acıbadem İSTEK Vakfı Salonu'nda gerçekleştirilen toplantıda üyeler, yönetim kurulunun tüzük değişikliği içinde önerdiği yıllık üyelik aidatının 600 bin liradan 50 milyon liraya çıkarılmasını büyük bir oy çokluğuyla onayladı. 
     Üyeler, oylama sırasında sık sık ''100, 100, 100'' diye tempo tutarak, yıllık üyelik aidatının 100 milyon liraya çıkarılmasını da istedi. 
     Bu arada kulüp başkanı ve yönetim kurulu üyeliği yapmış kişilerin de divan kurulunda yer alması yönünde yapılan oylama ve diğer maddeler de kabul edildi. 
     Öte yandan kongrede Fenerbahçe Kulübü'nü 2002 yılı bütçesi de onaylandı. 
     Yönetim kurulunun 85 trilyon 95 milyar lira olarak belirlendiği tahmini bütçe, üyelerce kabul edildi. 
     Tahmini bütçede, kulüp ve futbolculara ödenecek transfer gideri olarak 34 trilyon lira ayrıldı. Gelir hanesinde ise en büyük payı 27 trilyon 150 milyar lira ile TV yayın geliri aldı. 
     Bu arada, Futbol Federasyonu delegelerinin seçimi ve diğer konularda yönetim kuruluna yetki verilmesi, muhtelif nedenlere bağlı olarak kulüp üyeliğinden ihraç edilen kişilerin yeniden üye olabilmelerinin genel kurul onayına sunulması da oybirliğiyle kabul edildi. 
     






</TEXT>
</DOC>
