<DOC>
<DOCNO> 94106 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/06/son/sondun23.html </URL>
<DATE> 2002/07/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Fransa'da da af tartışması ama bu siyasi bir af 
</HEADLINE>
<TEXT>

     Siyasi partilerin finansmanı konusunda yolsuzluk yapanlara af getirilmesine yönelik öneri Fransa'yı karıştırdı. 
     İktidardaki sağ parti milletvekili ve meclise sunulan af yasa tasarısının raportörü Michel Hunault'un, üstü kapalı yaptığı öneri, hem sağ, hem sol partiler arasında yoğun tartışmalara yol açtı. 
     Gazeteler, af önerisini şiddetle eleştirirken, söz konusu gelişmeyi birinci sayfadan manşetten okuyucularına duyurdular. 
     Liberation, ''Sağ ihanet ediyor'' başlığıyla verdiği haberde, hükümeti eleştiri yağmuruna tuttu. 
     Le Figaro gazetesi ise ''Siyasi af polemik yarattı'' başlığıyla gelişmeyi birinci sayfadan duyururdu ve önerinin sağ parti milletvekillerini de rahatsız ettiğini yazdı. 
     Fransız kamuoyunun sert tepkisinden sonra Adalet Bakanı Dominique Perben, bir açıklama yapmak zorunda kaldı ve bu suçlara af getirilmesinin kesinlikle söz konusu olmadığını söyledi. 
     





</TEXT>
</DOC>
