<DOC>
<DOCNO> 73135 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/17/son/sontur11.html </URL>
<DATE> 2002/03/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Aydın Menderes ''Babamın idamı ile idam tartışmaları farklı..'' 
</HEADLINE>
<TEXT>

     DYP İstanbul Milletvekili Aydın Menderes, idam cezası ile Adnan Menderes'in idamının birbirlerinden çok farklı olaylar olduğunu ifade ederek, ''Ölüm cezasının kaldırılıp kaldırılmaması doğrudan doğruya bir referandumla millete sorulmalıdır'' dedi. 
     Menderes, DYP Genel Merkezi'nde düzenlediği basın toplantısında, siyasi partilerin biraraya gelerek koalisyon oluşturduğunda her konuda anlaşmalarının beklenemeyeceğini, ancak ülke için temel kabul edilen meselelerde bir anlaşma sağlanması gerektiğini söyledi. 
     ANAP ile MHP'nin, AB'ye üyeliği için yapılması gerekenler konusunda farklı görüşler ileri sürdüklerini savunan Menderes, ''Bu iki siyasi parti işin imajının peşinde, öyle görünmek istiyorlar'' diye konuştu. 
     Menderes, hükümetin ülkeye verebileceği hizmet kalmadığını, bir an önce görevi bırakması gerektiğini savundu. 
     
     "İdam referanduma götürülmeli" 

     Gazetecilerin sorularını da yanıtlayan Menderes, bir gazetecinin, ''İdam cezası ile ilgili değişiklik bu hafta Meclis gündemini gelecek. 
     Bu konudaki değerlendirmeniz nedir Ayrıca bu konudaki kişisel görüşünüz nedir '' sorusu üzerine Menderes, ''DYP'nin bu konudaki görüşü bellidir. Bugüne kadar söyledikleri dışında herhangi bir gelişmenin ve kararın içinde olmayacak'' diye konuştu. 
     Menderes, kişisel fikrini açıklarken de ''Bu sorunun sorulmasının temel sebebi, Türkiye Cumhuriyeti Başvekili, bu ülkeye paha biçilemeyen hizmetler veren Adnan Menderes'in idam edilmiş olmasıdır. 
     İdam edilmiş bir babanın evladı olarak muhatap oluyorum'' dedi. 
     İdam cezası tartışılırken Adnan Menderes'in idamı ile idam cezasının karşılaştırılmasının fevkalade yanlış olacağını kaydeden Menderes, şöyle dedi 
     ''Adnan Menderes bir suç işlemiş, bir mahkeme kurulmuş, bunu sonucunda idam edilmiş değil. Adnan Menderes, devletin fetret içinde olduğu bir dönemde İmralı Adası'nda asılmak suretiyle öldürülmüştür. 
     Ortada idam cezası yoktur. Güpegündüz işlenmiş bir cinayet vardır. Bu itibarla idam cezasını ayrı, Adnan Menderes'in idamı birbirinden farklı olaylardır. Benim kişisel eğilimim ölüm cezasının kaldırılıp kaldırılmamasının doğrudan doğruya bir referandumla millete sorulmasıdır.'' ''Önümüzdeki hafta ABD Başkan Yardımcısı Dick Cheney'nin ziyareti gerçekleşecek. Türkiye, Irak'a olası bir müdahale konusunda ne tür mesajlar vermelidir '' sorusu üzerine Menderes, ''Bu hükümet, Irak'a herhangi bir askeri müdahaleyi Türkiye adına zararlı buluyorsa o zaman bu istikamette konuşmalı, ABD'yi de niyeti varsa caydırabilmelidir'' karşılığını verdi. 
     






</TEXT>
</DOC>
