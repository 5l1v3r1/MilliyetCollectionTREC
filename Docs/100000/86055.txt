<DOC>
<DOCNO> 86055 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/25/yazar/guclu.html </URL>
<DATE> 2002/05/25/ </DATE>
<TIME>  </TIME>
<AUTHOR> Abbas GÜÇLÜ  </AUTHOR>
<HEADLINE>
Eskişehir’de bir vaha Anadolu Üniversitesi 
</HEADLINE>
<TEXT>

     Açıköğretim Fakültesi’nin 20. yıl etkinlikleri için önceki gün Eskişehir’deydim. Görkemli bir kutlama programı hazırlanmış. Dünyadaki benzeri fakültelerin temsilcileri, Türkiye’deki uzaktan eğitim uzmanları ve teknolojik altyapı sağlayan Türk Telekom ve TRT gibi kurumların yetkilileri hepsi bir aradaydı. Milli Eğitim Bakanı Bostancıoğlu, Müsteşar İsmail Bircan, YÖK Başkanı Gürüz ve eğitim teknolojileri fuarı için gelen bilişim sektöründen temsilciler de bu coşkuya renk katan diğer katılımcılardı... 
     Anadolu Üniversitesi’ne gitmeyeli 4 yıl olmuş. Gördüklerime inanamadım. Üniversite adeta ikiye hatta üçe katlanmış. Merkez kampüs gibi yeni kurulan 2 Eylül Kampüsü’ne de on binlerce metrekare yeni kapalı alanlar eklenmiş. 
     Anadolu Üniversitesi’ni Orhan Oğuz kurdu. Yılmaz Büyükerşen de popüler hale getirdi. Ama görünen o ki Engin Ataç da her şeyiyle gerçek bir üniversite kimliği kazandırmış. Öğrenci ve öğretim üyesi memnuniyeti en yüksek üniversitelerden birisi. Avrupa ve ABD’deki üniversite kampüsleriyle kıyaslandığında artıları var eksileri yok. Tek kusurları ulaşım. İstanbul’dan Van’a, Diyarbakır’a, KKTC’ye hatta Avrupa’ya gitmek bile çok daha kolay ve çok daha kısa sürede gerçekleşiyor .. 
     İstanbul’u, Akdeniz’e, Ege’ye, Eskişehir’e, Afyon’a, Bilecik’e, Kütahya’ya bağlayan bu yol, neden yıllardır genişletilmez bir türlü anlamıyorum... 
     Anadolu Üniversitesi’nin kat ettiği yolu görmenin en güzel yolu gidip orayı ziyaret etmek. Kapıları herkese açık. İlla da öğrenci olmanız gerekmiyor. 
     Örneğin resme ilgi duyuyorsanız Türkiye’nin ilk çağdaş Türk Sanatlar Müzesi’ni gezebilirsiniz. Ya da yılda 2.5 milyon kitap basan matbaalar, laboratuvarlar, havacılık okulu, Japon bahçesi ve daha neler neler size keyifli saatler geçirtebilir. Kampüste Migros’tan banka şubelerine, 5 yıldızlı restoran ve pastanelerden saunaya kadar ne ararsanız var. Profesörlerin de yediği yemek öğrenciye 600 bin lira. Bilimsel üretkenlik ve öğrenci kalitesi açısından da yine en iyiler arasında. Köln Üniversitesi ve İsrail Açık Üniversitesi Rektörü de oradaydı ve bir Anadolu kentinde böylesine donanık bir üniversiteyle karşılaşmanın şaşkınlığı içerisindeydiler... 
     Kurucu Rektör Orhan Oğuz, Eskişehir’e belediye başkanı olarak hizmet vermeye devam eden Yılmaz Büyükerşen ve Rektör Engin Ataç sürekli kol kolaydı. Biz bu eseri birlikte yarattık mesajı veriyorlardı. Bir dönem rektörlük yapan Akar Öcal ise başka bir kentte olduğu için kareyi tamamlayamadı. Bu sıcak ortamda bir kez daha gördüm ki başarıya giden yol kurumsal kimlik yaratmaktan geçiyor. AÜ, sevgi ve saygıya dayanan ekip ruhuyla bunu çok güzel başarmış... 
     Anadolu Üniversitesi, 20 bini örgün 650 bini de açıköğretim olmak üzere 670 bin öğrencisi ile dünyanın en büyük üniversitelerinden birisi. Öğrencilere yönelik tüm bilgiler sanal ortama taşınmış. Veliler istedikleri anda çocuklarına ilişkin tüm bilgileri internetten izleyebiliyor. Derse devam yoklaması elektronik kartlarla yapılıyor. Notlar da anında internete giriyor. Anlayacağınız artık kaytarmak da, zayıf alıp işler yolunda demek de çok zor .. 
     Özetin özeti Mutlu bir tesadüf son bir aydır gittiğim üniversitelerin hepsi de müthiş bir atılım içerisinde. Bu tempoyu, Türkiye’ye de yayabilseler karamsarlık ve umutsuzluğun yerini coşkunun alması işten bile değil .. 
     
     







Milliyetçilik ve Kürtler 


Dananın kuyruğu 


İhtarname... 


Bahçeli’den cesur adımlar bekliyorum 


45 parti, 45 çözüm değil 


Cem Derviş ikilisi çare olur 


İz şansı 


Onno dağı 


Eskişehir’de bir vaha Anadolu Üniversitesi 


Bu yıl Irak’a saldırı yok... 


Sevmek mi istersiniz, yoksa sevilmek mi 


Bir memleketin deniz işleri... 


Seçimin ekonomi politiği 


İTO’da 50 yıl çalışabilmenin sırrı nerede 


Kanuni’den Beri 


Murat Evgin "Türk gibi rock" yapıyor 


Kapı kapı dolaştı bankasını sattı 


</TEXT>
</DOC>
