<DOC>
<DOCNO> 55952 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/07/spor/aspo.html </URL>
<DATE> 2001/12/07/ </DATE>
<TIME>  </TIME>
<AUTHOR>  </AUTHOR>
<HEADLINE>
TUR YEMİNİ 
</HEADLINE>
<TEXT>

Galatasaraylı futbolcular, maçtan sonra bir araya geldiler ve gruptan çıkmak için söz verdiler. Sarı-Kırmızılılar ortak bir dille "Bizi kimse durduramaz" dediler 
     HALİL ÖZER 

     "Değişime inanamadık" 
     BARCELONA beraberliğinin faturasını Alman hakem Merk’e çıkaran Galatasaraylı futbolcular, tur yemini ettiler. Futbolcular, "İstedikleri kadar hakemlerle oynasınlar, bizi kimse durduramaz" ifadesini kullandılar. Cim - Bomlular, ilk yarıda mükemmel bir yönetim gösteren Merk’in ikinci 45 dakikada değişimine inanamadıklarını da vurguladılar, "İnsanın aklına başka sorular geliyor. Resmen iki puanımızı çaldı" dediler. 
     
     "Bunun İstanbul’u var" 
     EMRE, Nou Camp’ta kendilerine birçok pislik yapıldığını savundu. Genç oyuncu, "Mondragon, ikinci yarıda doğru dürüst konsantre bile olamadı. Seyirci sürekli bir şeyler atıyordu. Rakip futbolcular, hakemden destek alarak, her şeyi yaptılar. Ama bunun İstanbul’u da var. Saviola’ya hayran oldum" diye konuştu. Ümit Karan, Şampiyonlar Ligi’ndeki gollerine devam edeceğini belirtti, "Benim gerçek ligim orası" görüşünü yansıttı. 
     
     "Sinir bize yakışmıyor" 
     AYHAN, Marcus Merk’in ikinci yarıda oyunu çok etkilediğini belirtti. Sarı - Kırmızılı oyuncu, "Sakatlandığımı hissetmeme rağmen oynamak istedim. Ancak çok acım vardı. Bir puan da iyidir" açıklamasını yaptı. Ergün, agresif davrandıklarını belirtirken, "Yıldızlarla maç kazanırsın, takım olursan, şampiyonluk kazanırsın. Bu tür olaylar bize yakışmıyor. Bu sinirimiz Galatasaray’a daha büyük zarar verir" diye konuştu. 
     
Cansun Politik güç yok      BAŞKAN Mehmet Cansun, "Henüz bu arenada Barcelona gibi takımlarla başa baş oynamak için politik güce sahip değiliz" ifadesini kullandı. Cansun, hakemin özellikle ikinci yarıda Barcelona’nın ismi nedeniyle tavır değiştirdiğini ve kararlarıyla oyunu etkilediğini belirtti. Başkan, "Gönül isterdi ki, üç puanı alalım. Ancak maçtan önce söyleseler, bu sonuca bayılırdık" dedi. 
     CANSUN, çok maç oynadıkları için futbolcuların sinir sistemlerinin yıprandığını vurguladı. Başkan, "Hakem ucuz kartlar çıkardı. Ama benim kızdığım örneğin Hakan Ünsal’ın kartında olduğu gibi, ucuz kartlar görülmesi. Bu konuda gereken yapılacak" diye konuştu. Özer Saracoğlu "Şampiyonlar Ligi’nde bir Türk takımının final oynamasını sanki istemiyorlar" iddiasında bulundu. 
     
Lucescu çok kızgın      Rumen hoca, hakemin yanı sıra futbolcularına da öfkelendiğini belirtti. Cim - Bom’un teknik patronu "Her şeye rağmen bu gruptan çıkarız" dedi 
     LUCESCU, Barcelona önünde kaybedilen iki puan nedeniyle çok kızgın olduğunu söyledi. Rumen hoca, hakem konusunda maçtan önce uyarılarda bulunduğunu hatırlattı ve bu düşüncesinin doğru çıktığını ifade etti. Lucescu, "İkinci yarı her şeyi yaptı. Ama benim kızgınlığım sadece hakeme değil. Kendi futbolcularıma da kızıyorum. Kendileriyle görüşeceğim. Hakan Ünsal’ın faul yaptıktan sonra itirazdan kırmızı kart görmesi affedilir bir hata değil" dedi. 
     GALATASARAY’IN teknik patronu, takımının Barcelona karşısında ikinci devrede oyun kontrolünü tamamen kaybettiğini belirtti. Lucescu "Hem Roma maçı, hem bu maç. Dört puanımız gitti. Düşündükçe çok üzülüyorum. Grupta altı puanla lider olmamız gerekirdi. Ama olmadı" diye konuştu. Rumen hoca, her şeye rağmen bu gruptan çıkacaklarını vurguladı, "Futbolcularıma inanıyorum. Eğer hatalarımızı düzeltirsek, bu işi bitiririz. Bu grupta herkes eşit" ifadesini kullandı. 
     
"Tek gerçek Galatasaray"      SARI - Kırmızılı ekibin futbol şube sorumlularından Abdürrahim Albayrak, Lucescu’ya hak verdiğini söyledi. Albayrak, "Çünkü, Avrupa’da da tek gerçek Galatasaray. Bu takımın üzerine Avrupa’da da takım yok" dedi. Abdürrahim Albayrak ilginç bir öneri de getirdi, "Ankaragücü ile maçı İstanbul’da oynayalım, tam şölen yaşayalım. Stat dolar, hasılatın yarısını onlara veririz" diye konuştu. Cim - Bom dün İstanbul’a döndü. Öte yandan Victoria’nın Florya’daki evini soyan hırsızlar 700 mark ile eşinin yüzüklerini çaldılar. 
     
UEFA’ya şikayet      SARI - Kırmızılı yönetim, Alman hakem Marcus Merk’i, UEFA’ya şikayet etmeye hazırlanıyor. İkinci yarıda Capone’nin kırmızı kart görmesiyle ilgili pozisyonun yanı sıra Rochemback’in, ilk yarıda Kaptan Bülent’e yaptığı faulun görüntüleri, UEFA’ya gönderilecek. Bu başvuruda, hakem yönetimleri nedeniyle Galatasaray’ın mağdur durumda kaldığı da bildirilecek. 
     



 SPOR 






















</TEXT>
</DOC>
