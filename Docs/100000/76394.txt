<DOC>
<DOCNO> 76394 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/04/son/sondun36.html </URL>
<DATE> 2002/04/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Arap Birliği Genel Sekreteri "İsrail ile temasların faydası olmadı" 
</HEADLINE>
<TEXT>

     Arap Birliği Genel Sekreteri Amr Musa, İsrail'in Batı Şeria'da Filistinlilere yönelik operasyonlarının önlenmesi konusunda Başbakan Ariel Şaron hükümetiyle yapılan temasların yararsız olduğunu bildirdi. 
     Musa, CNN televizyonuna yaptığı açıklamada, İsrail Başbakanı Şaron'un ''istediğini yaptığını, çünkü kendisini yasaların üstünde gördüğünü ve diğer güçler tarafından korunduğunu'' söyledi. 
     ''İsrail operasyonlarının meşru müdafaa olduğunun ileri sürüldüğünü, ancak bunun nasıl bir meşru müdafaa olduğunu anlamakta zorluk çektiklerini'' belirten Musa, Mısır'ın, hayati önem taşıyan diplomatik kanalları dışında İsrail hükümetiyle tüm temaslarını kesmesinin ''ciddi bir mesaj'' olduğunu kaydetti. 
     Arap Birliği Genel Sekreteri Musa, İsrail siyasetinin ''saldırmayı, yıkmayı ve işgal topraklarındaki insanları öldürmeyi'' sürdürecek gibi göründüğünü bildirdi. 
     






</TEXT>
</DOC>
