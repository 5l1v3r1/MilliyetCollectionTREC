<DOC>
<DOCNO> 89192 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/11/son/sondun15.html </URL>
<DATE> 2002/06/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Fransa "Avrupa nükleer terör tehlikesi ile karşı karşıya" 
</HEADLINE>
<TEXT>

     Fransa Savunma Bakanı Michele Alliot-Marie, Avrupa'nın, biyolojik ve nükleer terör saldırıları tehlikesiyle karşı karşıya olduğunu söyledi. 
     Amerikalı yetkililerin dün, ABD'ye yönelik radyoaktif bomba saldırısı planını ortaya çıkardıklarını açıklamasından sonra Fransız Savunma Bakanı da bugün ''Avrupa da benzer tehditlerle karşı karşıya'' dedi. 
     Alliot-Marie, Europe 1 radyosuna yaptığı açıklamada, ''bütün Avrupa ülkeleriyle birlikte Fransa'nın da tehdit altında olduğunu'' belirterek, biyolojik hatta nükleer saldırılardan endişe ettiklerini kaydetti. 
     Belirgin bir saldırı tehdidinden bahsetmeyen Alliot-Marie, ''Büyük bir belirsizlik dönemindeyiz. Terörizm, herkesi herhangi bir zamanda vurabilecek bir gerçeklik'' diye sözlerini tamamladı. 
     ABD Adalet Bakanı John Aschroft dün, 8 Mayıs'ta bir El Kaide militanını yakalayarak, ABD'ye yönelik radyoaktif bomba saldırısını önlediklerini söylemişti. 
     





</TEXT>
</DOC>
