<DOC>
<DOCNO> 62556 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/16/son/sondun15.html </URL>
<DATE> 2002/01/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Ecevit ABD'de ilgi gördükçe Yunan basını çatlıyor.. 
</HEADLINE>
<TEXT>

     Başbakan Bülent Ecevit'in ABD ziyaretine geniş yer veren Yunan basını, Türk heyetinin, geçen hafta Washington'u ziyaret eden Yunan heyetinden daha yüksek düzeyde kabul gördüğü yorumunu yaptı. 
     Yunanistan Başbakanı Kostas Simitis ile 15 dakikalık telefon görüşmesi yapmakla yetinen ABD Başkan Yardımcısı Dick Cheney'in Başbakan Ecevit ile Beyaz Saray'da yarım saat görüştüğüne dikkati çeken gazeteler, Cheney'in Türkiye'yi övdüğünü ve stratejik müttefik olarak nitelediğini vurguladılar. 
     Türkiye'nin ABD'den Irak'a yapılacak operasyon karşılığında 15 milyar dolar istediğini de iddia eden Yunan basını, Ecevit'in ziyaret gündeminin en önemli maddesinin ticari ve ekonomik ilişkilerin geliştirilmesi olduğunu kaydetti. 
     ''Cheney'den Türkiye'ye Övgü'' başlıklı haberinde, Başkan Yardımcısı'nın Washington'un Türkiye'yi yalnızca terörle mücadelede değil her bakımdan stratejik ortak olarak gördüğünü vurguladığını belirten Katimerini gazetesi, ABD Dışişleri Bakanlığı'nın da Simitis'in gezisinde yapmadığını Başbakan Ecevit için yaptığını ve resmi bir açıklama ile Türk heyetinin temasları hakkında bilgi verdiğine dikkati çekti. 
     Başbakan Ecevit'in ABD Başkanı George Bush ile görüşmesi yaklaştıkça beklentilerin azaldığını iddia eden To Vima gazetesi, Amerikalı diplomatların Türkiye'ye, beklentilerinin ABD'nin olanaklarıyla uyum içinde olmadığı uyarısında bulunduklarını öne sürdü. 
     Başbakan Ecevit'in ziyaretinin Simitis'in ziyaretine oranla açık bir şekilde daha üst düzeyde olduğuna dikkati çeken Apoyevmatini gazetesi, Yunanistan Başbakanı'nın Cheney ile görüşemediğini ama Ecevit'in Beyaz Saray kapısını 3 bakanı ve 2 üst düzey danışmanı ile geçerek, Başkan Yardımcısı ile görüştüğünü belirtti. Apoyevmatini, Türkiye'nin Cheney'den övgü aldığına da işaret etti. 
     Haberinde, ''Ecevit ABD'ye Sağlam Elle Gitti'' başlığını kullanan Elefteros Tipos gazetesi, Ankara'nın uluslararası diplomasi oyununda Atina'dan yalnızca farklı değil, karşılaştırılamayacak derecede güçlü olduğu yorumunu yaptı. Ecevit'in Amerikan basınının övgü dolu haberleriyle Simitis'in ise CBS televizyonunun ''küfürnamesi'' ile karşılandığını yazan Elefteros Tipos, Türkiye'nin ABD'nin Irak operasyonuna yeşil ışık için 15 milyar dolar fiyat biçtiğini de iddia etti. 
     Başbakan Ecevit'in Bush'tan ülkesinin jeostratejik önemi karşılığı 15 milyar dolar talep edeceğini iddia eden Ethnos gazetesi, 
     Türkiye'nin bu ziyarette en çok ABD ile ticari ve ekonomik ilişkilerin geliştirilmesine önem verdiğini belirtti. 
     Türkiye'nin amaçlarının Washington'u Irak'a saldırmamaya ikna etmek ve Uluslararası Para Fonu'ndan IMF ve ikili düzeyde ekonomik yardım almak olduğunu savunan Ta Nea gazetesi ayrıca, ABD'nin ''Sona 5 kala'' Kıbrıs konusuyla ilgilenmeye karar verdiğini yazdı. Ta Nea, Washington'un bu kararının ardında Simitis'in geçen hafta Beyaz Saray'da ABD'nin tavrının belirleyici olduğunu vurgulamasının yattığını iddia etti. 
     ''Efendim ver'' başlığıyla Türkiye'nin ABD'den ekonomik yardım talep edeceğini öne süren bir haber yayımlayan Elefterotipiya gazetesi, Ecevit'in Bush ile 45 dakikalık görüşmesinde, terörizm, Kıbrıs, Avrupa Güvenlik ve Savunma Politikası AGSP ve Türkiye'deki ekonomik durumu görüşeceğini belirtti. Elefterotipiya, ABD'nin Kıbrıs Rum Kesimi'nin AB üyeliğine destek vereceğini, bunun ''bedeli'' olarak da AGSP konusunda Türkiye'ye yardımcı olacağını öne sürdü. 
     






</TEXT>
</DOC>
