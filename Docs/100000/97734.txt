<DOC>
<DOCNO> 97734 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/24/son/soneko29.html </URL>
<DATE> 2002/07/24/ </DATE>
<TIME>  </TIME>
<AUTHOR>  </AUTHOR>
<HEADLINE>
TÜSİAD "Meclis toplanır toplanmaz AB yolunda ülkenin önü açılmalı" 
</HEADLINE>
<TEXT>

     Türk Sanayicileri ve İşadamları Derneği TÜSİAD , AB Kopenhag kriterlerine uyum ile ilgili kanunlarda değişiklik yapılmasına ilişkin hazırlanan kanun teklifi taslağının, ''olağanüstü toplanacak Meclis Genel Kurulu'nda bir an önce ele alınarak kabul edilmesi ve Türkiye'nin önünün açılması'' gerektiğini bildirdi. 
     TÜSİAD'tan yapılan yazılı açıklamada, son gelişmeler doğrultusunda Türkiye'nin erken seçime doğru gittiğinin kesinlik kazandığı ifade edilirken, ''erken seçim tarihinin bir an önce saptanması, içinde bulunduğumuz siyasi belirsizliğin ekonomi üzerindeki yükünü hafifletecektir'' denildi. Açıklamada, devamla şu görüşlere yer verildi 
     ''Ancak TÜSİAD, AB Kopenhag Kriterlerini karşılayacak yasal düzenlemelerin bir an önce yapılmasını, en öncelikli gündem maddesi olarak görmektedir. AB'den üyelik görüşmeleri için bir tarih alınmasının Türkiye'de yaratacağı olumlu hava, ekonomiye ivme kazandıracak ve kamuoyunun AB üyeliği konusundaki beklentileri de karşılanmış olacaktır. 
     Katılım Ortaklığı Belgesi ve Ulusal Program sonrasında, AB adayı her ülkenin içinden geçtiği uyum sürecinin, 'AB dayatması' olarak nitelendirilmesi, anlaşılır bir yaklaşım değildir. Mecliste grubu bulunan siyasi partilerin hemen hemen tamamının, Kopenhag Kriterlerine yönelik yasa değişikliklerini desteklediklerini açıklamalarına rağmen, Meclisin olağanüstü toplanmasından sonra bu yasaların çıkarılma olasılığının düşük olduğunun belirtilmesindeki çelişkinin bir an önce giderilmesi gerekmektedir.'' Açıklamada, Türkiye'yi dünyanın en büyük siyasi ve ekonomik bloğunun saygın bir üyesi yapacak ''tarihi AB üyeliği fırsatının kaçmasına göz yumarak, Türkiye'yi sorunlu coğrafi bölgesinde, refah düzeyi düşük, yalnız ve istikrarsız bir ülke olmaya mahkum etmenin'', gelecek nesiller açısından umut kırıcı olduğu belirtildi. 
     Açıklamada, şu görüşler dile getirildi 
     ''Türkiye'nin coğrafi, tarihi ve ekonomik ortağı Avrupa Birliği'dir. AB üyeliğinin Türkiye'nin refah düzeyine ve demokratik standartlarına yapacağı katkıları görmezden gelerek, Türkiye'nin kalkınma ve gelişme stratejisini, AB yerine, Rusya, Kafkaslar, İran ve Ortadoğu üzerine kurarak üyelik sürecine muhalefet etmek, yanlış bir stratejik yaklaşımdır. 
     Bu nedenle, AB Kopenhag kriterlerine uyum ile ilgili kanunlarda değişiklik yapılmasına ilişkin hazırlanan kanun teklifi taslağı, olağanüstü toplanacak Meclis Genel Kurulu'nda bir an önce ele alınarak kabul edilmeli ve Türkiye'nin önü açılmalıdır.'' 
     





</TEXT>
</DOC>
