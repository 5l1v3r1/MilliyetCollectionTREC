<DOC>
<DOCNO> 98378 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/27/son/sontur05.html </URL>
<DATE> 2002/07/27/ </DATE>
<TIME>  </TIME>
<AUTHOR>  </AUTHOR>
<HEADLINE>
İstanbul'da, uçurtmayı gören UFO sanıp heyecanlandı... 
</HEADLINE>
<TEXT>

     Gaziosmanpaşa'da gökyüzünde görülen uçurtmayı ''UFO'' zanneden vatandaşlar, heyecanlı anlar yaşadı. 
     Alınan bilgiye göre, gökyüzünde saat 22.45 sıralarında üçgen şeklinde ışıklı bir cisim gördüklerini belirten vatandaşlar, bunun ''UFO'' olabileceğini düşünerek 155 Polis İmdat telefonunu ve itfaiyeyi aradılar. 
     Alibeyköy bölgesinden basın kuruluşlarını arayan bazı vatandaşlar da ''Ay büyüklüğünde, çevresine ışık saçan 2 cisim gördüklerini'' belirttiler. 
     Yaklaşık 1 saat boyunca ''UFO'' sanılan cismi bazı vatandaşlar kamerayla kaydederken, bazıları da fotoğrafını çekmeye çalıştı. 
     Polis ekiplerinin yaptığı araştırma sonucunda, ''UFO'' zannedilen cismin, Gaziosmanpaşa'dan uçurtulan bir uçurtma olduğu ortaya çıktı. 
     





</TEXT>
</DOC>
