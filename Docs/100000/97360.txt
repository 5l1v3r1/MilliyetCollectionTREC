<DOC>
<DOCNO> 97360 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/22/son/sontur19.html </URL>
<DATE> 2002/07/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Ak Parti de MHP'nin kararına destek veriyor... 
</HEADLINE>
<TEXT>

     AK Parti Grup Başkanı Bülent Arınç, partisinin erken genel seçimin 6 Ekim'de yapılması önerisini, ''ortak bir karar oluşabileceği düşüncesiyle'' 3 Kasım olarak değiştirdiklerini bildirdi. 
     Arınç, parti genel merkezinde milletvekillerinin katılımıyla yapılan toplantıdan sonra gazetecilere açıklamalarda bulundu. 
     Daha önce DYP ile birlikte TBMM'yi bugün olağanüstü toplantıya çağırdıklarını hatırlatarak, bu çağrılarının birinci gündeminin 3 Kasım 2002 tarihinde seçimlerin yapılması, ikinci gündeminin ise Siyasi Partiler Kanunu ile Seçim Kanunu'nda değişiklik yapılması olduğunu söyledi. 
     AK Parti olarak seçimlerin önümüzdeki 3-4 ay içinde yapılmasını yararlı gördüklerini belirten Arınç, bu nedenle daha önce 6 Ekim olarak önerdikleri seçim tarihini ''ortak bir karar oluşabileceği düşüncesiyle'' 3 Kasım olarak değiştirmeyi kararlaştırdıklarını kaydetti. 
     Arınç, dün Başbakan Bülent Ecevit'in yaptığı açıklamaları da ''talihsiz'' olarak nitelendirerek, bunun ''tarihe kara bir leke olarak geçtiğini'' savundu. Arınç, Ecevit'in ''AK Parti'nin sicil amiri'' olmadığını belirterek, ''kendi partisi içindeki duruma bakmasını'' istedi. 
     Başbakan Ecevit'in açıklamalarını yayınlayarak TRT'nin suç işlediğini öne süren Arınç, cevap haklarını kullanacaklarını ve TRT hakkında yasal yollara başvuracaklarını kaydetti. 
     MHP'nin 29 Temmuz'da TBMM'yi olağanüstü toplantıya çağırma kararı aldığını belirten ve bu toplantıya katılıp katılmayacaklarını soran bir gazeteciye Arınç, ''İlk maddesi seçim olan her türlü çağrıya olumlu baktıklarını ve bu çağrılara katılacaklarını'' söyledi. Arınç, ''Ama bugünkü toplantıya gelmeyerek bir hafta sonra tekrar TBMM'yi toplantıya çağırmak ne kadar ciddiyet içindedir ona arkadaşlarımızla değerlendireceğiz'' dedi. 
     





</TEXT>
</DOC>
