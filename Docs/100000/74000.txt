<DOC>
<DOCNO> 74000 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/22/son/sondun21.html </URL>
<DATE> 2002/03/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Bazı bilim adamlarına göre küresel ısınma normal 
</HEADLINE>
<TEXT>

     Amerikalı ve İsviçreli bazı araştırmacılar, ağaç halkalarını inceleyerek yaptıkları çalışmanın, dünyada yaklaşık bin yıl önce de aşırı ısınma olduğunu, bunun da son yüzyıldaki küresel ısınmanın, gezegensel normal bir devir olduğunu gösterdiğini ileri sürdüler. 
     Science Dergisi'nin bugünkü sayısında yayımlanan, insanoğlunun faaliyetleriyle iklim değişiklikleri arasındaki bağlantının incelendiği belirtilen çalışma için kuzey yarımkürede, 3 kıtadaki 14 bölgede bulunan yüzyıllarca yıl önceden kalma ağaç gövdelerindeki halkaların incelendiği kaydedildi. 
     Dergide, söz konusu çalışmanın, yaklaşık 800-1000 yıl önce Ortaçağ Sıcak Dönemi olarak bilinen dönemle, 20'inci yüzyılda başlayan küresel ısınma arasında yakın benzerlik olduğunu gösterdiği ifade edildi. 
     New York'ta Palisades'teki Lanot-Doherty Gözlemevi'nden Edward Cook'un, İsviçre Federal Araştırma Enstitüsü'nden Jan Esper ve Fritz Schweinruber ile yaptığı çalışmada, ağaç halkalarının incelenmesiyle Dünya'nın doğal döngüsüne ilişkin yeni bir bakış açısı elde edildiği belirtildi. 
     Cook, çalışmanın, Dünya'nın, hızlı değişimleri ve uzun dönemli ortamalanın üzerindeki sıcaklıkları kaldırabilecek durumda olduğunu gösterdiğini kaydetti. 
     Bu çalışmayı, sera etkisi yapan gazların yarattığı küresel ısınmayı reddetmek için kullanmadıklarını ifade eden Cook, ancak çalışmanın Dünya'nın doğal iklim sisteminde, 20'inci yüzyıldakiyle karşılaştırılabilir büyük değişiklikleri barındıran süreçler olduğunu göterdiğini yazdı. 
     Cook, çalışmalarının Ortaçağ Sıcak Dönemi'ndeki ısıyla, 20'inci yüzyılda başlayan sıcaklık eğiliminde benzerlik olduğunu gösterdiğini belirterek, Ortaçağ döneminde sera etkisi yaratan gazların bir etkisi olmadığı yorumunda bulundu. 
     Bilim adamları, dünyada geçen yüzyıl başlayan ve halen devam eden küresel ısınmanın, sera etkisi yaratan gazların atmosfere salınımından kaynaklandığını belirtiyor. 
     Bilim adamlarının da uyarısıyla uluslararası toplum 1997 yılında küresel ısınmaya yol açan, sera etkisi yapan karbondioksit gibi gazların atmosfere salınımının azaltılmasını öngören Kyoto protokolünü ortaya koymuştu. 
     Bu konuda en fazla kirletmeyi yapan ABD ise ekonomisine zarar vereceği gerekçesiyle anlaşmayı geçen yıl reddetmişti. Anlaşmanın uygulanabilmesi için en az 55 ülke tarafından onaylanması gerekiyor. 
     






</TEXT>
</DOC>
