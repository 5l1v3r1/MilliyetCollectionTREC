<DOC>
<DOCNO> 82873 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/08/son/sontur15.html </URL>
<DATE> 2002/05/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Fransa'nın Ankara Büyükelçisi Dışişleri Bakanlığı'na çağırıldı 
</HEADLINE>
<TEXT>

     Fransa'nın Ankara Büyükelçisi Bernard Garcia, Dışişleri Bakanlığı'na çağrıldı. 
     Edinilen bilgiye göre, Garcia, Dışişleri Bakanlığı Müsteşarı Uğur Ziyal tarafından kabul edilerek, Genelkurmay Başkanı Orgeneral Hüseyin Kıvrıkoğlu'na Sınır Tanımayan Gazeteciler Örgütü'nün ''sergilediği tutum'' dolayısıyla Ankara'nın tepkisi iletilecek. 
     Dışişleri Bakanlığı Sözcüsü Hüseyin Diriöz de haftalık basın toplantısında konuya ilişkin sorular üzerine, Dışişleri Bakanlığı'nın, başından itibaren Genelkurmay ile işbirliği içinde, gereken girişimleri yaptığını, konuyu gereken önem ve titizlikle ele aldıklarını söyledi. 
     Paris ve Ankara'da Türkiye'nin tepkilerini ortaya koyan girişimlerin sürdürüldüğüne işaret eden Diriöz, Ankara ve Paris'teki girişimlerin tamamlanmasından önce konuya ilişkin ayrıntılı bilgi vermenin mümkün olmayacağını kaydetti. 
     
     BÜYÜKELÇİYE NE DENİLDİ 

     Dışişleri Bakanlığı Müsteşarı Büyükelçi Uğur Ziyal, bakanlığa çağrılan Fransa'nın Ankara Büyükelçisi Bernard Garcia'ya, Sınır Tanımayan Gazeteciler Örgütü'nün Fransa'da sergilediği tutumun şiddetle protesto edildiğini iletti. 
     Edinilen bilgiye göre, Garcia'ya, Genelkurmay Başkanı Orgeneral Hüseyin Kıvrıkoğlu'na karşı takınılan tavrın ve Türkiye'nin bu şekilde tanıtılmasının şiddetle protesto edildiği bildirildi ve Türkiye'nin, gerekli önlemlerin alınmasını hassasiyetle ve ciddiyetle takip edeceği aktarıldı. 
     Ziyal ile Garcia arasında yaklaşık yarım saat süren görüşmede Garcia'nın da ''bu örgütün bir sivil toplum kuruluşu olduğunu'' belirttiği ve ''Türkiye'nin beklentilerini ilgili makamlara ileteceğini'' ifade ettiği öğrenildi. 
     Garcia, bu olay nedeniyle Türkiye-Fransa ilişkilerinde meydana gelen sıkıntıdan ötürü üzüntü duyduğunu da Ziyal'a iletti. 
     





</TEXT>
</DOC>
