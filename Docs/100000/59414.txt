<DOC>
<DOCNO> 59414 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/28/yasam/yas01.html </URL>
<DATE> 2001/12/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Yasin teyzesi’ kaçırdı 
</HEADLINE>
<TEXT>

Henüz 1.5 yaşındaki M.K. bebek, evlenmek isteyen bir çiftin gayrimeşru çocuğu rolü için, transseksüel 'dayısı ' tarafından 'ödünç alındı'.. 
     ELVAN EZBER, ŞAKİR AYDIN İstanbul 

     Kartal'da son zamanların en ilginç çocuk kaçırma olaylarından biri yaşandı. Olay, Kartal Soğanlı Polis Karakolu'na dün saat 03.30 sıralarında başvuran Ömer Kalay'ın, henüz 1.5 yaşındaki kız bebeği M.K.'nın, eşinin kardeşi Yasin Kalay tarafından kaçırıldığını ihbar etmesiyle ortaya çıktı. 
     Polis ekipleri, ameliyatla 'kadın' olan transseksüel 'dayı' yani 'teyze' Yasin Kalay'ın Beyoğlu'ndaki evini bastı. Baskınla 'teyze' Kalay gözaltına alındı, küçük M.K. bebek de kurtarıldı. 
     
     Evlenme izni alacaklardı’ 
     Ancak Gasp Büro Amirliği'ne teslim edilen Yasin Kalay'ın itirafı, polisleri bile şaşkınlığa uğrattı. 'M.K.'nin dayısı değil, teyzesiyim' diyen Kalay, yeğenini iki arkadaşına yardım için 'ödünç aldığını' belirtip, şöyle konuştu "Arkadaşlarım aileleri karşı çıktığı için evlenemiyorlardı. Yeni doğmuş bir çocuğu ailelerine göstererek evlenme iznini koparmayı düşünüyorlardı. Benden çocuk bulmamı istediler. Bulamayacağım deyince 'Yeğenin var' diye tehdit ettiler. " 
     
     Eniştem uyandı, yakalandık’ 
     Plana göre, travesti ev arkadaşı Bülent Urgun ile Serdar ve Nihat isimli arkadaşlarını bir gece yarısı ablasının evine aldığını belirten Kalay, "Kimseye fark ettirmeden çocuğu alıp gittiler. Ben de hiç bir şey olmamış gibi yattım. Eniştem durumu fark edince herşey ortaya çıktı" dedi. 
     Kızına kavuşan Ayşe Kalay ise, "Kardeşimin böyle bir şeye karışmasına mana veremiyorum. Mutlaka tehdit etmişlerdir" diyerek gerçek suçluların cezalandırılmasını istedi. Serdar ve Nihat isimli kişilerin peşine düşen polis, Kalay'ın ev arkadaşı travesti Bülent Urgun'u da gözaltına aldı. 
     



 YAŞAM 















</TEXT>
</DOC>
