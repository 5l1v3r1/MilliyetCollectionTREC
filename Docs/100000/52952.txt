<DOC>
<DOCNO> 52952 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/18/son/sontur01.html </URL>
<DATE> 2001/11/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Selçuk "Anayasanın A'dan Z'ye değişimini bu TBMM yapamaz" 
</HEADLINE>
<TEXT>

     Yargıtay Başkanı Sami Selçuk, ''Mevcut Anayasa'yı a'dan z'ye yeni bir anayasa olacak şekilde değiştirmek gerekiyorsa, bunu bugünkü TBMM'nin yapması olanaksızdır' dedi. 
     Selçuk, Aktif Sanayiciler ve İşadamları Derneği'nin Konya Ticaret Odası'nda düzenlediği, ''Demokrasi, Hukukun Üstünlüğü ve İnsan Hakları'' konulu konferansta, Anayasa'da yapılacak değişikliklerden istenen sonucun alınamayacağını söyledi. 
     Anayasa'nın ruhunun değişikliğe müsait olmadığını savunan Selçuk, şöyle konuştu 
     ''Türkiye'de mevcut Anayasa'yı tamirlerle, yamalarla düzeltmek mümkün değildir. Çünkü ruhu buna uygun değildir. Bu Anayasa, bireyi hak ve özgürlükleri sınırlanacak bir varlık olarak kabul etmiştir. Bu Anayasa'yı düzeltmek olanaksız olduğuna göre, yeni bir anayasa yapılması lazım. Anayasa'da değişiklik yapmak zor değil. Mevcut Anayasa'yı a'dan z'ye yeni bir anayasa olacak şekilde değiştirmek gerekiyorsa bunu bugünkü TBMM'nin yapması olanaksızdır. Bir kere bu TBMM'de bulunan siyasal partiler Anayasa'nın nasıl olacağı konusunda anlaşsalar bile masa başına oturdukları zaman yeni anayasanın maddeleri ve ruhu nasıl olmalı konusunda anlaşmaları mümkün değildir.'' 
     
     Kimse abartmasın' 
     Anayasa'da bugün yapılmak istenen değişikliklerin söylendiği gibi Türkiye'yi esenliğe çıkaracak düzenlemeler olmadığını öne süren Selçuk, ''Kimse bunu abartmasın. Bu değişiklikler bir kaç madde dışında Türkiye'ye fazla bir şey getirememiştir '' dedi. 
     Yeni anayasayı oluşturulacak bir ''Kurucu Meclis''in hazırlaması gerektiğini savunan Selçuk, ''Bu meclis sadece bu işi yapsın. Bugünkü TBMM'de normal işlevini sürdürsün. Bu bazılarına ütopik gelebilir, ama doğrusu bu. Zira bugünkü Meclisimiz, yüzde 10 barajına takılan ve parlamentoda temsil edilmeyen halkımızın büyük bölümünü dışladığı için ortak bir anayasa çıkarmaya hukuk açısından elverişli değildir '' diye konuştu. 
     
     'Yönetemeyen demokrasi' 
     Selçuk, Türkiye'de bir ''yönetemeyen demokrasi'' sorunu olduğunu ileri sürerek, şu görüşlere yer verdi 
     ''Devletin temsil sorunu var. Yönetemeyen demokrasi uzlaşma kültürünü geliştiremiyor. Demokrasi bir uzlaşma alışkanlığını gerektirir. Türkiye'de uzlaşma kültürü bulunmadığı için farklılıklar korkulan nesneler olarak görülmektedir. Zaten Türkiye bir korkular ülkesi haline gelmiştir. Bakın bu devlet, komşularından, bireyinden, tarihinden korkuyor. Böyle bir devlet olur mu Devletin bütün bunlarla barışık olması gerekir. Devletin bütün hak ve özgürlükleri tanıyarak hizmet etmesi gereken bir tüzel kişilik olduğu unutulmamalıdır. 
     Türkiye bu korkuları sürdürdüğü sürece uzlaşma kültürünü oluşturamaz.'' 
     






</TEXT>
</DOC>
