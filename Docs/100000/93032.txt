<DOC>
<DOCNO> 93032 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/30/son/sontur12.html </URL>
<DATE> 2002/06/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Kutan "Türkiye üzerine çok ciddi oyunlar oynanıyor" 
</HEADLINE>
<TEXT>

     Saadet Partisi SP Genel Başkanı Recai Kutan, Türkiye'de tarım sektörünün bitirilmek istendiğini savunarak, ''Türkiye üzerinde çok ciddi anlamda oyunlar oynanmaktadır'' dedi. 
     641. Tarihi Kırkpınar Yağlı Güreşleri'ni izlemek için Edirne'ye 
     gelen Kutan, SP Edirne İl Teşkilatı'nı ziyaretinde yaptığı konuşmada, Edirne'nin göç veren bir il olduğunu ve kentteki en ağırlıklı sektörün ziraat olduğunu kaydederek, şunları söyledi ''Edirneli çiftçiler çeltik, buğday ve ayçiçeği tarımı yapıyorlar. Bundan 2-3 hafta önce Toprak Mahsülleri Ofisi TMO buğday alım fiyatlarını 230 bin lira olarak açıkladı. Bunun sebebi hükümetin IMF'ye verdiği sözlerdir. Açıklanan fiyatlara göre Çukurova'daki buğday alım fiyatı ise 210 bin lira. Çukurovalı vatandaşlar bundan çok rahatsızlık duydular. Söylediklerine göre fiyatlar açıklanmadan önce buğdayı serbest piyasada 270 bin liradan satıyorlardı. Yapılan zam geçen yıla göre yüzde 40'tır. Oysaki çiftçinin kullandığı mazota yüzde 100'ün üzerinde zam yapılmıştır. Bu sadece buğdayda değil diğer ürünlerde de böyledir. Türkiye'de tarımı öldürdüler. IMF öyle istediği için tarımı desteklemiyorlar. Oysaki Amerika tarıma desteğini 2 katına çıkarmıştır. Türkiye üzerinde çok ciddi anlamda oyunlar oynanmaktadır. Bugün 1 litre benzin 1 milyon 500 bin lira civarındadır. Benzinin gerçek fiyatı 450 bin lira, kalan kısmı da vergileridir. Hükümet kolayı bulmuş, bu şekilde vergi topluyorlar.'' Kutan, Türkiye'de bankaların yavaş yavaş yok edilerek, bunların yabancı sermayelere verildiğini belirterek, ''Türkiye şu haliyle bağımsız değil. Elin yabancısı gelmiş senin ekonomine karışıyor. Yakında senin stratejik güçlerine de karışacak'' dedi. Kutan, Başbakan Bülent Ecevit'e öncelikle acil şifalar dileyerek, şöyle konuştu ''Sayın başbakanımız geçmişte özellikle siyasi alanda önemli kademelerde bulunmuş birisidir. Ama dikkat ederseniz birileri, sayın Ecevit'in bu haline rağmen Başbakanlıkta kalsın gayreti içerisindeler. Türkiye tam bir batağa saplanmıştır. Çözüm ne Çözümü artık bunlardan beklemeyin. Çözümü millet kendisi yapacak. Eninde sonunda milletin önüne sandık gelecektir. Türkiye'de zaten çoktan erkek seçimin zamanı dolmuştur. Bana sorarsanız bu sene seçim ümidim yok. Ama 2003'ün Eylül ayında mutlaka seçim olur.'' Kutan, Selimiye Camii'ni ziyaret ettikten sonra 641. Tarihi Kırkpınar Yağlı Güreşleri'ni izlemek amacıyla Kırkpınar Er Meydanı'na gitti. 
     





</TEXT>
</DOC>
