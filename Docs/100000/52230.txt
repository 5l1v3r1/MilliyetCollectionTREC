<DOC>
<DOCNO> 52230 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/14/son/sondun02.html </URL>
<DATE> 2001/11/14/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD Savunma Bakanı "Kabil'de askerimiz var..." 
</HEADLINE>
<TEXT>

     ABD Savunma Bakanı Donald Rumsfeld, Afganistan'ın Başkenti Kabil'de az sayıda Amerikan askeri bulunduğunu bildirdi. 
     Washington'da basın toplantısı düzenleyen Rumsfeld, ''Kabil'de az sayıda askerimiz bulunuyor. Bunlar, olay çıkmasını önleyecek sayıda değiller'' dedi. 
     Amerikan komandolarının Kuzey İttifakı'nın ilerlemesinde pay sahibi olduklarını da kaydeden Rumsfeld, özel Amerikan birliklerinin Güney Afganistan'da da operasyonlar yapmakta olduklarını bildirdi, ancak ayrıntı vermedi. 
     Teröristlere açılan savaşın sona ermediğini söyleyen Rumsfeld, ''çekilmekte olan Taliban kuvvetlerine ateş açmanın meşru olduğunu'' kaydetti. 
     Rumsfeld, ''Herkesi buradan uyarıyorum Terörizmle mücadele bitmedi. Çünkü bir tek kişiye, bir tek teröriste, bir tek örgüte ya da bir tek ülkeye savaş açılmış değil'' diye konuştu. 
     El Kaide örgütünün ve Taliban'ın yöneticilerini ortaya çıkarıp yakalamak gerektiğini anlatan Rumsfeld, ''Taliban kuvvetlerinin birçok seçeneği var Kaçıp güneyde yeniden örgütlenebilirler. Dağlara çekilebilirler. Teslim bayrağını çekebilirler'' dedi. 
     Usame Bin Ladin'i koruyup kollamaya kalkışacak ülkeleri de uyaran Rumsfeld, isim vermeden, ''bu ülkelerin, Afganistan'dan kaçabilirse Bin Ladin'e kucak açmaları engellenmeli'' ifadesini kullandı. 
     Amerikalı bakan, Taliban'ın muhabere sıkıntısı çektiğini ve kuzeyden ve Kabil'den çekilen kuvvetleriyle ne yapacağına de karar veremediğini söyledi. 
     






</TEXT>
</DOC>
