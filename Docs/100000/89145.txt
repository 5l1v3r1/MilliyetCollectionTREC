<DOC>
<DOCNO> 89145 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/11/spor/spo20.html </URL>
<DATE> 2002/06/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber Turu 
</HEADLINE>
<TEXT>

Atilla Kıyat’a Abdi İpekçi ödülü      ZONGULDAK’TA "9. Ereğli Osmanlı Çileği Kültür Festivali" etkinlikleri kapsamında Emekli Koramiral ve Fenerbahçe yöneticisi Atilla Kıyat’a, "Uluslararası Abdi İpekçi Barış Ödülü" verildi. Türkiye - Yunanistan ilişkilerine yönelik barış çabalarına katkı sağlayan açıklamalarıyla ödüle layık görülen Kıyat’a, ödülünü Ödül Kurucusu ve Başkanı Andreas Politakıs verdi. 
     
Serhat sabırsız      FENERBAHÇE’NİN genç golcüsü Serhat Akın, Ortega ile maça çıkacağı günü sabırsızlıkla beklediğini söyledi. Milli oyuncu, kendi internet sitesinde, "Tüm yabancılar G.Kore’de onun gerçekten Fenerbahçe’ye gelip gelmeyeceğini soruyor. Gelecek’ dediğimizde de şaşırıp, Fenerbahçe’nin çok iyi iş yaptığı görüşünde birleşiyor" dedi. 
     
Agassi üzülmedi      TENİSTE Roland Garros’a çeyrek finalde veda eden Andre Agassi, eşi Steffi Graf’a ve 7 aylık çocuğu Jaden Gil’e daha fazla zaman ayırabileceğinden dolayı elendiğine mutlu olduğunu söyledi. Graf ise, eşi 32 yaşındaki ABD’li rakete takılıp, "Ben Roland Garros’u 7 kez kazandım. O ise sadece bir kez" dedi. 
     
Suyun da ağası      YOZGAT’TAKİ Türkiye Su Kayağı Şampiyonası’nda Kırkpınar Ağası Sait Yavuz da gösteri yaptı. 22 yıldır lisanslı sporcu olan Yavuz, paraşütle gölete indi, su kayağı slalom yarışması öncesindeki gösteriyle de alkışları topladı. Güreş Federasyonu, Kırkpınar’da sporcular berabere kalırsa, ilk puanı alanın "altın puanla" galip sayılacağını açıkladı. 
     
Adana’nın atağı      SÜPER Lig’in yeni takımı Adanaspor, dış transferde dört futbolcuyla prensipte anlaştı. İstanbul’da bulunan Başkan Çağdaş Ergin, Gaziosmanpaşa’dan Umut, Yozgatspor’dan İlker, Akçaabat Sebatspor’dan Murat Bölükbaşı ve Trabzon’dan Güngör ile anlaştıklarını, Kocaelisporlu Timko ile de görüşmelerin sürdüğünü söyledi. 
     
Kandeydi esti      VETERAN atlet Hikmet Kandeydi, Yunanistan’daki Triçya 2002 Pist Yarışları’nda beş dalda şampiyonluğa ulaştı. Kandeydi, 80 metre engelli, sırıkla atlama, 3 adım atlama, yüksek atlama ve gülle atmada birinciliği kazandı. Aynı yarışmada Murat Kaçar 100 metre engellide ilk sırayı yakaladı. 
     
Alper’e izin yok      GAZİANTEPSPOR, Fenerbahçe ve Beşiktaş’ın listesine giren, Denizlispor’un da yeniden kiralık istediği Alper’i yeni sezonda kadroda tutacağını açıkladı. Futbol Şube Sorumlusu Asım Atmaz, genç stoperi satmayı ya da kiralamayı düşünmediklerini belirtip, "Şimdi kendi takımına hizmet etme zamanı geldi" dedi. 
     



 SPOR 































</TEXT>
</DOC>
