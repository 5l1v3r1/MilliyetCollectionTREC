<DOC>
<DOCNO> 96812 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/19/son/soneko40.html </URL>
<DATE> 2002/07/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Hazine gelecek hafta üç ihale düzenleyecek 
</HEADLINE>
<TEXT>

     Hazine gelecek hafta, 91 gün vadeli referans bono ve 224 gün vadeli bono ihaleleri ile 348 gün vadeli döviz cinsinden ABD Doları iskontolu Hazine bonosu ihalesi düzenleyecek. 
     Hazine, 23 Temmuz 2002 Salı günü 91 gün vadeli ve 224 gün vadeli olmak üzere iki ihale birden düzenleyecek. 
     Aynı gün düzenlenecek 91 gün vadeli referans Hazine bonosu ihalesinde satılacak kağıtların geri ödemesi 23 Ekim 2002 olarak belirlendi. 
     Söz konusu ihalede net 1 katrilyon 104 trilyon liralık ihraç yapılacak olup bu miktar Temmuz ayında piyasaya yapılacak ödemeler ve ortalamadan satışların geri ödeme tutarının yüzde 15'ini kadar olacak. 
     Bu ihalede ortalama ve opsiyon satışı yapılmayacak. 
     Hazine'nin 23 Temmuz Salı günü düzenleyeceği bir diğer ihale olan 224 gün vadeli bono ihalesinin geri ödemesi 5 Mart 2003'de yapılacak. 
     91 gün vadeli referans Hazine Bonosu ve 224 gün vadeli bono 
     ihalelerinde satışı gerçekleştirilecek kağıtların ihraç tarihi 24 Temmuz Çarşamba olarak belirlendi. 224 gün vadeli Hazine bonosunda ihraç edilecek senet, 29 Mayıs 2002 tarihinde ihracı gerçekleştirilen 238 gün vadeli Hazine bonosunun yeniden ihracı şeklinde olacak. 
     
     348 GÜN VADELİ ABD DOLARI CİNSİNDEN İSKONTOLU HAZİNE BONOSU 
     Hazine, 25 Temmuz Perşembe günü 348 gün vadeli, döviz cinsinden ABD Doları iskontolu Hazine bonosu ihalesi düzenleyecek. 
     İhraç tarihi 26 Temmuz Cuma olarak öngörülen kağıtların geri ödemesi 9 Temmuz 2003'de yapılacak Bu ihalede ihracı yapılacak senet, 10 Temmuz 2002 tarihinde ihracı gerçekleştirilen 364 gün vadeli döviz cinsinden ABD Doları iskontolu devlet tahvilinin yeniden ihracı şeklinde olacak. 
     Hazine en son 8 Temmuz tarihinde düzenlediği 364 gün vadeli, döviz cinsinden ABD Doları iskontolu devlet tahvili ihalesinde, net 305.4 milyon dolarlık satış yapılmıştı. 
     İhaleye 443.9 milyon dolarlık teklif gelirken, nominal satış 332.9 milyon dolar olarak gerçekleşmişti. İhalede faiz ise yüzde 9 olmuştu. 
     Hazine gelecek hafta toplam 4 katrilyon 1.5 trilyon lira iç borç servisi yerine getirecek. 
     





</TEXT>
</DOC>
