<DOC>
<DOCNO> 59483 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/28/son/soneko24.html </URL>
<DATE> 2001/12/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Derviş ''2002'de yüzde 35'lik enflasyon hedefi öngörülüyor'' 
</HEADLINE>
<TEXT>

     Devlet Bakanı Kemal Derviş, 2002 yılında yüzde 35'lik enflasyon hedefiyle, yeni programın sonunda enflasyonu yüzde 12 seviyesine indirme yolunda önemli bir aşama öngörüldüğünü bildirdi. 
     Derviş, yeni ekonomik programın hem ekonomideki temel sorunları kökten çözmeyi, hem de bir daha bu sorunları çıkaracak zeminlerin oluşmasını önlemeyi hedeflediğini bildirdi. 
     Derviş, yeni yıl dolayısıyla bir mesaj yayınladı. 
     Derviş, mesajda, 2002 yılının hem ekonomi politikalarında disiplinin sürdürülerek makro ekonomik yapının istikrarının sağlanması konusunda hem de yapısal reformlara hızla devam edilerek, Türkiye'nin bir daha krize girme riskini bertaraf etme ve çağdaş uygarlık standartlarına erişme yolunda önemli aşamaların tamamlanacağı bir yıl olacağını kaydetti. 
     Geçmiş krizlerden ders çıkaran Türkiye'nin, disiplinli para ve maliye politikaları ile yapısal reformlar konularındaki kararlılığının içeride ve dışarıda giderek daha iyi anlaşılmasının da etkisiyle sıkıntıların aşılması yolunda belli bir mesafe kaydedildiğini belirten Derviş, bu nedenle 2002 yılından itibaren, uluslararası mali kuruluşların da desteğiyle yürütülecek 3 yıllık yeni program dönemine daha umutla ve güvenle başlanabileceğini savundu. 
     2002 yılında serbest kur rejiminin de katkısıyla ihracatın 
     hızlanacağını ileri süren Derviş, şu görüşlere yer verdi 
     ''Reel sektör ve finans sektöründeki toparlanmanın ivme kazanmasıyla da üretimin artacağı, dolayısıyla da yeniden ekonomik büyüme sürecine girileceği bir yıl olabilecektir. Bu süreç işsizliğin önüne geçilmesi ve vatandaşlarımızın gelir düzeyinin artmasına katkı sağlayacaktır. Türkiye'nin gelecek yılki bu yükseliş performansını, 11 Eylül terörist saldırıların ardından oluşan olumsuz ekonomik iklimden etkilenecek bir dünya konjonktüründe gerçekleştirmesi gereği de dikkat çekicidir.'' 
     
     "Sancılı oldu" 

     Enflasyonun, ekonominin temel makro dengelerindeki bozuklukların, ve toplumdaki gelir dağılımı adaletsizliklerinin temel öğesi olduğu görüşünü hatırlatan Derviş, şunları kaydetti 
     ''Unutulmaması gerekir ki ülkemizde uygulanmakta olan ekonomik program bizler tarafından, yine bizim vatandaşlarımız ve ülkemiz geleceği için tasarlanmıştır. Program, hem ekonomideki temel sorunları kökten çözmeyi, hem de bu sorunları bir daha karşımıza çıkaracak zeminlerin oluşmasını önlemeyi hedeflemektedir Program kapsamında hedeflenen başarıların bir çok gelişmiş ülkede onlarca yıl sürdüğü unutulmamalıdır. Bu kadar çok işin bu kadar kısa zamanda gerçekleştiriliyor olması, ülkemizin bir an önce düze çıkması içindir. Ancak, bu sürecin kısalığı ve yoğunluğu, doğal olarak toplumumuzun çeşitli kesimleri ve vatandaşlarımız için bir miktar sancılı olmuştur. 
     Ancak, geriye dönüp bu süreçte atılan kararlı adımlara ve kaydedilen aşamalara bakıldığında, 2002 yılından itibaren geleceğe daha güvenle bakabilmekteyiz. bu sürecin devamı Türkiye'yi gelecekte sürdürülebilir bir büyüme ortamına, ekonomik istikrara ve refah toplumuna taşıyacaktır.'' 
     
     Vatandaşların sağduyusu 

     Derviş, program süresince varılan noktaya gelinmesinde TBMM'nin üyelerinin de büyük payı bulunduğunu ifade etti. Derviş, en büyük takdiri ekonomik daralmanın had safhaya ulaştığı bir yılda ancak buna rağmen gelecekten umudunu kaybetmeyen ve sağduyusunu koruyan vatandaşların hak ettiğine dikkati çekti. 
     Derviş, mesajında vatandaşların yeni yılını da kutladı. 
     






</TEXT>
</DOC>
