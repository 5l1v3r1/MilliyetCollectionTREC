<DOC>
<DOCNO> 74185 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/23/son/sondun14.html </URL>
<DATE> 2002/03/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Roma'da 3 milyon işçi protesto yürüyüşünde 
</HEADLINE>
<TEXT>

     İtalya'nın başkenti Roma'da, işçiler hükümetin sosyal politikalarını protesto için yürüdü. 
     İşçi sendikaları yürüyüşe 3 milyon kişinin katıldığını açıklarken, polis yetkilileri bu sayıyı 500 bin olarak verdi. 
     Sol görüşlü örgütler ve siyasetçilerin de katıldığı yürüyüşte 4 bin güvenlik görevlisi görev yaptı. 
     İş Yasası'nın 18. maddesinde değişiklik yapmakta kararlı olduğunu belirten hükümet, bu değişikliğin daha fazla istihdam yaratacağını savunurken, işçi sendikaları değişikliğin işten çıkarmaları kolaylaştıracağı ve sosyal haklarda kısıtlama olacağı görüşünü dile getiriyor. 
     Sendika liderleri, mevcut yasanın yeterli olduğunu ve hiçbir şekilde değiştirilmemesi gerektiğini savunuyor. Roma'daki Circo Massimo alanında toplanan kalabalık, ''18. maddeye dokunulmaması'' yönünde sloganlar attı. 
     İşçi sendikaları, hafta içinde yaptıkları toplantıda, 25 Mart'ta yapılması planlanan genel grevin Çalışma Bakanlığı Danışmanı Marco Biagi'nin öldürülmesinden sonra Nisan ayı ortalarına alındığını bildirdiler. 
     Biagi'nin 4 gün önce terör örgütü Kızıl Tugaylar tarafından öldürülmesinden dolayı, yürüyüşte ''terörizme karşı birlik ve demokratik haklar'' ifadeleri ön plana çıkarıldı. 
     Bu arada, ülkenin en büyük sendikası olan CGIL tarafından düzenlenen yürüyüşe muhalefetteki sol liderler ve birçok parlamenterin katıldığı görüldü. 
     Anamuhalefet partisi Solun Demokratları'nın Genel Sekreteri Piero Fassino, ''18. maddede değişiklik bir reform olamaz. Bize göre reform işsizlere gelir sağlanması, işçinin bir süre işinden uzak kalması halinde kendisine sosyal hakların tanınması ve iş piyasasının genişletilmesidir'' dedi. 
     






</TEXT>
</DOC>
