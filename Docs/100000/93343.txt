<DOC>
<DOCNO> 93343 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/02/son/sontur07.html </URL>
<DATE> 2002/07/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Güneş'teki büyük patlamadan korkmayın 
</HEADLINE>
<TEXT>

     Bilimadamları, Güneş'te dün meydana gelen patlamadan korkulmaması gerektiğini, çünkü Dünya'nın manyetik alanının bir tür yastık görevi yaptığını belirttiler. 
     Boğaziçi Üniversitesi Kandilli Rasathanesi ve Deprem Araştırma Enstitüsü Astronomi Laboratuvarı Şefi Doç. Dr. Atilla Özgüç, Güneş'te dün meydana gelen büyük patlamadan korkulmaması gerektiğini söyledi. Bu patlamaların sürekli yaşandığını kaydeden Doç. Dr Özgüç, ''Korkulacak bir şey yok. Bugüne kadar Güneş'teki patlamaların insanlar ya da canlılar üzerinde herhangi bir zararlı etkiye yol açtığı bilimsel olarak saptanmadı'' dedi. 
     Doç. Dr. Özgüç, patlamaların uzaydaki uydulara zarar verebileceğine dikkati çekerek, şöyle konuştu 
     ''Gerekli tedbirler alınarak uyduların kanatları kapatılır ve Güneş'in tersine döndürülür. Patlama sonucu ortaya çıkan parçacıklar, yaklaşık bir saat sonra atmosfere ulaşarak atmosferin en üst tabakası olan ionosfer tabakasını etkiler. 
     Etkilemesi ile haberleşmede örneğin kısa dalga radyolar 
     bozulmalar görülür. Güneş'teki patlamaların uydular ve haberleşme üzerindeki olumsuz etkileri, alınan tedbirlerle en aza indirilir.'' Doç. Dr. Atilla Özgüç, Güneş'teki patlamaların Dünya üzerinde etkilerinin de bilimsel olarak saptanmadığını bildirerek, ''Güneş'teki aktivitelerin ağaçlara, sulara olan etkileri ya da deprem ile ilgisi bilimsel olarak bugüne kadar saptanmadı. Güneş'teki patlamalar 2000 yılında maksimum seviyeye ulaşırken, Türkiye'de 1999 yılında deprem yaşandı'' diye konuştu. 
     
     ETKİLER ARAŞTIRILIYOR- 
     ODTÜ Fen-Edebiyat Fakültesi Fizik Bölümü Öğretim Üyesi ve ODTÜ Amatör Astronomi Topluluğu Danışmanı Dr. Sinan Kaan Yerli de Güneş'te sürekli patlamaların yaşandığını, ancak bunun hissedilmediğini belirtti. Dr. Yerli, ''Güneş patlaması korkulacak bir durum değil. 
     Çünkü Dünya'nın manyetik alanı bu tür patlamalarla uzaya yayılan parçacıklara karşı bir yastık görevi yapıyor'' dedi. 
     Çok büyük bir gezegen yörüngesi boyutunda bir patlama gerçekleşmesi halinde Dünya'yı etkileme şansı olabileceğini ifade eden Dr. Yerli, ''Böyle bir şey de daha önce bilimsel kayıt olmadığı için bilinemiyor'' diye konuştu. 
     Dr. Sinan Kaan Yerli, Güneş'ten yayılan parçacıkların Dünya'nın manyetik alanının zayıf olduğu kuzey ve güney kutuplarından giriş yaptığını, ancak Dünya'da bunun kutup ışıkları şeklinde görüldüğünü söyledi. 
     Patlamaların uzaydaki uyduları ve haberleşmeyi etkilediğini, ancak alınan tedbirlerle bu etkinin azaltıldığına işaret eden Dr. Yerli, patlamaların toplumdaki algılanmayan ya da görünmeyen etkileri konusunda yapılan anket çalışmalarının sonuçlarının araştırıldığını sözlerine ekledi. 
     





</TEXT>
</DOC>
