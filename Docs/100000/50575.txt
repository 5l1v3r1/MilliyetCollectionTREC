<DOC>
<DOCNO> 50575 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/04/son/soneko09.html </URL>
<DATE> 2001/11/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Aygün'den karşılıksız çek yasası yorumu ''Ekonomik felaket olur'' 
</HEADLINE>
<TEXT>

     Ankara Ticaret Odası ATO Başkanı Sinan Aygün, karşılıksız çekler için çok ağır yaptırımlar getirilmesi gerektiğini belirterek, ''Bu olmadığı takdirde hapis cezaları nedeniyle sosyal bir felakete dönüştüğü ileri sürülen sorun ekonomik bir felaket ile noktalanacaktır'' dedi. 
     ATO Başkanı Aygün yaptığı yazılı açıklamada, bir haftadır Ankara tüccar ve esnafını gezdiğini belirterek, bu geziler sonucunda tüccar ve esnaftan hapis cezasını kaldıran yeni çek yasası taslağı konusunda yoğun şikayet aldığına söyledi. Aygün, karşılıksız çek vermede hapis cezasının kaldırılacağı haberinin ortaya atılması ile birlikte çek keşide edenlerin çeklerini ödememeye başladığını gözlemlediklerini kaydetti. 
     Aygün, ''Tüccar tek yaptırım gücünün elinden alınmasından endişe duyuyor. Bu yasa, bu şekli ile çıkarsa çek yaprağı lahana yaprağından farksız olacak. Hükümet en az hapis cezası kadar ağır ancak insani bir yaptırım gücünü yasaya koymalıdır'' dedi. 
     Piyasaların kriz nedeniyle henüz yerine oturmadığını, tüccarın, esnafın güven sorununun devam ettiğini belirten Aygün, hal böyle olunca çekle alışveriş anlamına gelen vadeli mal satışlarının bıçak gibi kesildiğini ve kimsenin çekle mal vermemeye başladığını bildirdi. 
     Bunun ise satışların iyice düşmesine, piyasaların biraz daha daralmasına yol açtığını söyleyen Aygün, şöyle dedi 
     ''Avrupa ve Amerika'da karşılıksız çek verenin burnundan getirirler. Sabıkasına işlerler. Değil kredi, kredi kartı bile vermezler. Çek sabıkalısı ev kiralayamaz, işyeri açamaz, elektrik ve su bağlatamaz. Karşılıksız çek verene hapis cezası uygulaması elbetteki yanlıştır. Ancak karşılıksız çeke çok ciddi yaptırımlar getirilmesi gerekir. Bu olmadığı takdirde hapis cezaları nedeniyle sosyal bir felakete dönüştüğü ileri sürülen sorun ekonomik bir felaket ile noktalanacaktır.'' 
     






</TEXT>
</DOC>
