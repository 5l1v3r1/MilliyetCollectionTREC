<DOC>
<DOCNO> 66795 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/09/son/sonspo04.html </URL>
<DATE> 2002/02/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Salt Lake City Kış Olimpiyatları bu sabah açılış töreniyle başladı 
</HEADLINE>
<TEXT>

     21. yüzyılın ilk Kış Olimpiyat 
     Oyunları olan 19. Kış Olimpiyat Oyunları, ABD'nin Salt Lake City kentinde, bu sabaha karşı yapılan açılış töreniyle başladı. 
     Rice-Eccles Olimpiyat Stadı'nda düzenlenen ve yaklaşık 2.5 saat süren açılış töreni, soğuk bir havada gerçekleştirilirken, törene, Uluslararası Olimpiyat Komitesi Başkanı Jacques Rogge ile birlikte katılan ev sahibi ülke ABD'nin başkanı George W.Bush, oyunları resmen başlattı. 
     Açılış töreninde, 46 ülke ve 21 bin 600 kilometre yol katederek gelen olimpiyat meşalesi de 1980 Lake Placid Kış Olimpiyat Oyunları'nın şampiyonu ABD Buz Hokeyi Takımı oyuncuları adına bu takımın kaptanı Mike Eruzione tarafından ateşlendi. 
     55 bin seyirci önünde yapılan ve dünyada TV'leri başında yaklaşık 
     3 milyar kişi tarafından izlenen törende, 11 Eylül terörist 
     saldırılarında ölenler anısına 90 saniyelik saygı duruşunda da bulunuldu. Bu saldırılardan sonra ülkede düzenlenen en büyük organizasyon olması nedeniyle olağanüstü güvenlik önlemlerinin alındığı açılış töreninde, 15 bin güvenlik görevlisi görev yaptı. Oyunların toplam güvenlik harcamasının da 310 milyon dolarla bugüne kadarki en yüksek rakam olduğu bildirildi. Açılış törenindeki gösteriler büyük bir ilgiyle izlenirken, törenin ünlü konukları arasında Sydney Olimpiyat Oyunları'nın meşalesini ateşleyen Olimpiyat Şampiyonu Avustralyalı Aborjin atlet Cathy Freeman, ABD'li ünlü film yönetmeni Steven Spielberg, eski Polonya Devlet Başkanı Lech Walesa, Güney Afrikalı insan hakları savunucusu rahip Desmond Tutu, eski ABD'li senatör ve astronot John Glenn ve ünlü Fransız çevreci Jean Michel Cousteau dikkati çekti. ABD'nin 1980'de Lake Placid'in ardından 22 yıl aradan sonra 2. kez ev sahipliği yaptığı oyunlarda, programdaki ilk müsabaka olan erkekler 90 metre kayakla atlama elemeleri, rüzgarın şiddetini artırması nedeniyle yarına ertelendi. Türkiye'nin 3 sporcuyla temsil edildiği oyunlarda ilk madalyalar, TSİ bu gece ve yarın sabaha karşı bayanlar serbest kayak, erkekler 30 ve bayanlar 15 kilometre kayak kros ile hız pateninde erkekler 5 bin metre yarışlarında verilecek. Oyunlarda 15 branşta müsabaka gerçekleştirilirken, 78 kategoride toplam 477 madalya dağıtılacak. 
     






</TEXT>
</DOC>
