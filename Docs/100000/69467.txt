<DOC>
<DOCNO> 69467 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/25/son/sonspo24.html </URL>
<DATE> 2002/02/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Nevzat Demir Beşiktaş Divan Kurulu üyeliğinden istifa edecek 
</HEADLINE>
<TEXT>

     Beşiktaş Kulübü'nün mali ve idari olağan genel kurul toplantısında, eski başkanlardan Süleyman Seba'yı eleştiren ve kongre üyelerinin tepkisini çeken Nevzat Demir, kongre ve divan kurulu üyeliğinden yarın istifa edeceğini söyledi. 
     Nevzat Demir, dünkü toplantıda şahsına yapılan hareketlerin kendisini çok üzdüğünü belirterek, ''Kongre ve divan kurulu üyeliğinden yarın istifa edeceğim'' dedi. 
     Demir, kendisine yönelik sözlü sataşmalardan sonra istifa dilekçesini mali ve idari olağan genel kurul toplantısında verdiğini hatırlatarak, ''Ancak bunun belli bir prosedürü varmış. Yolu yordamı varmış. Dünkü toplantı bunun yeri değilmiş. Ben de istifa dilekçemi yarın gerekli yerlere vereceğim. Bana yapılanları çirkin buluyorum. 
     Aileme ve bana yapılan hakaretler beni çok üzdü. Seviyesiz ve kendisini kontrol edemeyenlerin yeri Beşiktaş olmamalı. Herkesin bu tür toplantılarda eleştiri hakkı olmalı. Fikir üretmeyen kongrelerde yer almak istemem. Bana yapılanlar hoş değil. Umarım istifam başkalarına örnek olur'' diye konuştu. 
     Demir, kongre ve divan kurulu üyeliğinden istifa etse de Beşiktaş'a dışardan destek vermeye devam edeceğini kaydetti. 
     Beşiktaş'a sevgisi olan herkesin nasıl olursa olsun kulübe destek vermesi gerektiğini vurgulayan Demir, ''Ben her zaman Beşiktaş'a başkan olarak da bekçi olarak da hizmet edeceğimi söyledim. Yüreğinde Beşiktaş sevgisi olan herkes bunu yapar. Kendi irademle istifa ediyorum. Ama taraftar olarak Beşiktaş Kulübü'ne hizmet edeceğim. 
     Ümraniye Tesisleri'ni de tamamlayacağım'' diyerek sözlerini tamamladı. 
     






</TEXT>
</DOC>
