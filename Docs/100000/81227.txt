<DOC>
<DOCNO> 81227 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/30/son/sondun14.html </URL>
<DATE> 2002/04/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Saddam'ın bilinmeyen yönleri. En sevdiği film Baba'ymış 
</HEADLINE>
<TEXT>

     ABD'nin hedefindeki Irak lideri Saddam Hüseyin'in özel hayatına ilişkin ilginç ayrıntılar, Saddam'ın sürgüne gönderdiği kişilerle konuşan Amerikalı bir gazeteci tarafından ilk kez duyuruldu. 
     Gazeteci Mark Bowden'in, Atlantic Monthly dergisinde yer alan ve Amerikan basınında yankı uyandıran araştırma yazısında Saddam Hüseyin, komik ve etkili hikayeler anlatan, insanları etkilemesini bilen, kendine gülmeyi bilen, mafya içerikli ''Baba'' filmlerine tutkun, aşk romanları okuyan, duygusal birisi olarak anlatıldı. 
     Bowden'a göre, kitap okumaya düşkün Saddam, Amerikalı yazar Ernest Hemingway'in ''Yaşlı Adam ve Balıkçı'' kitabını çok seviyor ve kolayca ağlayabiliyor. Saddam'ın, eski bir meslektaşını idam ettirdikten sonra günlerce ağladığı anlatılıyor. 
     65 yaşında olmasına karşın Saddam'ın her gün yüzdüğü, belindeki 
     rahatsızlık nedeniyle doktor tavsiyesi çerçevesinde günde iki saat yürüdüğü belirtiliyor. Film seyretmeyi çok seven Saddam, özellikle suikast, komplo teorileri içeren casusluk ve mafya filmlerine bayılıyor. Saddam'ın en sevdiği filmler arasında, ikisi de Amerikan yapımı olan ''Çakal'' ve ''Devlet Düşmanı'' bulunuyor. Saddam'ın odasının, Stalin'e ilişkin kitaplarla kaplı olduğu ve Irak liderinin, İkinci Dünya Savaşı döneminde İngiltere Başbakanı olan Winston Churchill'e hayranlık duyduğu belirtiliyor. Geceleri en fazla 5 saat uyuyan Saddam, her gün yüzdüğü için havuzunu saat başı zehirli suikast girişimine karşı test ettiriyor. Saddam'ın yemekleri de nükleer fizikçiler tarafından test ediliyor. Yaşlı görüntü vermek istemeyen 1.88 metre boyundaki Saddam, saçlarını boyuyor ve halkın önünde gözlüklerini takmıyor. Kriz zamanlarında kilo veriyor ve yine halktan gizli olarak, çok sevdiği Mateus Rose şarabını içiyor. Kuzeni Sacide ile 40 yıldır evli olan Saddam'ın iki oğlu ve üç kızı bulunuyor. Saddam'ın başka kadınlarla da ilişkisi olduğu belirtiliyor. Gazeteci Bowden, Saddam'ın, cinsel ilişki kurduktan sonra genç bir kadını idam ettirdiği, metreslerinden birinden bir çocuğunun olduğu yönünde iddialar olduğunu da anlatıyor. 
     





</TEXT>
</DOC>
