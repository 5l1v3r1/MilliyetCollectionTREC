<DOC>
<DOCNO> 84145 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/15/son/soneko09.html </URL>
<DATE> 2002/05/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Toprakbank yeniden satışta... 
</HEADLINE>
<TEXT>

     Hisselerinin tamamı Tasarruf Mevduatı Sigorta Fonu'na TMSF ait olan Toprakbank A.Ş., teklif almak suretiyle yeniden satışa çıkarıldı. 
     Konuya ilişkin duyuru, Resmi Gazete'nin bugünkü sayısında yayımlandı. 
     Duyuruya göre, ihaleye katılmak isteyen yatırımcılar, teklif mektuplarını, 3 Temmuz 2002 tarihinde mesai saati sonuna kadar Tasarruf Mevduatı Sigorta Fonu'na verecekler. 
     Banka ile ilgilenen yatırımcılar, Bankalar Kanunu ile 5 Kasım 2000 tarihli Resmi Gazete'de yayımlanan Bankacılık Düzenleme ve Denetleme Kurulu'nun BDDK ''Banka kuruluşunda veya mevcut bankaların hisselerinin devralınması ya da TMSF bünyesinde bulunan bankaların hisselerini satın almak üzere başvuracaklarda aranacak koşullara İlişkin Kararı''nda yer alan koşulları taşıyacaklar. 
     
     İstekliler 29 Mayıs'a kadar başvuracak 
     İstekliler, 27 Haziran 2001 tarihinde Resmi Gazete'de yayımlanan, ''Bankaların Kuruluş ve Faaliyetleri Hakkında Yönetmelik''te belirtilen belgelerle, 29 Mayıs 2002 tarihinde mesai saati sonuna kadar kuruma başvuracaklar. 
     Bu arada yönetmelikte yer alan tüm bilgi ve belgelerin tamamlanmaması durumunda, eksik bilgi ve belgelerin tamamlanması için satış süreci sonuna kadar süre verilebilecek. 
     Banka ile ilgilenen yatırımcılar arasından gerekli koşulları taşıyanlar, 5 Haziran 2002 tarihinde mesai bitimine kadar belirlenecek ve ilgililere bildirilecek. 
     Gizlilik anlaşması yapılmak suretiyle, banka sahibi olacaklarda aranan koşulları taşıyan yatırımcılara tanıtım kitapçığı verilecek ve söz konusu bankada, 28 Haziran 2002 tarihine kadar inceleme yapmalarına izin verilecek. 
     İstekliler banka hakkında hazırlanan tanıtım bilgi notunu, Toprakbank A.Ş. Genel Müdürlüğü'nden alabilecekler. 
     





</TEXT>
</DOC>
