<DOC>
<DOCNO> 65804 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/04/yasam/ayas.html </URL>
<DATE> 2002/02/04/ </DATE>
<TIME>  </TIME>
<AUTHOR>  </AUTHOR>
<HEADLINE>
46 ölü 172 yaralı 
</HEADLINE>
<TEXT>
Geldi, vurdu, yıktı 
17 Ağustos ve 12 Kasım’da onbinlerce can alan deprem, kendini hatırlattı. Dün sabah saatlerinde meydana gelen ve merkez üssü Afyon’un Sultandağı ilçesi olan 6 büyüklüğündeki deprem yine onlarca can aldı... 
     Aydın HASAN, Ümit BEKTAŞ ANKARA MİLLİYET - Salih ÖZKILINÇ, Ümit KOZAN, Eyüp KELEBEK, Ahmet İSTEK, Göksel YAPAR, Mustafa YİĞİT, İbrahim OKUMAMIŞ AFYON DHA 

     Afyon, dün saat 09.11’de meydana gelen 6.0 büyüklüğündeki depremle sarsıldı. 5.3 büyüklüğündeki artçı şok, vatandaşlar arasındaki paniği artırdı. Kırılmanın yerin 5 kilometre derinliğinde olması sarsıntıların daha şiddetli hissedilmesine neden oldu. 
     Her depremde olduğu gibi bu depremde de en büyük hasarı kamu binaları gördü. Emniyet, hızır acil servis ve okulların da arasında bulunduğu toplam 77 bina kullanılamaz hale gelirken birçok caminin minaresi yıkıldı. Çay’da 30 işyeri yıkıldı. Afyon merkezde, bir çok evin duvarlarında çatlaklar oluştu ve camlar kırıldı. Depremin merkez üssü olan Sultandığı, Bolvadin ve Çay’da 44 kişi öldü, 172 kişi yaralandı. Bolvadin’de Kadir Akyol, Konya’nın Akşehir İlçesi’nde de Nihat Sag, deprem sırasında kalp krizi sonucu yaşamını yitirdi. 
     Yetkililer, sürekli anons yaparak vatandaşların evlerden uzak durmasını isterken, Çay ilçesinde sarsıntıda sobaların devrilmesi nedeniyle de çok sayıda yangın çıktı. 
     
     Acil çağrı 
     Başta AKUT olmak üzere çeşitli illerden gelen arama kurtarma ekipleri enkaz altında kalanları kurtarmak için çalışmalara başladı. Okullar yarıyıl tatiline bir hafta erken sokuldu, başta Ankara olmak üzere çevre illerdeki SSK hastanelerinde izinler kaldırıldı. Yetkililer, acil olarak çadır, battaniye, su ve gıda malzemesi çağrısı yaptı. 
     Pazar sabahı sarsıntıyla neye uğradıklarını şaşıran bölge halkı panik içinde sokaklara dökülürken, birçok kişi de yıkılan kerpiç binaların enkazı altında kaldı. Sarsıntıyla çöken binalardan toz bulutları yükselirken, canını kurtaranlar bu kez yakınlarını kurtarma telaşına düştü. 
     
     Telefonlar sustu 
     Depremin geniş bir alanı şiddetle sarsması, hasar ve can kaybının olduğu ilçelere ulaşılmayı geciktirdi. Afyon Valisi Ahmet Özyurt başkanlığında oluşturulan Kriz Merkezi tüm bölgeyi tararken Sultandağı, Çay, Bolvadin ve Çobanlar ilçelerine kurtarma ekipleri sevk edildi. Elektriklerin kesildiği bu ilçelerde, santralların kilitlenmesi nedeniyle telefonlar sustu. 
     Depremde Sultandağı’nda 17, Çay’da 5, bu ilçeye bağlı beldeler Eber’de 15, Yakasenek’te 2, Deresenek’te 1, Çobanlar ilçesinde 2 kişi yaşamını yitirdi. Depremde Bolvadin’de 15, Eber’de 10, Yakasenek’te 25, Çobanlar’da 2 bina tamamen çöktü. Deprem sırasında Bolvadin’de 60, Çay ilçesinde 51, Sultandağı’nda 18 kişi yaralandı. 
     
     Yardım ulaştırıldı 
     Afyon’dan depremin vurduğu ilçelere ambulans, sağlık ekibi, iş makinesi ve gıda maddesi sevkıyatı başladı. İçişleri Bakanlığı da bölgeye bin çadır ve 3 bin battaniye gönderdi. Ayrıca kurtarma ekibi, iş makinesi ve jeneratör gönderildi. Sakarya Arama Kurtarma Birliğ’ne bağlı 30 personel ve 1 arama köpeğiyle birlikte 6 araç Afyon’a gitti. 
     
     Hayatını kaybedenler 
     Afyon’da hastanede ölenler Şükran Kükrek, Osman Önerdilek, Soner Genç, Ali Şık. 
     Sultandağı Ayşe Akbıyık, Raziye Demir, İhsan Şahin, Kadriye Tokbaş, Cemile Ayar, Habibe Gül, Hüseyin Şeker ve Kezban Şeker, Ali Petek. 
     Eber Beldesi Eşe Akarsu, Fatma Karakuş ve Hatice Dağdelen 
     Yakasenek Beldesi İsmail Tuncer, İbrahim Gün 
     Çay İlçesi Ayşe Gümüş ve Hüseyin Gümüş. 
     
     Telefonlar ücretsiz 
     Türk Telekom’un, Afyon’daki depremin ardından, hasarın en yoğun olduğu Sultandağı İlçesi’ndeki ankesörlü telefonları, ücretsiz olarak vatandaşların kullanımına açtığı bildirildi. Ayrıca, iki adet UYDU TES telefon sisteminin bölgeye sevk edildiği bildirildi. 
     Afyon Vali Yardımcısı ve Kriz Masası Başkanı Halil İbrahim Türkoğlu, göçük altında canlı kalmadığını, bu nedenle aramakurtarma çalışmaları son verdiklerini bildirdi. Afyon Belediye Başkanı Hayrettin Barut, deprem bölgesinde 4 bin kişilik sıcak yemek, ekmek ve su dağıtımı yaptıklarını söyledi. 
     Deprem sonrası özellikle kırsal kesimde gıdaya ihtiyaç duyulduğunu bildiren Afyon Valisi Ahmet Özyurt şunları söyledi "Deprem sonrası devlet seferber oldu. Cumhurbaşkanı Ahmet Necdet Sezer, beni 3 kere aradı. Çok sayıda bakan bölgeye geldi. Geçen depremlerden tecrübeli olan sivil kurtarma ekiplerinin burada çok iyi organize olduğunu gördük’ dedi. Kızılay’ın 5 TIR’lık ilk parti yardım malzemeleri dün öğleden sonra bölgeye ulaştı. Kızılay Genel Başkanı Ertan Gönen, bölgeye toplam 7 bin çadır ve 10 bin battaniye ulaştırmak için bütün imkanlarını seferber ettiğini kaydetti. 
     
14 il sallandıDeprem, Afyon ve ilçelerinin dışında en çok Konya’da paniğe neden oldu. Pencere ve balkonlardan atlayan 26 kişiden ikisinin durumu ağır 
     Merkez üssü Afyon’un Sultandağı ilçesi olan deprem, Konya, Eskişehir, Uşak, Isparta, Kütahya, Burdur, Yalova, Denizli, Ankara, Kocaeli, Sakarya ve Bursa, İstanbul ve Bilecik’te de hissedildi. 
     Deprem, Merkez üssünden sonra en çok Konya’da paniğe neden oldu. Konya kent merkezinde vatandaşlar sokağa fırlarken Akşehir ilçesinde 26 kişi yaralandı. Panik nedeniyle balkon ve pencerelerden atlayan 26 yaralıdan ikisinin durumunun ağır olduğu bildirildi. Deprem sırasında kalp krizi geçiren Nihat Sag 65 , Akşehir Devlet Hastanesi’nde öldü. Diğer illerde de durum şöyle 

</TEXT>
</DOC>
