<DOC>
<DOCNO> 68562 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/20/guncel/gun07.html </URL>
<DATE> 2002/02/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Batık denizaltı Gelibolu’da... 
</HEADLINE>
<TEXT>

1. Dünya Savaşı’nda Marmara Denizi’ne giren ilk düşman denizaltısı AE2, Türk ve Avustralyalı ekip tarafından çıkartılıp Milli Park’ta sergilenecek 
     ERDEM SÜREK DHA 

     Birinci Dünya Savaşı sırasında batan Avustralya denizaltısı, Türk ve Avustralyalılardan oluşan ekip tarafından çıkarılarak Gelibolu Milli Parkı’ndaki havuzda sergilenecek. 
     Marmara Denizi’ne giren ilk düşman denizaltısı olarak tarihe geçen ve 30 Nisan 1915’te "Sultanhisar" torpidobotu tarafından batırılarak denize gömülen AE2 adlı denizaltının yeri 1998’de tespit edildi. 
     
     72 metrede yatıyor 
     Kültür Bakanı İstemihan Talay, 29 Ocak’ta Avustralya Büyükelçiliği ile yaptıkları toplantıda, denizaltının çıkarılması, restore edilerek sualtı ve su üstünden görülebilecek şekilde sergilenmesine karar verildiğini söyledi. 
     Talay, armatör Kahraman Sadıkoğlu’nun, Karabiga Karaburun açıklarının 4 mil güneyinde, 72 metre derinlikte yatan denizaltının çıkarılmasını üstlendiğini belirtti. 
     
Mürettebatı 4 yıl esir kaldı      Avustralya denizaltısı AE2, 25 Nisan 1915’te Çanakkale Boğazı’ndan Marmara Denizi’ne açılan ilk düşman gemisi oldu. 27 Nisan 1915’te Kaptan Ali Rızabey komutasındaki "Sultanhisar" Torpidobotu tarafından Karabiga önlerinde tespit edilen denizaltı, mayınlarla vuruldu. İrlanda asıllı Kaptan Henry Stoker komutasındaki denizaltı batmak üzereyken içindeki 32 kişilik mürettebat esir alındı. Denizaltı, 30 Nisan 1915’te tamamen sulara gömüldü. Afyon’da 4 yıl esir kalan denizaltı mürettebatı daha sonra ülkelerine iade edilmek üzere İngiliz Kraliyet Kuvvetleri’ne teslim edildi. 
     



 GÜNCEL 




















</TEXT>
</DOC>
