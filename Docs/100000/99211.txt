<DOC>
<DOCNO> 99211 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/31/son/sontur25.html </URL>
<DATE> 2002/07/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Rahşan Ecevit "Şebinkarahisar para değil onur peşinde" 
</HEADLINE>
<TEXT>

     DSP Genel Başkan Yardımcısı Rahşan Ecevit, Şebinkarahisar'ın il olması için devletin masraf etmesi gerekmediğini belirterek, Şebinkarahisarlılar'ın sadece kırılan onurlarının tamir edilmesini istediğini belirtti. 
     Ecevit, yaptığı yazılı açıklamada, 1923 yılında Şebinkarahisar'ın il olduğunu, 1933'te 2197 sayılı yasa ile ise ilçe haline getirildiğini anlattı. 
     Rahşan Ecevit, 1933 yılından bu yana ilçe haline getirilmiş illerin, il olma hakkını yeniden elde ettiğini, bu hakkın sadece Şebinkarahisar'a tanınmadığını kaydetti. 
     Şebinkarahisar'ın il olması için devletin masraf etmesi gerekmediğini, Şebinkarahisar'ın eskiden il olduğunu belirten Ecevit, ''Bu nedenle de hükümet binasından, yüksek okulundan, hastanesine kadar her birşeyi zaten vardır'' dedi. 
     Ecevit, Şebinkarahisarlılar'ın sadece kırılan onurlarının tamir edilmesini istediğini ifade ederek, ''Denilebilir ki sırada il olabilmek için gerekli şartların oluşmuş olduğu daha nice ilçe var. Bu ilçelerin il olması için trilyonlar gerekebilir. Doğrudur. Ancak Şebinkarahisar bir hakkın iadesini istiyor. Burada söz konusu olan şartlar ve para değil, hak ve onurdur'' dedi. 
     





</TEXT>
</DOC>
