<DOC>
<DOCNO> 81726 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/02/son/sontur18.html </URL>
<DATE> 2002/05/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Milli Eğitim Bakanı "Liseler önümüzdeki yıl 4 yıla çıkacak" 
</HEADLINE>
<TEXT>

     Milli Eğitim Bakanı Metin Bostancıoğlu, liselerin 4 yıla çıkarılması çalışmalarına devam ettiklerini belirterek, ''Bu yılın sonuna, yani gelecek öğretim yılının başına yetiştirmeye çalışıyoruz'' dedi. 
     Bakan Bostancıoğlu, Koç Üniversitesi Sağlık Yüksekokulu'nun açılış töreni öncesinde basın mensuplarının sorularını yanıtladı. 
     ''12 yıllık zorunlu eğitime geçiş çalışmaları'' ile ilgili bir soru üzerine Bostancıoğlu, Sekizinci 5 Yıllık Plan'ın zorunlu eğitimin 12 yıla çıkarılmasını emrettiğini vurgulayarak, Milli Eğitim Bakanı 
     olarak bunun kendisine verilen bir görev olduğunu bildirdi. 
     Bostancıoğlu, şöyle devam etti 
     ''Ben de bu görevi dönemimde gerçekleştirmek istiyorum. Bu nedenle de 12 yıllık zorunlu eğitimin birinci adımı olacak şekilde, liselerin 4 yıla çıkarılması çalışmalarımıza devam ediyoruz. Bu yılın sonuna, 
     yani gelecek öğretim yılının başına yetiştirmeye çalışıyoruz. Zorunlu kısım değil, 4 yıla çıkmasını yetiştirmeye çalışıyoruz. Yetiştirmek istiyoruz.'' ''12 Yıllık Zorunlu Eğitim Programı kapsamında, liselerde yabancı dil eğitiminin ara sınıflara yaygınlaştırılması hakkındaki düşüncelerinin'' sorulması üzerine de Bostancıoğlu, şunları kaydetti ''Mevcut liselerde 'hazırlık' denilen sınıf, aslında ilköğretime dahil değil, liseye de dahil değil. O dönemde öğrenci matematikten, fen bilimlerinden, sosyal bilimlerden uzak, sadece yabancı dil eğitimi alıyor. Yine Sekizinci 5 Yıllık Plan ve Hükümet programları, daha iyi yabancı dil öğretmemizi emrediyor. O nedenle biz 4 yıla yaygınlaştırmak ve ilk yılında daha ağırlıklı olmak üzere yabancı dil eğitimini geliştirmek istiyoruz. Zaten fen, anadolu ve yabancı dil ağırlıklı liselerin önünde hazırlık sınıfı var. Demek ki çocuklar 4 yıl okuyorlar, ama 1 yıl eğitimden uzak oluyorlardı. Şimdi eğitimden uzak olmayacaklar.'' 
     
     ÖZEL OKUL ÜCRETLERİ 
     Bakan Bostancıoğlu, bu ay açıklanacak özel okul ücretlerine ilişkin görüşünün sorulması üzerine, yönetmeliklerin özel okulların ücretlerinin nasıl artırılacağını ve tespit edileceğini düzenlediğini hatırlattı. 
     Özel okul ücretlerinin, okulun bulunduğu ildeki toptan eşya fiyatları ve tüketici endeksleri esas alınarak belirlendiğini vurgulayan Bostancıoğlu, bu ayın başında açıklanacak endeks esas alınmak suretiyle, yönetmeliğe uygun şekilde ücretlerin belirlenerek ilan edileceğini söyledi. 
     Bostancıoğlu, belirlenecek miktarın üzerinde ücret alınması durumunda Milli Eğitim Bakanlığı'nın buna müdahalesinin söz konusu olduğuna işaret ederek, belirlenen miktarların üzerinden ücret alan okullara ''ücretlerin velilere iadesi'' şeklinde bir müeyyidenin uygulandığını kaydetti. 
     Bir milletvekilinin ''Özel okullardaki yüzde 17 KDV'nin alınmaması'' yolundaki önerisinin anımsatılması üzerine Bakan Bostancıoğlu, şöyle konuştu 
     ''Değerli arkadaşımızın bu talebini Maliye Bakanlığı'na intikal ettirdim. Özel okullardan KDV alınıp alınmamasına karar verme yetkisi bakanlığımda değil, Hükümet'in genel politikaları içindedir. 2002 yılının bütçesi belirlenmiştir. Bu yıl için böyle bir çalışmanın olumlu sonuç vereceğini sanmıyorum. Ama 2003 yılı için benim de arzum, velilerin ödediği okul ücretinin KDV iadesi şeklinde uygulanması yönünde.'' 
     





</TEXT>
</DOC>
