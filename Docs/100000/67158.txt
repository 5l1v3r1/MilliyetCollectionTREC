<DOC>
<DOCNO> 67158 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/12/guncel/gun04.html </URL>
<DATE> 2002/02/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Çadır beklerken kara yakalandılar 
</HEADLINE>
<TEXT>

Afyonlu depremzedeler, bekledikleri çadır ve katalitik sobalara kavuşamadan bölgede kar yağışı başladı... 
     ÜMİT KOZAN DHA 

     Afyon’da bir haftadan fazla süredir çadır ve katalitik soba bekleyen depremzedeler, bölgede kar yağışı başlayınca iyice perişan oldu. Sabahın erken saatlerinde başlayan yağış yüzünden, depremzedeler gruplar halinde su geçirmeyen çadırlara sığındı. Çocukların alt ve üst solunum yollarında rahatsızlıklar başlarken Vali Ahmet Özyurt bölgeye acilen katalitik soba gönderilmesini istedi. 
     
     Elektrik de kesik 
     Kış ortasında sokak ortasında kalan depremzedelerin yemek ihtiyacını ise Afyon Belediyesi karşılıyor. Belediyenin 3 merkezde kurduğu sabit mutfaklardan, her gün 22 bin depremzedeye yemek ulaştırılıyor. Ekmek fırınları da 24 saat çalışıp depremzedeler için ekmek üretiyor. Karınlarını doyurabilen ancak soğuk yüzünden perişan olan depremzedelerin bir diğer sorunu da elektriksizlik. TEDAŞ bölgeye elektrik vermediği için Sultandağlı depremzedeler karanlıkta oturuyor. 
     
Afyon’a 200 milyar yardım gönderildi      Devlet Bakanı Hasan Gemici, Afyon’a Sosyal Yardımlaşma ve Dayanışmayı Teşvik Fonu’ndan, 200 milyar lira gönderildiğini açıkladı. Gemici’nin açıklamasına göre Bayat’a 10 milyar, Bolvadin, Sultandağı ve Çay’a 50 milyar, Çobanlar’a 30 milyar, Şuhut’a 10 milyar gönderildi. 
     



 GÜNCEL 



















</TEXT>
</DOC>
