<DOC>
<DOCNO> 62430 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/15/son/sontur09.html </URL>
<DATE> 2002/01/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Doğuda eczacılar eyleme ilgi göstermedi 
</HEADLINE>
<TEXT>

     Elazığ, Bingöl, Muş, Tunceli ve Şırnak'taki eczacılar, Türk Eczacılar Birliği'nin aldığı 2 günlük ''kapatma'' eylemine katılmıyor. 
     23. Bölge Eczacılar Odası Başkanı Aydın Temizer, Türk Eczacılar Birliği'nin, Sağlık Bakanlığı'nın 
     ''ilaçta eczacı payının yüzde 10 indirilmesi'' kararını protesto etmek amacıyla Türkiye genelinde aldığı ''kapatma'' eylemine Elazığ, Bingöl, Tunceli ve Muş'taki eczanelerin destek vermediğini bildirdi. 
     Türk Eczacılar Birliği'nin aldığı 2 günlük kapatma kararını bu 4 ilde bulunan eczacılarla yaptıkları toplantıda değerlendirdiklerini ve insanların mağdur olmaması için eczaneleri açık tutma kararını aldıklarını ifade ederek, şöyle dedi 
     ''Eczanelerin kapatılıp kapatılmaması konusunda 4 ildeki eczacılarla oylama yaptık. Oylama sonucunda, eczanelerin kapatılmaması yönünde karar verildi. Bu nedenle bize bağlı 4 ildeki eczanelerin hepsi açık. Kapatmama kararını demokratik şekilde aldık.'' Öte yandan, Diyarbakır, Malatya, Batman, Mardin, Siirt ve Mardin'de nöbetçiler dışındaki tüm eczaneler eyleme katılırken, Şırnak'taki eczacılar ise kepenklerini indirmedi. 
     
     Van 
     Van-Bitlis-Hakkari Eczacılar Odası Başkanı Naman Mızrak, ilçelerde ilaç sıkıntısının olması nedeniyle burdaki eczanelerin eyleme katılmayacağını söyledi. 
     Mızrak, Van ve Erciş ilçesi, Hakkari ve Bitlis ile Tatvan ilçesinde, toplam 90 eczanenin Türk Eczacıları Birliği tarafından alınan, ''eczanelerin iki gün kapalı tutulması'' eylemine katılacağını ifade ederek, ''ancak ilçelerdeki ilaç sıkıntısı nedeniyle vatandaşın sıkıntı yaşamaması için buradaki eczanelerimiz kapalı olmayacak'' dedi. 
     Mızrak, Van'da 42 eczanenin eyleme katılarak kapalı kalacağını belirterek, şunları kaydetti. 
     ''Vatandaşın mağdur olmaması için Van'da günde 5 eczane olmak üzere iki günde 10 ayrı nöbetçi eczane hizmet verecek. Bitlis'de günde iki, Tavan'da ve Hakkari'de birer eczane açık kalacak.'' Mızrak, ülke genelinde 25 bin eczacının halkın ve toplumun sağlığı için dil, din, ırk, mezhep ayrımı yapmaksızın yılın 365 günü, gece ve gündüz demeden sağlık hizmeti verdiğini anlatarak, şöyle devam etti 
     ''Bizim amacımız Sağlık Bakanlığı'nın tasarruf amacıyla yaptığı uygulmanın yanlışlığına dikkati çekmektir. Biz eczacılar olarak bankaları hortumlamadık. İhale yolsuzluklarına karışmadık. Sayın Sağlık Bakanı bu kararından vazgeçmezse binlerce eczacı meslektaşımız eczanesini kapatma durumunda kalarak üreticiyken tüketici olacak. 
     Haklarımızı demokratik platformlarda bizlere yakışır şekilde sonuna kadar savunacağız.'' Van, Bitlis, Hakkari Eczacılar Odası Başkanı Naman Mızrak'ın bu açıklamasına rağmen, Bitlis'in Tatvan ilçesi ile Hakkari'deki eczanelerin açık oldukları gözlendi. 
     Hakkari'deki eczacılar, ilde Olağanüstü Hal uygulamasının devam ettiğini bu nedenle eyleme katılmayarak, eczanelerin açık tutulduğunu söylediler. 
     






</TEXT>
</DOC>
