<DOC>
<DOCNO> 57174 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/14/son/sondun16.html </URL>
<DATE> 2001/12/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Tora Bora'da göğüs göğüse çatışmalar oluyor 
</HEADLINE>
<TEXT>

     Afganistan'ın doğusundaki dağlık Tora Bora bölgesine çok şiddetli hava bombardımanı düzenlendiği ve yerel Afgan güçlerle El Kaide savaşçıları arasında çarpışmalar meydana geldiği bildirildi. 
     Bölgedeki AFP muhabiri, öğle saatlerinde bulutlar arasında görünmeyen bir Amerikan bombardıman uçağının attığı en az 10 patlayıcı gücü yüksek bombanın, Ak Sıradağları üzerindeki Milava dağındaki bir tepede büyük gürültüyle infilak ettiğini belirtti. 
     Bombaların, El Kaide'nin yabancı savaşçılarını kuşatan yerel Afgan güçlerin mevzilerinin 500 metre önüne düştüğü kaydedildi. 
     Aynı bölge, sabah saatlerinde de ağır şekilde bombalandı. 
     Bombardımanla birlikte bölgeden çatışma sesleri gelirken, hafif silah ve makineli tüfek sesinin yanı sıra havan topu sesleri de duyuluyor. 
     Bölgedeki yerel Afgan güçlerin komutanlarından Hazret Ali, muharebeler konusunda iyimser konuşarak, ''Tora Bora'daki El Kaide savaşçıları bittiler'' dedi. 
     Usame Bin Ladin'in bu sabah bombalanan mevzilerde bulunmadığını söyleyen Hazret Ali, ''Olasılıkla başka bir mevzide bulunuyor'' diye konuştu. 
     Afgan komutan, bölgedeki Amerikan özel kuvvetlerinin Bin Ladin'i kendi başlarına aradıklarını ve bombardıman için koordinat verdiklerini belirtti. 
     






</TEXT>
</DOC>
