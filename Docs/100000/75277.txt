<DOC>
<DOCNO> 75277 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/29/son/sondun15.html </URL>
<DATE> 2002/03/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Almanya'da 2 köpek 6 yaşındaki çocuğu parçaladı 
</HEADLINE>
<TEXT>

     Almanya'nın Pirmasens kenti yakınlarındaki Hornbach kasabasında, Rottweiler cinsi 2 köpek 6 yaşındaki bir çocuğa saldırarak ölümüne sebep oldular. 
     Pirmasens polisi, çocuğun, akrabası olan 37 yaşındaki bir kadın ve 2 köpeği ile birlikte ormanda oynamaya gittiğini, tasması bağlı olmayan köpeklerden birinin, oyun sırasında yere düşen çocuğun üzerine saldırdığını belirtti. Bunun üzerine bağlı olan diğer köpeğin de tasmasını kopararak çocuğa saldırdığını ifade eden polis, kadının köpekleri durduramadığını ve olay yerine çağrılan doktorun, çocuğun ölümünü tespit ettiğini kaydetti. Köpeklerin yakalandığı, ancak henüz uyutulmadıkları bildirildi. Olayın meydana geldiği Rheinland-Pfalz eyaletinde, Rottweiler cinsi köpekler tehlikeli dövüş köpekleri sınıfına girmiyor, ancak yine de tasmasız dolaştırılmaları yasak. Hamburg'da 2000 yılının Haziran ayında 6 yaşındaki Volkan'ın dövüş köpeği tarafından parçalanarak öldürülmesinden sonra Almanya'da dövüş köpeklerinin bakımı konusunda yoğun tartışmalar yaşanmış ve eyaletlerde köpek sahiplerine çeşitli yasaklar getirilmişti. 
     






</TEXT>
</DOC>
