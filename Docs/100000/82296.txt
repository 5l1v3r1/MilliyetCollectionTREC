<DOC>
<DOCNO> 82296 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/05/son/sontur28.html </URL>
<DATE> 2002/05/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Çeçen eylemci "Daha çok ses getirsin diye The Marmara'yı seçtim" 
</HEADLINE>
<TEXT>

     İstanbul The Marmara Oteli'nde dün rehin alma eylemini gerçekleştiren Mustafa Yıldırım'ın, ''eylem için 3-4 otelde keşif yaptığını, ancak daha çok ses getireceği düşüncesiyle The Marmara'yı seçtiğini'' söylediği bildirildi. 
     Gözlem altındaki eylemci Mustafa Yıldırım, İstanbul Terörle Mücadele Şube Müdürlüğü'ndeki sorgusunda, ''Çeçenistan halkının sesini uluslararası arenada duyurmak için eylem yapma kararı alarak, Karaman'dan İstanbul'a geldiğini'' söyledi. 
     Yıldırım, ''eylemi gerçekleştirmeden önce The Marmara Oteli de dahil 3-4 otelde keşif yaptığını, daha çok ses getireceği düşüncesiyle The Marmara Oteli'ni seçtiğini'' bildirdi. 
     Eylemci Yıldırım, olayda kullandığı kalaşnikov marka silahı da, ''savaşa katılmak için gittiği Pakistan'ın Keşmir Bölgesi'nden temin ettiğini'' öne sürdü. 
     Zaman zaman çelişkili ifadeler verdiği belirtilen Mustafa Yıldırım'ın, Çeçenistan'da savaşa katılmadığı, ancak katılmak için girişimlerde bulunduğunun tespit edildiği kaydedildi. 
     Bu arada, rehin alma eyleminde kullanılan kalaşnikov marka silahın, Kriminal Polis Laboratuvarı'ndaki balistik incelemesi sonucu başka bir olayda kullanılmadığı belirlendi. 
     Öte yandan emniyet yetkilileri, The Marmara Oteli'nin güvenlik kamera görüntülerinin incelendiğini ifade ederek, olayın arkasında başka kimse bulunup bulunmadığının araştırıldığını söylediler. 
     





</TEXT>
</DOC>
