<DOC>
<DOCNO> 77006 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/07/son/sontur11.html </URL>
<DATE> 2002/04/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Yücelen "Bayık'ın yakalandığına dair bir bilgi yok" 
</HEADLINE>
<TEXT>

     İçişleri Bakanı Rüştü Kazım Yücelen, terör örgütünün elebaşılarından Cemil Bayık'ın yakalandığı yönünde bir bilgileri olmadığını belirterek, ''Yakalandığını ispat edebilirsek kendisini resmen isteriz'' dedi. 
     Bakan Yücelen, Bahçelievler Merkez Polis Karakolu'nun yeni binasının hizmete açılış törenin ardından, basın mensuplarının sorularını yanıtladı. 
     Bir gazetecinin ''infaz sisteminde değişiklik getirecek ve yaklaşık 5 bin kişiye af sağlayacak yasa konusundaki görüşünü'' sorması üzerine Yücelen, ''Bunu, Adalet Bakanlığı'na soracaksınız. 
     Daha konu hakkında detaylı bilgi almadım'' karşılığını verdi. 
     Başka bir gazetecinin, ''terörist Cemil Bayık'ın, İran'ın Urumiye kentinde tutuklu olduğunun söylendiğini'' ifade ederek, ''bu konudaki son gelişmelerin ne olduğunu'' sorması üzerine Yücelen, şunları kaydetti 
     ''Cemil Bayık'la ilgili, yakalandığı yönünde elimizde bir bilgi yok. Ancak zaman zaman istihbari bilgilere göre, Cemil Bayık'ın İran'a girip çıktığı yolunda kuvvetli bulgulara rastlanmakta. Bunu, bana veda için gelen İran Büyükelçisi'ne de sordum. Kendisi 'Tahran Radyosu'nun da söylediği gibi' diye söze başladı. 'Biz Cemil Bayık'ı yakalamadık' dedi. Ben de kendisine 'İran'da olabileceğini, bu yönde çeşitli bulguların zaman zaman verildiğini, hem Cemil Bayık, hem de Halil Ataç'ın yakalanması yolunda hükümetine telkinde bulunmasını' söyledim. 
     Elimizde başka somut bir bilgi yok.'' Bakan Yücelen, Türk İnterpolü'nün de İran'dan 26-31 Mart'ta ve Nisan ayında bu yönde talepleri olduğunu, Tahran Büyükelçisi'nin de konuyu yazılı olarak İran makamlarına ilettiğini anlatarak, şu anda onların vereceği cevabın beklendiğini kaydetti. 
     Yücelen, ''İran'la yapılan anlaşmalar Cemil Bayık'ın yakalanması durumunda iadesini kolaylaştırır mı '' şeklindeki soru üzerine de ''Kolaylaştırır. Bunu ispat edebilirsek kendisini resmen isteriz. 
     Güvenlik ve işbirliği anlaşmasına göre de bize iade ederler diye düşünüyorum'' şeklinde konuştu. 
     ''Cemil Bayık'ın yakalandığı konusunda kesin bir bilgi yok mu '' sorusuna ise Yücelen, şu karşılığı verdi 
     ''Bütün bilgiler, vatandaşla paylaşılmalıdır. Ancak devlet de kendi güvenliğini sağlamak için bu bilgilerin belli ölçülerde kamuoyuyla paylaşılmasının zamanını tayin edebilmelidir. Bu konuda neticeye ermeden, işlemler tamamlanmadan bilgi paylaşımı doğru değildir.'' İçişleri Bakanı Rüştü Kazım Yücelen, ''Türban eyleminde 12-13 yaşındaki çocuklara kelepçe takılması olayıyla ilgili bir soruşturma açıldı mı Açıldıysa ne aşamada '' sorusu üzerine, şöyle konuştu 
     ''Bizim aldığımız kalite belgesini sizlere gösterirken dedim ki 'bu kendine güvendir, emniyet teşkilatının kendini sorgulamasıdır, bu da büyük bir iddiadır'. Biz, bunu bütün işlemlerimizde gösteriyoruz. 
     En küçük şikayeti inceliyoruz. 
     Bir yayın organında, 12-13 yaşında çocuklara kelepçe vurulduğu yolunda iddia yer aldığında, müfettiş arkadaşlarımızı olayı incelemek ve soruşturmak üzere görevlendirdik. Olay incelendikten sonra eğer herhangi bir görevlinin suçluluğu bize bildirilirse, onun hakkında soruşturma açarız. Arkadaşlar incelemeyi bitirdiler. Bu hafta bana raporlarını getirecekler. Eğer olayda bir suç varsa bunu cezalandırırız. Ancak bilesiniz ki 13 yaşında hiç kimseye, hiç kimse kelepçe vuramaz, vurmamak lazım. Zaten böyle bir işlem varsa, bu suçtur. İmam hatipli çocukların yaşı o civarda olduğu için, ben bir öğrenciye böyle bir işlemin yapıldığına inanmıyorum. Ama böyle bir muamele yapan varsa onu cezalandırırız. Bundan emin olun.'' 
     






</TEXT>
</DOC>
