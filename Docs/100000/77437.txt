<DOC>
<DOCNO> 77437 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/10/dunya/dun02.html </URL>
<DATE> 2002/04/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Silah ambargosu 
</HEADLINE>
<TEXT>

İsrail’e silah ve askeri malzeme sevkiyatını durduran Almanya’yı, İngiltere ve Fransa izledi 
     DIŞ HABERLER SERVİSİ 

     Avrupa ülkeleri, Filistin kentlerinde 29 Mart’tan bu yana operasyon düzenleyerek tüm dünyanın tepkisini çeken İsrail’e peşi sıra silah ambargosu uygulamaya başladı. Almanya’nın birkaç aydır İsrail’e askeri teçhizat göndermediği öğrenilirken, İngiltere ve Fransa da İsrail’e silah sevkiyatını durdurdu. Ambargo kervanına diğer Avrupa ülkelerinin de katılması bekleniyor. 
     İsrail Savunma Bakanlığı kaynakları, birkaç aydır Almanya’nın askeri teçhizat satışını durdurmasının yanı sıra yeni tankların yapımında kullanılan yedek parçalarının teslimatının da kesildiğini açıkladılar. Bakanlık Sözcüsü Raşel Aşkenazi, "Almanya birkaç aydır Merkava 4 tanklarının üretiminde kullanılan motor, vites kutusu ve başka parçaların teslimini geciktiriyor, bu önlemin nedeni İsrail’e açıklanmış değil" dedi. Merkava tankları operasyonda yaygın biçimde kullanılıyor. İsrail’de yayımlanan Haaretz gazetesi ise, İsrail’e silah sevkiyatını durduran İngiltere ve Fransa’ya yakında tüm Avrupa ülkelerinin katılacağını yazdı. 
     



 DÜNYA 











</TEXT>
</DOC>
