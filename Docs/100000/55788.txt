<DOC>
<DOCNO> 55788 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/06/spor/spo04.html </URL>
<DATE> 2001/12/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Trabzon’dan eski taktik 
</HEADLINE>
<TEXT>
Kurnaz Briegel 
     TRABZONSPOR Teknik Direktörü Briegel, Fenerbahçe maçına oyuncularını konsantre etmek için, "Favori Fenerbahçe" değerlendirmesini yaptı. Alman çalıştırıcı, "Fenerbahçe, geçen yılın şampiyonu. Bu sezon da yeri belli. Trabzon’un durumu ortada. Herkesin kazanmaya yakın olarak Fenerbahçe’yi görmesi doğal" diye konuştu. 
     AVNİ Aker Stadı’nın atmosferine güvendiğini vurgulayan Briegel, "Stadın havası yerinde olursa büyük avantaj yakalarız" ifadesini kullandı. Genç hoca, oyuncuların sorumluluklarını tam anlamıyla yerine getirmesi halinde ibrenin döneceğini kaydedip, "Sahada gerçek bir futbol savaşı verirsek, galibiyete ulaşırız" dedi. 
     
     Sakatlara tedavi 
     SAKATLIKTAN yeni kurtulan Hami, Zafer ve Erman’ın daha iyi düzeye gelmesi için Trabzonspor’da yoğun çaba harcanıyor. Kilo fazlası olan Hami’ye diyet de uygulanıyor. Öte yandan takımla idmanlara başlayan Osman’ın devreyi kapattığı açıklanırken, dünkü çalışmaya sakatlıkları süren Salazar ve Augustine katılmadı. Osman, Jarro, Metin ve Şenol doktor kontrolünde koşu yaptı. 
     
     Galibiyet yemini 
     TRABZONSPOR’DA Fenerbahçe sınavı dönüm maçı olarak görülüyor. Kaptan Hami, "Kazanmamız gereken bir maç. Bunun için ne gerekiyorsa yapacağız" dedi. Osman ise, "Arkadaşlarımın bu karşılaşmadan üç puanla ayrılacaklarına yürekten inanıyorum" derken, genç Erman da, "Ligde iki sezondur sahamızda Fenerbahçe’ye yenilmiyoruz. Bunu devam ettireceğiz" ifadelerini kullandı. 
     



 SPOR 
























</TEXT>
</DOC>
