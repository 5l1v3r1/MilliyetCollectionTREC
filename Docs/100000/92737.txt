<DOC>
<DOCNO> 92737 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/29/guncel/gun04.html </URL>
<DATE> 2002/06/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Avukatlara sınav yok 
</HEADLINE>
<TEXT>

Hukuk fakültesi mezunlarının avukat olabilmesi için sınava girme zorunluluğu kaldırıldı 
     ERSAN ATAR Ankara 

     Aralarında ünlü popçu Tarkan’ın sevgilisi Bilge Öztürk’ün de bulunduğu binlerce genç avukat adayının "Türkiye turu" sonuç verdi. Adaylar Meclis’in kapanmasından kısa süre önce Avukatlık Yasası’na eklenen geçici maddeyle, sınava girmeksizin normal staj dönemlerini tamamlamaları koşuluyla avukatlık ruhsatı alma hakkı elde etti. 
     Avukatlık Yasası’nda yapılan değişikliklerden ikisi, mesleğe başlayacaklarla hem öğretmen hem de avukat olanları yakından ilgilendiriyordu. Birinci değişiklikle hukuk fakültelerinden yeni mezun olanlarla mezun olma aşamasında bulunanlara avukatlığa başlayabilmeleri için Türkiye Barolar Birliği ile ÖSYM’nin ortaklaşa düzenleyeceği sınavda başarılı olma şartı getirildi. İlköğretim ve ortaöğretimde öğretmenlik yapanların avukatlık yapamayacağı şartı da yasaya eklendi. 
     Bu düzenleme genç hukukçular arasında tepkiyle karşılanırken, yeni mezun olan veya okulun bitirme durumundaki hukukçular, İstanbul’dan başlayarak yurdun değişik illerini kapsayan toplu yürüyüş başlattı. 
     Tarkan’ın sevgilisi Öztürk’ün de aralarında bulunduğu genç hukukçuların bu tepkileri, Meclis tarafından dikkate alındı. Meclis’in kapanmasına kısa süre kala Avukatlık Yasası’na geçici bir madde eklendi. Buna göre, 10 Mayıs 2001’de hukuk fakültelerinde ögrenci olanlar, sınava girmeksizin normal staj dönemlerini tamamlamaları koşuluyla avukatlık ruhsatı alabilecek. 
     Yasaya eklenen ve Cumhurbaşkanı Ahmet Necdet Sezer’in onayına sunulan geçici maddeye göre, bu tarih itibariyle hem öğretmen hem de avukat olanlar iki meslekten birini seçmek zorunda da kalmayacak. 
     



 GÜNCEL 























</TEXT>
</DOC>
