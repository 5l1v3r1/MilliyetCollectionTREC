<DOC>
<DOCNO> 97338 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/22/son/sonspo17.html </URL>
<DATE> 2002/07/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Ahmet Dursun "Beşiktaş'ta adım altın harflerle yazılacak" 
</HEADLINE>
<TEXT>

     Beşiktaş'ın yıldız futbolcusu Ahmet Dursun, sakatlığı nedeniyle takımdan ayrı kalacak olmasının kendisinin çok üzdüğünü belirtti. 
     Siyah-beyazlı futbolcu, kendisine ait ''www.ahmetdursun.org'' internet sitesinde yaptığı açıklamada, futbol hasretinin sona erdiğine inandığı bir dönemde, eski sakatlığının yeniden nüksettiğini kaydederek, ''Beşiktaş gibi 100. yılına giren bir kulüpte olduğumdan dolayı oldukça gururluyum. Ama bu gururumun yanında üzüntülerim de çok fazla. Sakatlığımdan dolayı böyle muhteşem bir yılda takımımdan iki ay ayrı kalmak bana çok büyük sıkıntı veriyor'' dedi. 
     
     ''TEDAVİM ACELEYE GETİRİLDİ'' 
     Geçen sezon başında yaşadığı stres kırığı sakatlığında, tedavisinin aceleye getirildiğini anlatan Ahmet, şimdi takımdan bu kadar uzak kalacak olmasının nedeninin de buna dayandığını ifade ederek, şöyle devam etti 
     ''Eğer geçtiğimiz yıl ikinci yarının üçüncü haftasında forma giymeyip 7-8 hafta dinlenebilmiş olsaydım, bugün diğer arkadaşlarım gibi taraftarımızla bulaşacağımız günü iple çekecek durumda olacaktım. Ama olmadı. Tedavim geçen sene tam olarak tamamlanamadığı için aynı sakatlık yine nüksetti. Bundan sonra yapabilecek tek şeyim bir an önce bu sakatlığı atlatıp 100. yıla damgasını vuracak takım arkadaşlarımın arasında yer almak. Bu nedenle de önümüzdeki günlerde Almanya'nın Münih kentine giderek Bayern Münih Kulübü doktoru Müler Wolfart'ın nezaretinde tedavi olacağım. Tıpkı Alpay'ın Dünya Kupası'na yetiştiği gibi, ben de ligin ilerleyen haftalarına bomba gibi yetişeceğim.'' 
     
     ''ADIM ALTIN HARFLERLE YAZILACAK'' 
     Beşiktaş'ın bu sezon 100. yılında şampiyonluk ve Avrupa'da başarı hedefiyle yola çıktığını belirten Ahmet Dursun, açıklamasını şöyle tamamladı 
     ''Ben sakatlığım nedeniyle 2 ay takımdan uzak kalacağım. Ancak en büyük üzüntüm bugünlere kadar bana vermiş oldukları destekten dolayı bu büyük Beşiktaş taraftarının önünde yer alamamak olacak. Şunu Beşiktaş camiası ve büyük taraftarımız bilsin ki, Ahmet Dursun, biraz gecikmeli de olsa, 100. yılında Beşiktaş'a adını altın harflerle yazdıracak kişilerin başında gelecek. İnönü Stadı'nın çimlerine ayak basacağım günü iple çekiyorum.'' 
     





</TEXT>
</DOC>
