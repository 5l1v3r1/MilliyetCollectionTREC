<DOC>
<DOCNO> 85108 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/20/son/sontur03.html </URL>
<DATE> 2002/05/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Sinek deyip geçmeyin... 
</HEADLINE>
<TEXT>

     Erciyes Üniversitesi Tıp Fakültesi Parazitoloji Ana Bilim Dalı Başkanı Prof. Dr. İzzet Şahin, Baharla birlikte havaların ısınmasıyla yeniden çoğalmaya başlayan sinek ve böceklerin, insanlarda çok tehlikeli birçok hastalık oluşturabildiğini bu hastalıkların ölüme bile neden olabileceğini söyledi. 
     Şahin, tüm hayvanların yüzde 80'inden fazlasını oluşturan böceklerin, bazı faydalarının yanı sıra 
     bitki, hayvan ve insanlar için büyük ölçüde zararlı sonuçlar doğurduğunu belirtti. 850 bin böcek türü olduğunu hatırlatan Şahin, böceklerin insanlar için zararlarını şöyle sıraladı ''Akrep, örümcek, çıyan gibi böcekler sokarak sivrisinek, tatarcık, kene gibi böcekler kan ve lenf emerek bazı sinek çeşitleri dokulara yerleşerek bazı böcek türleri alerjilere yol açarak bazı böcek türleri de mikrobik ve paraziter hastalıklara yol açarak insan sağlığını tehdit ederler. Bu tür ciddi sağlık sorunlarına yol açan böcekler, özellikle yaz aylarında yaşama fırsatı buldukları için hızla çoğalırlar.'' 
     
     SİNEK İNSANI ÖLDÜREBİLİR 
     Böceklerin neden olduğu sağlık sorunlarının yaygın olarak insanlar arasında bilinmediğini kaydeden Şahin, küçük bir sineğin bile, insanın ölümüne yol açan ciddi sağlık sorunlarına neden olabileceğini vurguladı. 
     Bu tür sorunların ihmal edilmemesi gerektiğini ifade eden Şahin, şunları söyledi 
     ''Sinek larvaları, insanın gözüne, kulağına, burun-boğazına, yaralarına, mide-barsaklarına, idrar yollarına ve hatta beyine kadar ulaşarak önemli hastalıklar oluştururlar. Halk arasında sinek vurması olarak bilinen bu olay, insanların ölümüne neden olabilmektedir. 
     Bazı böcekler, dışkı, idrar, balgam, leş ve çöp gibi atıkların üzerine konarak, bu atıklardaki mikropları bacakları, hortumları ve kılları ile insanların yiyecek ve içeceklerine bulaştırırlar ve başta ishal olmak üzere birçok mide-barsak hastalığına yol açarlar. 
     
     KORUNMA YÖNTEMLERİ 
     Böceklerle ve özellikle sineklerle mücadelenin, temel sağlık hizmetleri kapsamında değerlendirilmesi ve mücadelenin geniş halk topluluklarının katılımıyla yapılması gerektiğini belirten Prof. Dr. 
     Şahin, böceklerden korunma yöntemlerini de şöyle sıraladı 
     ''-İnsektisid denilen böcek öldürücü ilaçlar kullanılabilir. 
     -Yataklarda cibinlik ve pencerelerde tel örgüler kullanılabilir. 
     -Böceklerin üreyip çoğaldığı su birikintisi, bataklık, foseptik çukurları ve çöplüklerin kapatılmasına yönelik önlemler alınabilir. 
     -Hijyen kurallarına, vücut ve elbise temizliğine özen gösterilerek böceklerin olumsuz etkileri engellenebilir.'' 
     





</TEXT>
</DOC>
