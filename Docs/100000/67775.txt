<DOC>
<DOCNO> 67775 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/15/yazar/bila.html </URL>
<DATE> 2002/02/15/ </DATE>
<TIME>  </TIME>
<AUTHOR> Fikret BİLA  </AUTHOR>
<HEADLINE>
İşte Türkiye'nin katma değeri 
</HEADLINE>
<TEXT>

     Avrupa Birliği'nin Genişlemeden sorumlu Komiseri Günter Verheugen, İstanbul toplantısını, Başbakan Ecevit ve Dışişleri Bakanı İsmail Cem'e şu sözlerle özetliyor 
     "İşte Türkiye'nin katma değeri İstanbul ruhu." 
     Verheugen, Türkiye'nin İstanbul toplantısıyla yarattığı atmosferi övdükten sonra, Avrupa Birliği'ne üyelik sürecini de şu benzetmeyle tanımlıyor 
     "Ülkeleri, yarış eden arabalar gibi görmemek gerekir. Bir anda sıfır kilometreden 100 kilometre sürate çıkmalarını beklemek yanlış olur. Önemli olan bir anda 100 kilometreye fırlamak değil süreci hızlandırmaktadır. Bu açıdan bakıldığında Türkiye'nin mesafe aldığı görülecektir." 
     İstanbul toplantısının yarattığı olumlu hava, Verheugen'in Ankara temaslarına da yansımış görünüyor. Dışişleri, bu etkiden ve zamanlamadan çok memnun. 
     Dışişleri Bakanı İsmail Cem, dünkü görüşmemizde, toplantının amacına ulaştığını, Türkiye'nin ev sahipliğinde, dünyaya terörle mücadele, barış, uzlaşı, medeniyetlerin çatışması değil bulaşması mesajlarının verildiğini ve yeni bir platform yaratıldığını kaydetti. 
     Cem, toplantıya gösterilen ilgi ve üst düzey katılımdan da çok memnun görünüyor. 
     Dışişleri yetkilileri, BM Genel Sekreteri Kofi Annan, ABD eski Başkanı Clinton, Rusya ve Ukrayna dışişleri bakanlarının da yakından ilgilendiklerini, son ana kadar Clinton'ın toplantıya katılma eğilimini sürdürdüğünü belirttiler. 
     Dışişleri Bakanı Cem, Clinton'ın toplantıya katılmamasının nedeninin, 50 bin dolar talep edilmesi değil, programının uygun olmayışı olduğunu kaydederek, şu bilgiyi verdi 
     - Biz Sayın Clinton'ın toplantıya gelmesini çok istedik. Bu konuda ısrarlı da olduk. Temas da kuruldu. Sayın Clinton da çok yakından ilgilendi. Ancak, programı uygun düşmedi. Yoksa para sorun değildi. Onu öderdik. O tür bir gelenek, ABD'lilerde var. Biz bir sponsor da bulur, para sorununu çözebilirdik. Ama o safhaya gelmeden programının uyuşmadığı anlaşıldı. 
     Dışişleri çevreleri, toplantının hazırlık safhasında uluslararası üne sahip birçok ismin davet edildiğini de kaydettiler. 
     Toplantı katılım ve içerik açısından yüksek bir başarı düzeyi tutturdu. Bu, toplantının dünya basınına yansımasından da belli. 
     Türkiye, şimdi bu organizasyonu kurumlaştırmak için çaba göstermeli. 
     Dışişleri Bakanı Cem, o yönde bir ilerleme içinde olduklarını vurguluyor. 
     Ankara, İstanbul ruhuyla çok iyi bir zemin yakalamış ve bir ilke imza atmış oldu. 
     Türkiye bu ruhun öncülüğünü yapmaya devam etmeli ve her alana yaymak için gayret göstermeli... 
     
     







Chomsky, Aleviler, Türban vs... 


Madam Fogg 


İşte Türkiye'nin katma değeri 


Tayyip Erdoğan'da tehlikeli eğilimler 


Yolsuzluk MR'ı 


Cumhuriyetin mimarı Ankara Üniversitesi 1 


Krizden önce hangi çanlar çalmıştı 


İmkansız değil, ama... 


Mavi ışıklı trafik magandaları 


Utanmazdan nasıl spor adamı olur 


Mülkiyeli zeytinci 


Fogg'u bırak AB'ye bak 


Telefonla günlük tutma hizmeti verilir 


Muhalifin ecnebisi iyidir 


Aflatoksin’ ihracatımızı engelleyecek 


</TEXT>
</DOC>
