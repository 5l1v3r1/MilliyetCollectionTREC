<DOC>
<DOCNO> 92254 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/26/son/sonspo23.html </URL>
<DATE> 2002/06/26/ </DATE>
<TIME>  </TIME>
<AUTHOR>  </AUTHOR>
<HEADLINE>
İtalyanlar'dan Rüştü'ye övgü... 
</HEADLINE>
<TEXT>

     17. Dünya Kupası'nın yarı final maçında Türkiye'nin Brezilya'ya yenilmesi 
     İtalya'da normal sonuç olarak yorumlandı. 
     Karşılaşmayı canlı olarak yayınlayan İtalyan Devlet Televizyonu RAI1'de spiker ve yorumcunun ifadelerinde, kupada Almanya-Brezilya finalinin yapılacak olması ''beklenen final'' biçiminde yansıtıldı. 
     İtalyan Televizyonu Türkiye'nin, oynadığı futbolla ''zevkli ve mücadeleci bir yarı final izlettirdiğini'' bildirdi. 
     Brezilya karşısındaki Türk Milli Takımı'nda, kaleci Rüştü, İtalyanlara göre maçın yıldızı olurken, Güney Amerika takımının en iyisi olarak Rivaldo gösterildi. RAI1'de Rüştü için, ''Hiç kuşku yok ki Dünya Kupası'nda Türkiye'nin yarı finale gelmesinde Rüştü'nün çok büyük payı oldu. Kupanın en iyi kalecilerinden biri. İnanılmaz şutları çıkardı'' denildi. 
     İtalyanlar, 29 Haziran Cumartesi günü yapılacak Türkiye-Güney Kore 3.lük maçının da ''Güney Kore'nin yari finale şaibeli gelişinden dolayı ilginç'' olacağını savundu. İtalya'da radyo ve gazetelerin internet sitelerinde ayrıca Brezilya'nın golünü FC Inter'de oynayan Ronaldo'nun atması ön plana çıkarılarak, ''Ronaldo, Türkleri cezalandırdı'' biçiminde ifadeler kullandı. 
     Bu arada İtalyan gazetelerinde bugün yer alan haberlerde Ümit Davala'nın dünkü basın toplantısında Almanya hakkında söylediği sözlerin, ''Türkler, Almanları provoke ediyor. Davala ve Baştürk Irkçı halka bir ders vermek için Almanları yeneceğiz '' biçiminde yansıltılması dikkati çekti. 
     





</TEXT>
</DOC>
