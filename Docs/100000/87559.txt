<DOC>
<DOCNO> 87559 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/02/son/sontur08.html </URL>
<DATE> 2002/06/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Artık karne hediyesi almak da zor... 
</HEADLINE>
<TEXT>

     Eğitim öğretim yılının tamamlanmasına yaklaşık 2 hafta kala öğrenciler tatil heyecanı yaşarken velileri ise karne hediyesi alabilme telaşı sardı. 
     A.A muhabirinin yaptığı araştırmaya göre, yaz tatili yaklaşırken çocuklarına karne hediyesi almak isteyen veliler, 1 milyon liradan başlayan oyuncak metal araba ile fiyatı 3,2 milyar liraya kadar çıkan bilgisayar arasında kesesine en uygun tercihi yapacaklar. 
     Ekonomik sorunlar nedeniyle harcamalarını olabildiğince kısıtlayan öğrenci velileri, şimdi de çocuğuna en güzel hediyeyi en ucuza alabilmek için planlar yapıyor. 
     Bir yıl boyunca derslerine çalışarak iyi bir ödülü hak eden çocukların rüyalarını süsleyen hediyelerin fiyatı ise oldukça yüksek. Caddelerde özgürce kayarak dolaşmak isteyen çocukların birinci tercihi olan scoterların fiyatı 15 milyon lira ile 25 milyon lira arasında değişirken, çocuklar arasında en fazla rağbet gören cep telefonları fiyatı ise 115 milyon lira ile 575 milyon lira arasında. 
     Çocukların her zaman tercih ettiği hediyeler arasında yer alan bisiklet ve bilgisayarın ise karne hediyeleri arasında da özel bir yeri var. Bisiklet fiyatları 25 milyon lira ile 800 milyon lira arasında değişirken, 10 yaş üstü çocuklara yönelik en ucuz bilgisayar 1 milyar liraya satılıyor. Modeli yüksek, işlemcisi hızlı ve kapasitesi yüksek olan bilgisayarlar ise öğrenci velilerine 3,2 milyar liraya kadar fiyatlarla mal olabiliyor. 
     Çocukların yaz tatillerini okuyarak değerlendirmeleri için rafları süsleyen kitaplar ise 1 milyon lira ile 5 milyon lira arasında değişiyor. 
     Oyuncak metal arabalar 1 milyon liradan 55 milyon lira arası fiyatlarla alıcı bekliyor. 
     





</TEXT>
</DOC>
