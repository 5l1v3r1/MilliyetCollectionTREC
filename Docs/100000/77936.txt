<DOC>
<DOCNO> 77936 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/12/yazar/altan.html </URL>
<DATE> 2002/04/12/ </DATE>
<TIME>  </TIME>
<AUTHOR> Çetin ALTAN  </AUTHOR>
<HEADLINE>
"Kemanımla sana bir ses verebilseydim eğer..." 
</HEADLINE>
<TEXT>

     Tanınmış bir Fransız ceza hukuku avukatının "Oturum" adlı kitabındaki anılardan birini, özetlemeye çalışalım 
     Napoli’de, ortalığa sereserpe yayılmış kafeteryaları, pizzacıları, pastaneleriyle kavisli camlardan yüksek ve uzunluğuna bir kubbenin altındaki görkemli, ünlü Galeria... 
     Ve yukarı doğru kaldırdığı elindeki tepside dondurmalar, biralar, cinzano kadehleriyle masalar arasından hızla geçerken, napoliten şarkılar söyleyen yakışıklı, genç bir garson... 
     Bir de Galeria’nın kuytu bir köşesinde, uzun bıçağıyla pişirdiği bir çeşit kokoreçleri kesip satan, kambur bir kokoreççi var. 
     Ve bir gün... 
     Ve bir gün kambur kokoreççi, şöyle bir doğrulup, elindeki keskin bıçakla yakışıklı garsonun ensesine bir vuruyor... 
     Başı öne doğru düşen garson, kanlar içinde yere yıkılıp ölüyor. 
     Tüm Napoli, herkesin tanıdığı yakışıklı garsonu öldüren kambur kokoreççiye, öylesine öfkeli, öylesine öfkeli ki... 
     Napoli’deki hiçbir avukat, savunmasını üstlenmiyor kambur katilin. 
     Herkes kamburun, İtalyan Ceza Yasası’nda "666 yıl" diye belirtilen müebbet hapse mahkum olacağından emin... 
     
     Derken efendim, Lombardia’dan bir avukat geliyor Napoli’ye ve kabul ediyor kambur kokoreççiyi savunmayı. 
     Cümle alem şaşkın birbirine sorup duruyor 
     - Nasıl savunacak ki o mendebur kamburu 
     Derken mahkeme başlıyor ve ilk oturum açılıyor. Kambur kokoreççi sanık sandalyesinde, başı önüne eğik... 
     Lombardialı savunma avukatı birden ayağa kalkıyor, savcıya dönüyor 
     - Bonjurno Napoli savcısı, diyor, size Lombardia savcısının selamlarını getirdim... 
     Salonda çıt çıkmıyor. 
     Lombardialı avukat, mahkeme yargıcına dönüyor 
     - Borjurno Napoli yargıcı, diyor, size Lombardia yargıcının selamlarını getirdim... 
     Ve dönüp de jüriye 
     - Bonjurno Napoli jürisi, dediği sırada... 
     Yargıç elindeki tahta çekici vuruyor önündeki kürsüye 
     - Avukat bey, oturum açılmıştır, ciddiyetinizi takının ve yerinize oturun, diyor... 
     
     Lombardialı avukat 
     - Bakın sayın yargıç, diyor, size sadece peş peşe üç kez selamdan söz etmeye kalktığım için kızdınız bana... Şu gördüğünüz daha doğuştan feleğin sillesini yemiş, zavallı kambur kokoreççi var ya... Herkesin sevdiği o yakışıklı garson onun her yanından geçişte, günde en az yirmi kez, "kambur, kambur, kambur" der dururdu kendisine. Sanık tam üç yıl dayandı buna ve bir gün de dayanamadı, bıçağı vurdu ensesine... 
     Mahkeme, savunma avukatının beraberinde getirdiği tanıkları dinliyor. 
     Hepsi de 
     - Evet, diyorlar, maktul, her yanından geçişte "kambur, kambur, kambur" derdi ona... 
     Ve mahkeme, ağır tahrik olduğu gerekçesiyle, sadece üç yıla mahkum ediyor kambur kokoreççiyi... 
     
     Geçenlerde Zülfü Livaneli’yle, İstanbul’a gelmiş evrensel yazarlardan konuşurken, Hemingway’den açıldı laf... 
     "İhtiyar adam ve deniz" gerçekten bir şahyapıttı. 
     Livaneli 
     - Melville’in Moby Dick’inden sonra, yazılmış en güzel deniz romanı, daha doğrusu uzun öyküsü, dedi. 
     
     Nereden nereye... Aklıma Emile Zola’nın "Bozgun"u geldi, Roland Dorgeles’in "Tahta salipler"i geldi, Erich Maria Remarque’ın "Batı cephesinde yeni bir şey yok"u geldi, Norman Mailer’in "Çıplak ve ölü"sü geldi geldi oğlu geldi işte... 
     Bizim kuşağın ünlü sıkıyönetimcisi Faik Türün Paşa’yla konuşsaydık aklıma gelenleri kim bilir daha neler yapardı bana... 
     
     Başlığa neden Necip Celal’in ünlü tangosunun adını koydum biliyor musunuz 
     Ne hukuk alanında, ne denizler alanında, ne anti - militarist edebiyat alanında, kemanımızla yeterli bir ses veremediğimizi düşündüğüm için... 
     
     







Türkiye'nin röntgeni 


"Kemanımla sana bir ses verebilseydim eğer..." 


Temize havale 


Laiklikle mücadele 


Petrolle Büyük Oyun barış getirecek mi 


Altın ve teneke 


Bostancıoğlu neden yalnız kaldı 


Vergi kutsaldır, ama... 


Filistin Kıbrıs farkı... 


İstanbul’u depreme hazırlamamak 


Kadınlar uyumayın 


Merkez sağın geleceği 


Benim oğlum perakendeci olacak 


Haysiyetsiz Sırtlanlar Diyarı 


Koç, yatırım yapacak mali güç kalmadı’ dedi 


</TEXT>
</DOC>
