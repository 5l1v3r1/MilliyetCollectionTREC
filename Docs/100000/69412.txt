<DOC>
<DOCNO> 69412 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/25/son/sondun02.html </URL>
<DATE> 2002/02/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Beyaz Saray'daki "seks skandalı" belgesel oldu 
</HEADLINE>
<TEXT>

     Beyaz Saray seks skandalını soruşturmakla görevli savcı Ken Starr'ın, Monica Lewinsky'den, ABD'nin eski Başkanı Bill Clinton'ı tuzağa düşürmesini istediği, aksi takdirde 27 yıl hapse mahkum ettirmekle tehdit ettiği öne sürüldü. 
     Bu yoldaki iddialar, Amerikan HBO televizyonu tarafından hazırlanan ''Siyah-Beyaz Monica'' adlı dokümanter filmde yer aldı. 
     Film, pazar gecesi HBO televizyonundan yayınlanacak. 
     Monica Lewinsky filmde, ''savcı Ken Starr'ın, kendisinden Clinton'ı tuzağa düşürmesini istediğini ve bu amaçla üzerinde gizli bir verici taşımasını talep ettiğini'' söyledi. 
     Monica'nın açıklamasına göre olay, Monica'nın 16 Ocak 1998 tarihinde Ritz Carlton otelinde Starr ile buluşması sırasında meydana geldi. Monica, ''Savcı Starr'ın, dediğini yapmadığı takdirde hakkında ceza soruşturması açmak ve kendisini 27 yıl hapse mahkum ettirmekle tehdit ettiğini'' de öne sürdü. 
     ''Ertesi gün Paula Jones'un, Başkan Clinton aleyhine açtığı davanın duruşması vardı. Başkan azledilebilirdi. Bu nedenle bütün dikkatim bu noktaya toplanmıştı'' diyen Monica Lewinsky, ''bir ara tuvalete giderek, oradan Clinton'un sekreteri Betty Currie'yi aramayı denediğini, ancak başarılı olamadığını'' anlattı. 
     
     Clinton'ın tutumu 
     Monica Lewinsky filmde, olayın patlak vermesinden sonra Clinton'ın tutumunun da kendisini hayal kırıklığına uğrattığını nakletti. Filmde olayın kamuoyuna yansımasından sonra, ''Monica'nın Clinton tarafından bir fahişe muamelesine tabi tutulduğu ve kendisine yönelik saldırıların doğrudan doğruya oval ofisten kaynaklandığı'' kaydediliyor. Filmde tanıklığına başvurulan kişilerden Sidney Blumental'ın, ''Monica'nın Clinton'a geldiği, ancak Clinton'ın onu reddettiği'' yolundaki ifadesine de yer veriliyor. 
     Filmde Monica Lewinsky, ''kamuya malolmuş bir kişi olmanın kendi tercihi olmadığını'' belirttikten sonra, ''yeniden, mahremiyeti bulunan, tanınmayan bir kişi olmak için her şeyi yapardım'' diye konuşuyor. 
     Yasalar gereğince geçen yıl sonuna kadar olayla ilgili konuşma yasağı bulunan Lewinsky'nin, bu filmi çevirmek için HBO televizyonundan ne kadar para aldığı ise açıklanmadı. 
     






</TEXT>
</DOC>
