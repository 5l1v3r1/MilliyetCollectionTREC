<DOC>
<DOCNO> 61759 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/11/son/sondun19.html </URL>
<DATE> 2002/01/11/ </DATE>
<TIME>  </TIME>
<AUTHOR>  </AUTHOR>
<HEADLINE>
AB adayları arasında en çok iltica alan ülke Türkiye... 
</HEADLINE>
<TEXT>

     Savaşlar ve iç çatışmalar yüzünden son 20 yılda 8,4 milyon kişi başka ülkelere iltica talebinde bulundu. 
     BM Mülteciler Yüksek Komiserliği'nin yayımladığı rapora göre, 1980-1999 yılları arasında 37 ülkeye yapılan bu başvuruların yüzde 
     75'i kabul edildi. 
     1980-89 arasında 2,3 milyon olan iltica başvurusu, bir önceki 10 
     yıla göre 3 kat artışı temsil etti. 1990-99 arasında ise 6,1 milyon kişi iltica talebinde bulundu. Bu mültecilerin yüzde 24'ünü Kanada ve ABD kabul ederken, Avusturalya, Japonya ve Yeni Zelanda'nın kabul ettiği toplam oran yüzde 1 oldu. Almanya, 2,8 milyon iltica başvurusuyla Avrupa'da en çok başvurunun yapıldığı ülke oldu. Rapora göre, Türkiye'den 1980-89 yılları arasında 242 bin 515 kişi, 1990-99 arasında ise 337 bin 399 kişi başka ülkelere iltica başvurusunda bulundu. Türkiye, Avrupa Birliği'ne aday ülkeler arasında ise en çok iltica başvurusu yapılan ülke oldu. AB adayı ülkelere 1990-94 arasında toplam 50 bin 831 başvuru yapılırken, bu başvuruların 28 bin 828'i Türkiye'ye yapıldı. 1994-99 yılları arasında da, AB adayı ülkelere toplam 95 bin 2 başvuru yapıldı, bu başvuruların 26 bin 458'ini Türkiye aldı. Örneğin, 1994-1999 arasında Macaristan 19 bin ve Çek Cumhuriyeti 18 bin başvuru aldı. 1980-89 döneminde Türkiye'den en çok iltica talebi alınan yıl 1980 yılı oldu. 1980'de toplam 59 bin 869 kişi Avrupa ülkelerine iltica başvurusunda bulundu. Bu rakam, 1981'de 7 bin 400, 1982'de 6 bin 434, 1983'te 5 bin 713, 1984'te 10 bin 616 olarak gerçekleşti. 1980-84 arası toplam 90 bin 46 kişiyle Türkler Avrupa'ya iltica edenlerin başını çekerken, Türkiye'den yapılan bu başvuruları Polonya, İran ve Sri Lanka'dan yapılan başvurular izledi. Dünya genelinde son 20 yılda en çok iltica başvurusu yapılan yıl ise 856 bin kişiyle 1992 oldu. 1990'larda yapılan mülteci başvurularının en büyük bölümü Bosna-Hersek, Hırvatistan, Makedonya, Slovenya ve Yugoslavya'yı içine alan eski Yugoslavya'dan yapıldı. 
     






</TEXT>
</DOC>
