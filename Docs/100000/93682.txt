<DOC>
<DOCNO> 93682 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/04/son/sondun35.html </URL>
<DATE> 2002/07/04/ </DATE>
<TIME>  </TIME>
<AUTHOR>  </AUTHOR>
<HEADLINE>
İnternet Mahir'in ünü sönüyor 
</HEADLINE>
<TEXT>

     İnternet sitesiyle 1999'da beklemediği bir şöhret yakalayan Mahir Çağrı, New York Times gazetesine konu oldu. 
     Mahir'in internet aracılığıyla elde ettiği şöhreti irdeleyen gazete, bu ünün yavaş yavaş sönmekte olduğuna dikkat çektiği yazısında, Mahir'in, ''ünlü olmadan önceki yaşamına dönmeye hazırlandığını'' belirtti. 
     Mahir'in başarısının bazılarınca olumlu, bazılarınca olumsuz değerlendirildiğini kaydeden gazete, Mahir'in bazılarına göre ''internetteki köyün budalası'' olduğunu, bazılarının ise Mahir'in yaptıklarının başarı olduğunu düşündüklerini yazdı. 
     Mahir Çağrı'nın interneti kullanarak barış ve sosyal adalet mesajı yaydığını da belirten gazete, Mahir'in 1999 sonunda şöhretin doruğuna çıktığını, ABD'de 2 haftalık geziye davet edildiğini, yarattığı örneğin reklam firmalarınca kullanılmak istendiğini kaydetti. 
     Bu işlerden Mahir Çağrı'nın bir miktar para kazandığını, çok sayıda kadınla tanıştığını, Amerikalı hayranlarından birinin şimdi kız arkadaşı olduğunu belirten gazete, Mahir'in en azından yerel bir şöhret olduğuna değindi. 
     ''Milyonlarca hayranı olduğunu söyleyen Mahir'in fazla mı saf olduğu, yoksa kendi reklamını çok iyi yapan biri mi olduğu konusunda karar vermenin zorluğu''ndan söz eden gazete, David Weinberger adlı internet yorumcusunun şu sözlerine de yer verdi 
     ''Hollywood bize kendi ürettiği yıldızları sunuyor. Biz de internet aracılığıyla sıradan bir kişiyi yıldız yaptık. Fena mı '' 
     





</TEXT>
</DOC>
