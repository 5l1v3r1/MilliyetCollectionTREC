<DOC>
<DOCNO> 61970 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/13/ekonomi/aeko.html </URL>
<DATE> 2002/01/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Önce temizlik sonra destek 
</HEADLINE>
<TEXT>

BDDK, bankaların sermaye desteğinden yararlanabilmesi için öncelikle grup şirketlerine aktarılan batık krediler dahil zararın banka sahibi tarafından ödenmesi gerektiğini açıkladı 
     ANKARA Milliyet 

     Bankacılık Düzenleme ve Denetleme Kurulu BDDK , bankaların mali yapılarının güçlendirilmesi için kamu kaynağı aktarılmasına ilişkin düzenlemeye gelen eleştrileri bir raporla yanıtladı. 
     Raporda, sınırsız mevduat sigortası ve tam güvence, ucu açık likidite desteği ve müsamahakar gözetim ve denetim politikalarının bankacılık sektörü yeniden yapılandırma maliyetini önemli oranda artırdığına dikkat çekildi ve yeniden sermayelendirme stratejisinin sektörün yeniden yapılandırma maliyetini sınırlandıracağı belirtildi. BDDK'dan "Banka Sermayelerinin Güçlendirilmesi" başlığıyla açıklanan raporda, "varlık yönetim şirketi" modeliyle kriz döngüsünün kırılması için bankaların mali bünyelerinin güçlü olması gerektiği vurgulandı. Bu modelin başarılı olması için, sermaye desteğinin bir ön şart olduğu kaydedildi. Bankalara hemen kaynak aktarılmayacağı ifade edilen raporda, yeniden sermayelendirme sürecinin aşamaları şöyle anlatıldı 
     1. Aşama Bağımsız denetim kuruluşlarının da dahil olduğu, eşit, tarafsız ve üç aşamalı bir denetim sonrasında bütün özel ticari bankaların gerçek mali durumlarının ortaya çıkarılması 
     2. Aşama İhtiyatlarla karşılanmayan ölçüde zararın bulunması halinde, banka genel kurullarının toplanarak, hissedarların banka zararlarını tamamen üstlenmesi grup şirketlerine aktarılan batık kredilerle zararın önce sahibi tarafından ödenmesi , gerekli diğer tedbirlerin alınması ve gerekli nakit sermaye artırımına karar verilmesi 
     3. Sermaye yeterliliği oranı yüzde 8'in altında olan bankalara doğrudan sermaye desteği sağlanması. 
     
     Hortumlanamaz 
     Kaynak aktarımı için yapılacak denetimler sırasında sermaye yeterliliği oranı sıfırın altına düştüğü, özkaynaklarını tamamen kaybettiği ortaya çıkan bankalara el konulacak. 
     Bağımsız dış denetimlerin nasıl yapılacağına ilişkin ilkelerin de BDDK tarafından belirlenerek, denetimlerde hile yapılmasının önleneceği ifade edilen raporda, kamu kaynağının grup şirketlerine aktarılamayacağı belirtildi. BDDK, grup şirketlerine açılan kredilerde yasal sınırı aşan bankalarda bu tür yeni kredi kullanımını durdurmuş durumda. Bu kredilerin aşağı çekilmesine başlandı, kontroller de sürdürülüyor. Ayrıca yasada yapılan değişiklik ile aktarılan kaynağın yüzde 60'ının reel sektöre kredi olarak verilmesi zorunluluğunun getirilmesi de grup şirketlerine aktarılmasını zorlaştırıyor. 
     Raporda bankaların halktan topladıkları paraları grup şirketlerine aktarmalarını önlemek için yüzde 25 sınırının getirildiği, bu sınırın üstünde olan bankaların grup kredilerinin aşağı çekilmesi için de denetimlere başlandığı da kaydedildi. 
     
Özkaynakların yüzde 34.7'si kriz nedeniyle eridi      Kriz nedeniyle bankaların özkaynaklarının yüzde 34.7'sini kaybettiğini açıklayan BDDK, yabancıların çekingenliğinin artması, varlıkların kriz nedeniyle satılamaması nedeniyle bankaların sermaye artıramadığını, "bankacılık sektörü krizi - reel sektörü krizi" kısır döngüsünün başladığını bildirdi. 
     Ekonomik program uyarınca özel bankalardan sermayelerini artırmaları için 1 katrilyon 884 trilyon liralık taahhüt alındığı belirtilen raporda, 31 Aralık 2001 itibariyle bu taahhüdün 1 katrilyon 765 trilyon liralık bölümünün yerine getirildiği bildirildi. Taahhüdünü yerine getiremeyen dokuz bankaya el konulduğu anımsatılan raporda, dokuz bankanın birleşmesinin sağlandığı kaydedildi. 
     Yaşanan gelişmelerin etkilerinin sadece bankacılık ile sınırlı kalmaması, reel sektör üzerinde de olumsuz yansımalarının belirgin bir biçimde ortaya çıktığı kaydedilen raporda, ortak bir çözüm stratejisinin güçlendirilmesi ve bu şekilde sektörün aracılık fonksiyonuna işlerlik kazandırılması gerektiği belirtildi. 
     
Kurtarma değil, her şey şeffaf’      Raporda, "Yeniden yapılandırma stratejisi, bir banka kurtarma operasyonu değil, bankacılık sektörünü makro bir bakış açısıyla, bir defada yeniden yapılandırma ve kalıcı olarak güçlendirme operasyonudur" denildi. 
     Desteğin sağlanması saydam bir biçimde yapılacak. Kurallar önceden belirlenecek, bunun için hemen bir yönetmelik çıkarılacak, her aşamada alınan karar ve uygulama sonucu kamuoyuna açıklanacak. 
     Yasa uyarınca sermaye yeterliliği yüzde 0 - 5 arasında olan bankalara devlet, sahibinin koyacağı parayı geçmeyecek biçimde hisse alarak doğrudan sermaye koyacak. Bu bankalarda sermaye yeterliği oranının yüzde 5'ten 8'e çıkarılması, yüzde 5 - 8 arasındakilerde oranın yüzde 9'a yükseltilmesi için yedi yıl vadeli tahvil olarak ödenecek sermaye benzeri kredi sağlanacak. Tahvillere piyasa faizi uygulanacak ve ödenmediğinde hisse senedine dönüşecek. Sağlanan kaynak karşılığında bankanın sahibinin hisseleri rehin alınacak. Bu olanaktan sektördeki payı yüzde 1 olan, devir veya birleşme yoluyla bu orana ulaşan bankalar yararlanacak. Sektördeki payı yüzde 1'in altında olan bankalar ise kendi olanaklarıyla sermaye yeterliliğini yüzde 5'e çıkarırsa sermaye benzeri kredi desteğinden yararlanacak. 
     



 EKONOMİ 















</TEXT>
</DOC>
