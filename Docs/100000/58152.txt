<DOC>
<DOCNO> 58152 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/20/son/sonspo13.html </URL>
<DATE> 2001/12/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Artık Berkant'ın da bir sitesi var 
</HEADLINE>
<TEXT>

     İnternette kendi adına site açan futbolcular arasına Galatasaraylı Berkant Göktan da girdi. 
     Sarı-kırmızılı takımın genç oyuncusu, ''www.berkantgoktan.org'' adlı sitesinde yaptığı ilk açıklamada, futbolu ve yeşil sahaları çok özlediğini vurgulayarak, sakatlığının geçtiğini, teknik heyetin görev vermesi durumunda bu haftaki Yimpaş Yozgatspor maçında oynamak istediğini söyledi. 
     Burnundan geçirdiği ameliyat sonrası uzun süredir sahalardan uzak kalan ve yeniden takımla birlikte antrenmanlara çıkmaya başladığını anlatan Berkant, burnunda hala gözle de görünebilen şişlik bulunduğunu, doktorlarının söylediğine göre bu şişliğin inmesi ve tam anlamıyla iyileşebilmesi için yaklaşık 3-4 aya gereksinim olduğunu belirtti. Herşeye rağmen hocasının Yimpaş Yozgatspor maçında şans vermesi halinde görevini en iyi şekilde yapabilecek durumda olduğunu bildiren Berkant, şunları kaydetti 
     ''İnşallah bu maçta formama kavuşurum. Kendimi bomba gibi hissediyorum. İçim içime sığmıyor. Futbolu, yeşil sahaları çok özledim. Sarı-kırmızılı formaya hasret kaldım. Bu hasretimi bir an önce gidermek istiyorum. Galatasaray'ı çok seviyorum. Bu takıma uzun yıllar hizmet etmek istiyorum. Gollerimle, iyi futbolumla ismimden söz ettirmek, zamanla tarihe geçmek istiyorum. Galatasaraylı taraftarlar birtakım şansızlıklar nedeniyle gerçek Berkant'ı izleme fırsatını bir türlü bulamadılar. Kendimi onlara karşı ve kulübüme karşı borçlu hissediyorum. Bu borcumu ödemek için de terimin son damlasına kadar mücadele edeceğim. Yeni yılda yepyeni bir Berkant Göktan olarak taraftarların karşısına çıkacağım.'' 
     






</TEXT>
</DOC>
