<DOC>
<DOCNO> 56239 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/09/ekonomi/aeko.html </URL>
<DATE> 2001/12/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Cadde endeksi yükseldi 
</HEADLINE>
<TEXT>

Arka arkaya iki kriz yaşayan piyasalardaki durgunluk yerini canlanmaya bırakırken, ilk işaretler temmuz - eylül döneminde tespit edildi... İstanbul Defterdarlığı’nın incelemeye aldığı beş büyük caddedeki 494 işyerinin yaptığı 34 trilyon liralık hasılatın yarısı yılın üçüncü çeyreğinde gerçekleşti... 
     NEDİM ŞENER 

     Kasım ve şubat krizlerinin ardından durgunluğa giren piyasalar yılın üçüncü çeyreğinden temmuz - eylül itibaren canlanmaya başladı. Son günlerdeki indirim kampanyalarıyla yılın en yüksek düzeyine ulaşan alışverişlerdeki artış, ilk yükselme sinyalini bu aylarda verdi. 
     İstanbul Defterdarlığı’nın beş büyük caddede yaptığı incelemelerde dokuz aylık satışların yarısının temmuz - eylül döneminde gerçekleştiği tespit edildi. 
     
Alışverişin kalbi      İstanbul’da alışverişin kalbinin attığı Kadıköy Bağdat Caddesi, Beşiktaş Ihlamur Caddesi, Bakırköy İstanbul Caddesi, Aksaray Ordu Caddesi ve Kumkapı’yı izlemeye alan Defterdarlık, seçtiği 494 işyerinin KDV matrahları üzerinden yaptığı hesaplamada ağustos ayından bu yana buralarda ekonomik canlanmanın yaşandığını tespit etti. İstanbul’un en kalabalık ilçelerinden olan Bakırköy İstanbul Caddesi’nde dokuz ayda 66 işyerinde 11.6 trilyon hasılat tespit edildi. İnceleme yapılan işyeri başına aylık hasılat rakamı 19.5 milyar lira olarak tespit edildi. 
     
Laleli canlanıyor      Aksaray Ordu Caddesi’nde ise 46 işyerinde dokuz ayda 4.4 trilyon hasılat ortaya çıkarken, dükkan başına aylık ortalama hasılat 10.6 miyar lira olarak gerçekleşti. Kumkapı’da ise 82 işyeri toplam 2 trilyon hasılat elde ederken, dükkanların her biri aylık ortalama 2.6 milyar hasılat elde etti. 
     Beşiktaş Ihlamur Caddesi’nde incelenen 196 işyerinde toplam 2.6 trilyon lira hasılat elde edilirken, işyeri başına aylık hasılat 1.4 milyar lira olarak gerçekleşiyor. Toplam 104 işyerinde 13.8 trilyon hasılatın ortaya çıktığı Bağdat Caddesi’nde her bir dükkanın dokuz aylık hasılatı 133 milyar lira olarak gerçekleşirken, aylık ortalama hasılat da 15 milyar lira olarak hesaplandı. 
     
Son çeyrekte hareket      İstanbul Defterdarı Kadir Boy, toplam 35 trilyon liralık hasılatın elde edildiği beş caddede, temmuz - eylül aylarında yani yılın üçüncü çeyreğinde canlamayı tespit ettiklerini söyledi. 
     Boy’un verdiği bilgiye göre, Bağdat Caddesi’nde dokuz ayın toplamında 13.8 trilyon liralık hasılat elde eden 104 işyeri bunun yarısını ilk altı ayda, diğer yarısı olan 6.3 trilyonunu da temmuz - eylül döneminde gerçekleştirdi. 
     Beşiktaş Ihlamur Caddesi’ndeki 196 işyeri de toplam 2.6 trilyon liralık hasılatan 1.5 trilyonunu yılın üçüncü çeyreğinde elde etti. 
     
Defterdarlığa fatura seferleri      İstanbul’da en fazla vergi kaçırılan 16 sektörü sıkı takibe alan Maliye, minibüscü, dolmuşçu, birahaneci, su satıcısı ve telefon kartı satanlardan oluşan binlerce mükellefi çağırarak, kaçırdıkları kadar fiş ve fatura yazdırıyor. 
     Her alanda gerçek kazançların ne kadar olduğunu belirleyen İstanbul Defterdarlığı elemanları, mükelleflerden bu yılki eksik beyanları kadar fatura yazmalarını isteyerek, aksi halde geriye dönük beş yıllık bir vergi incelemesi yapılacağını bildiriyor. Mükellefler, beş yıllık incemelenin kendilerine pahalıya mal olacağını bildiklerinden faturaları doldurup, vergilerini veriyor. Maliye bu şekilde yılbaşından bu yana toplam 112 trilyon 943 milyar liralık fatura düzenletti. Buradan 20 trilyon lira vergi alacak olan Maliye, vergi kaçıranlara ayrıca toplam 5 trilyon lira usulsüzlük cezası kesti. 
     
Denetim hasılatı patlattı      Genellikle birahane, kulüp ve oteleri de kapsayan Aksaray Ordu Caddesi’ndeki 46 işyerinde ise ilk dokuz ayda 4.4 trilyon lira ciro belirlenirken, bunun 1.8 trilyonu da yılın son üç ayında gerçekleşti. 
     Eğlence yerlerinde adisyon uygulamasına geçilmesi ve defterdarlık elemanlarının sıkı denetimi sonucunda Kumkapı’da da beyan edilen cirolarda yüzde 100’ün üzerinde artış yaşandı. Geçen yılın dokuz ayında 986 milyar hasılat beyan eden Kumkapı’daki 82 yemek ve eğlence yeri bu yılın aynı döneminde 2 trilyon 15 milyar lira hasılat beyan etti. 
     



 EKONOMİ 











</TEXT>
</DOC>
