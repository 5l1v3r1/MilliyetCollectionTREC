<DOC>
<DOCNO> 64869 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/29/son/sontur31.html </URL>
<DATE> 2002/01/29/ </DATE>
<TIME>  </TIME>
<AUTHOR>  </AUTHOR>
<HEADLINE>
İlaç fiyatlarında belirsizlik sürüyor... 
</HEADLINE>
<TEXT>

     Sağlık Bakanı Osman Durmuş, İlaç İşverenleri Sendikası İEİS Yönetim Kurulu Başkanı Bülent Eczacıbaşı ile görüştü. 
     Alınan bilgiye göre, Bakanlık makamında yaklaşık 2 saat süren görüşmede, eczanelerin kamu reçetelerinde uyguladığı yüzde 5'lik indirim konusu ele alındı. 
     Bülent Eczacıbaşı, görüşmenin ardından bir açıklama yapmazken, yarın toplanacak İlaç İşverenleri Sendikası Yönetim Kurulu Toplantısı sonrasında bir açıklama yapılacağını bildirdi. 
     Alınan bilgiye göre, Sağlık Bakanı Durmuş, görüşmede, eczanelerin kamu reçetelerine uyguladığı yüzde 5'lik indirimin SSK, Bağ-Kur ve Emekli Sandığı'na uygulandığını, bunun kamuda ikili bir promosyon yapılmasına neden olduğunu söyledi. Bu oranın yüzde 2 olması konusunun gündeme geldiğini belirten Durmuş, indirimin bütün kurumlara uygulanmasını istedi. 
     Görüşmede, ayrıca Bülent Eczacıbaşı'nın, ilaç fiyatlarında düzenleme sonrasında yaşanan belirsizlik nedeniyle yaşanabilecek ilaç yokluğunun baş göstermesi konusundaki kaygılarını dile getirdiği öğrenildi. 
     Durmuş da hayati önem taşıyan ilaçların bulunamadığı yönündeki iddiaların, İlaç ve Eczacılık Genel Müdürlüğü'ne bildirilmesinin sağlanacağını kaydetti. 
     






</TEXT>
</DOC>
