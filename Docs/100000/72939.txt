<DOC>
<DOCNO> 72939 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/16/son/sondun07.html </URL>
<DATE> 2002/03/16/ </DATE>
<TIME>  </TIME>
<AUTHOR>  </AUTHOR>
<HEADLINE>
İngiltere'de şişmanlık önleyici ilaç yüzünden 2 kişi öldü 
</HEADLINE>
<TEXT>

     İngiltere'de şişmanlık önleyici ''Reductil'' adlı ilacı kullanan 2 kişinin öldüğü bildirildi. 
     Sağlık Bakanlığı, ölen kişilerin ''Reductil'' kullandığını kabul ederken, bir hafta önce İtalya'da yasaklanan ilacın İngiltere'de de yasaklanması yönünde bir planları bulunmadığını açıkladı. 
     Sağlık Bakanlığı'nın büyük tartışmalara yol açması beklenen bu açıklamasını gerekçeleriyle savunmaktan kaçınan yetkililer, sadece bu kişilerin bilinmeyen diğer bazı sağlık sorunları yüzünden ölmüş olabileceğini söylemekle yetindi. 
     Aşırı kilolu kişilerde iştahın bastırılması için kullanılan ''Sibutramine'' adlı ilacın İngiltere'de satış izninin geçen yıl sonbahar aylarında alındığı ve ''Reductil'' adıyla piyasaya sürüldüğü belirtildi. 
     İtalya'da ilacın yasaklanmasına kadar geçen süreçte 2 kişinin öldüğüne, ilacı kullananlarda pek çok yan etki ve sağlık sorunu tespit edildiğine dikkati çeken İngiliz basını, hükümetin yasaklamaya karşı tavrını ''vurdumduymazlık'' olarak niteledi. 
     İngiltere'de ilacın kullanıma sokulmasından bu yana 200'e yakın kişinin yan etkilerinden şikayet ederek yetkililere başvurduğu bildirildi. Bu raporların 93'ünün ciddi iddialar içerdiği ve bunlardan ikisinin de ölümle sonuçlandığı kaydedildi. 
     Tepkileri yanıtlayan Sağlık Bakanlığı sözcüsü ise ilacın geçen hafta İtalya'da yasaklanmasına yol açan verilerin incelendiğini belirterek, şunları söyledi 
     ''Ölümle sonuçlanan bu iki vakada, hastaların ölüme yol açacak gizli kalmış başka sağlık sorunları olabileceğini düşünüyoruz. Bu durumda İlaç Kontrol Ajansı MCA ile İlaçların Güvenliği Komitesi CSM Reductil'i yakın takibe almış bulunuyor. 
     İtalya'da yasaklamaya yol açan verilerin incelenmesine de başlandı. Halen 'Reductil' ile tedavi gören hastaların bu tedavilerini yarım bırakmamalarını istiyoruz. Ancak kendilerini iyi hissetmedikleri anda doktorlarına başvurmalarında fayda var.'' 
     






</TEXT>
</DOC>
