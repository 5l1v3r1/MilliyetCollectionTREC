<DOC>
<DOCNO> 78947 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/17/son/sontur16.html </URL>
<DATE> 2002/04/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Turgut Özal'ın başında Ak Parti de anma düzenledi... 
</HEADLINE>
<TEXT>

     8. Cumhurbaşkanı Turgut Özal, 
     ölümünün 9. yılında, Adalet ve Kalkınma Partisi AK Parti İstanbul İl Başkanlığı'nca düzenlenen törenle de anıldı. 
     Topkapı'daki Anıtmezar'da düzenlenen anma törenine, AK Parti Genel Başkan Yardımcıları Abdülkadir Aksu ve Ali Coşkun, Grup Başkanvekili Mehmet Ali Şahin, İstanbul İl Başkanı Alaattin Büyükkaya ile partililer katıldı. 
     Özal'ın mezarı başında Kuranıkerim okunmasının ardından partililer dua etti. 
     Daha sonra gazetecilere açıklama yapan Abdülkadir Aksu, ''Ben şahsen her geçen gün Özal'ı daha çok özlüyor, daha çok arıyorum. 
     Siyasete onunla başladım, onunla çalışmanın hazzını tattım'' dedi. 
     Özal'ın, vizyonu ve karizması olan büyük bir devlet adamı olduğunu ifade eden Aksu, ''onu eleştirenlerin bile ülkenin içinde bulunduğu ekonomik koşullar yüzünden bugün kendisini aradıklarını'' söyledi. 
     ''Parti olarak Özal'ın misyonunu temsil ediyor musunuz '' sorusuna karşılık Aksu, ''Biz Özal'ın da Menderes'in de misyonunu temsil ediyoruz'' yanıtını verdi. 
     Öte yandan, sabah yapılan devlet töreni sırasında Anıtmezar'a çelenk bırakmak isteyen Eyüp İmam Hatip Lisesi'nden bir grup türbanlı öğrenci, tören sonuna kadar mezar girişinde bekletildi. 
     Törenin ardından içeri girmelerine izin verilen grup, üzerinde ''Eyüp İmam Hatip Lisesi Mağdurları'' yazılı bir çelengi Özal'ın kabrine bıraktıktan sonra ayrıldı. 
     





</TEXT>
</DOC>
