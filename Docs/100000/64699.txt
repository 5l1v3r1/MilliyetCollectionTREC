<DOC>
<DOCNO> 64699 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/29/siyaset/siy01.html </URL>
<DATE> 2002/01/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Pişkinsüt şaşırttı 
</HEADLINE>
<TEXT>
Bir lider partisi de Sema Hanım’dan 
Toplumcu Demokratik Parti’nin kuruluşunda konuşan Pişkinsüt’ün "özgürlükçü söylemleri" çok çarpıcıydı. Ancak partinin tüzüğündeki "lidere tam yetki" veren hükümler dikkat çekti 
     ANKARA Milliyet 

     Lider sultasına" karşı yola çıkan Aydın Bağımsız Milletvekili Sema Pişkinsüt’ün, "turuncu güneşli" Toplumcu Demokratik Partisi TDP , dün resmen kuruldu. Pişkinsüt, ilk Kurucular Kurulu toplantısında, "özgürlükçü söylemleri" seslendirdi ancak parti tüzüğünde, söylemlerden farklı olarak, eleştirilen partilerin tüzüklerini aratmayacak, "lidere tam yetki" hükümleri dikkat çekti. 
     DSP’de "konuşturulmamaktan" çok çeken Pişkinsüt, tüzüğe parti içinde konuşmanın yollarını açacak hükümler koydu. Tüzüğün 16. maddesi kurultay üyelerinin 5’te birinin yazılı istemiyle olağanüstü kurultayın toplanmasının yolunu açarken, gündemde seçim olamayacağını hükme bağlıyor. Tüzüğe göre seçim ancak genel başkan "isterse" olabilecek. 
     Genel başkanların birkaç dönem sonra yenilenmesini sağlayacak olan ve son olarak AKP’de Tayyip Erdoğan’ın sınır getirdiği, "Bir kişinin yıllarca genel başkanlık yapmasını engelleyecek" benzer hükümlere TDP tüzüğünde yer verilmemesi de dikkat çekti. 
     Disiplin kuralları arasında da, "DSP’de lider sultasına karşı çıkanların ihracına neden olan" hükümlerin benzerlerinin yer aldığı görüldü. 
     Pişkinsüt, yaptığı konuşmada, "Üçüncü dünya solcusu değiliz, Baas solcusu değiliz" dedi. 
     
     Ressam da var 
     Partinin 75 kişiden oluşan çoğu üniversite kökenli Kurucular Kurulu’nda ünlü resssam Mehmet Güleryüz ve şarkıcı Vedat Sakman ile emekli General Hasan Muratlı, emekli Emniyet Müdürü Yusuf Eğritağ yer aldı. Yıllardır SHP ve CHP’de bütün ısrarlara rağmen siyaset yapmayan, Deniz Gezmiş’in arkadaşı, yazar Erdal Öz’ün TDP saflarına katılması dikkati çekti. Bağımsız vekiller Mehmet Özcan ve Nazire Karakuş da TDP çatısı altında buluştu. 
     



 SİYASET 















</TEXT>
</DOC>
