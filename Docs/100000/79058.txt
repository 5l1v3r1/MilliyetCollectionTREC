<DOC>
<DOCNO> 79058 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/18/son/sondun08.html </URL>
<DATE> 2002/04/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Türk asıllı aday ABD Kongresi'ne girmeye kararlı 
</HEADLINE>
<TEXT>

     ABD'de Eylül ayında yapılacak Temsilciler Meclisi seçimlerine Demokrat Parti'den aday olan Osman Oz Bengür, ''seçimi kazanarak ilk Türk asıllı Kongre üyesi olmak istediğini'' söyledi. 
     Maryland eyaletinde doğan ve adaylığını da bu eyaletten koyan Bengür'ün babası Samsunlu, annesi ise Amerikalı. Seçim kampanyasına geçen ay başlayan, yaşındaki yatırım bankeri Bengür, şu ana kadar kendi cebinden 300 bin dolar harcadı. 
     İlk adı ''Osman'' yerine Amerikan isimlerine daha yakın olan ''Oz'' adını benimseyen Bengür, babasını birkaç yıl önce kaybettiğini, ancak Samsun'da kalan birkaç akrabasıyla iletişimini sürdürdüğünü söyledi. Bengür, ''Demokrat Parti, Maryland'de çok kuvvetli. Parti içindeki rakibim tecrübeli bir politikacı, ancak biraz eskidi. Onu yeneceğime inandığım için seçime girmeye karar verdim'' dedi. 
     Demokrat Parti içinde Bengür'ün rakibi, son 17 yıldır seçimi kazanan C.A. Dutch Ruppersberger adlı bir Amerikalı. Ruppersberger, Maryland eyaletinde, şarkıcı Madonna gibi tek isimle anılan, tanınmış bir politikacı. Washington bölgesinde, ''Dutch'' Hollandalı olarak biliniyor. 
     Washington yakınındaki Baltimore'da yaşayan Oz Bengür, kısa süre içinde Maryland'e taşınmayı hedefliyor. 
     Bengür, bir yatırım bankerine yakışır şekilde, Ferragamo marka kravat takması ve sürekli olarak The New Yorker dergisine referans vermesiyle de, Maryland'de yerel gazetelere konu oldu. Bengür, Amerikalıların yaygın alışkanlığı olduğu olan ''sıkı bir koşucu''. Her gün düzenli olarak koştuğunu söyleyen Bengür, geçen yıl 5 bin metrelik bir yarışı 25 dakikada koştu. Bengür, Maryland'den seçimi kazandığı takdirde, sağlık hizmetlerine ulaşımın yaygınlaştırılması, eğitimin iyileştirilmesi ve şehir yayılmacılığıyla savaş konularına eğilmeyi amaçlıyor. 
     İngiliz dili ve edebiyatı eğitimi gördüğü Princeton Üniversitesi'nden 1971 yılında mezun olan Bengür, İngiltere'deki Cambridge Üniversitesi'nde kriminoloji üzerine master yaptı. ABD eyaletlerinde pek çok yerel hükümette, çocuklarla ilgili konular, enerji politikaları ve sivil haklar gibi alanlarda çalıştı. Daha sonra yatırım işine ilgi duyan Bengür, Alex Brown adlı bir yatırım firmasında çalışmaya başladı. Kısa süre içinde, geleneksel yatırım bankalarıyla çalışmak için fazla küçük olan şirketleri müşteri olarak alan kendi firmasını kurdu. 
     Washington ve bölgesinde yaşayan Türklerin de, Bengür'e desteğinin tam olduğu belirtiliyor. Washington'daki gözlemciler, Bengür'ün, Amerikan tarihinde Kongre üyeliğini kazanmaya en yakın Türk asıllı aday olduğunu kaydettiler. 
     Lisede basketbol takımının kaptanı, öğrenci konseyinin başkanı, onur ödüllü öğrenci olan Bengür, 1968'den beri Demokrat Parti'ye kayıtlı bulunuyor. 
     Bengür'ün, Amerikan deniz piyadeleri olarak tanımlanabilecek Marine kuvvetlerinde teğmen olarak görev yapan Noah adlı bir oğlu, Eylül'de üniversiteye başlayacak Dinah adlı bir kızı ve ortaokul birinci sınıf öğrencisi Nicholas adlı bir oğlu var. 
     





</TEXT>
</DOC>
