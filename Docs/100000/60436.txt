<DOC>
<DOCNO> 60436 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/03/son/sontur15.html </URL>
<DATE> 2002/01/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Botaş Genel Müdürü "Yüzde 10'un üzerinde kar etmiyoruz" 
</HEADLINE>
<TEXT>

     Botaş Genel Müdürü Gökhan Bildacı, Botaş'ın doğalgaz satış maliyetinin bin metreküpte 150.46 dolar olduğunu belirterek, Botaş'ın hiçbir zaman kar marjının yüzde 10'un üzerine çıkmadığını söyledi. 
     Enerji ve Tabii Kaynaklar Bakanı Zeki Çakan'ın düzenlediği basın toplantısında konuşan Bildacı, doğalgaz satış fiyatına ilişkin tartışmalara açıklık getirdi. 
     Botaş'ın 2000 yılı Mart ayında yüzde 15 civarında kar ederken, 2000 yılı Temmuz ayı ile 2001 yılı Temmuz ayı arasında maksimum yüzde 
     25 olmak kaydıyla sürekli zarar ettiğini belirten Bildacı, ancak 2001 
     Ağustos döneminden itibaren bir miktar kara geçtiğini ve bu karın hiçbir zaman yüzde 10'un üzerine çıkmadığını söyledi. 
     Bildacı, Botaş'ın dağıtım kuruluşlarına sattığı doğalgazdan dolayı EGO'dan 25.1 milyon dolar, İGDAŞ'dan 64.5 milyon dolar, İZDAŞ'dan 1.4 milyon dolar, Eskişehir'den 1.7 milyon dolar, Bursa'dan 3.9 milyon dolar olmak üzere 2000 yılının Haziran ayından 2001 yılı Eylül'üne kadar toplam 96 milyon 912 bin 273 dolar zararı olduğunu ifade etti. 
     Botaş'ın 1000 metreküp doğalgazı 32 dolar, EGO'nun 76 dolar, İGDAŞ'ın 66 dolar, İZDAŞ'ın da 68 dolar kar marjı ile sattığını bildiren Bildacı, Botaş'ın ortalama satış maliyetinin yüzde 194.04 olduğunu kaydetti. 
     Botaş'ın dağıtım kuruluşlarına satış maliyetini 0.62 puan artırarak yüzde 194.66 oranında yansıttığını kaydeden Bildacı, EGO'nun konutlara verdiği doğalgaz fiyatını yüzde 226, İGDAŞ'ın yüzde 197, İZDAŞ'ın da yüzde 215.9 artırdığını söyledi. 
     
     Faturalar 
     EGO'nun doğalgaz abonelerinden yüzde 5 sabit hizmet ücreti aldığına dikkat çeken Bildacı, böylelikle Ankara Büyükşehir Belediyesi'nin kar marjının yüzde 45'in üzerine yükseldiğini, bunun sonucunda ortaya çıkan farkın Kasım 2001 itibarıyla 396 milyar lira olduğunu bildirdi. 
     Diğer belediyelerin de fatura başına değişen miktarlarda sabit ücret aldığını belirten Bildacı, belediyeler arasında sadece İZDAŞ'ın kar marjını tam olarak kullanmadığını ifade etti. 
     
     EGO'nun borçları 
     26 Ekim 2000 tarihinde EGO'nun Botaş'a 127 milyon 547 bin 472 
     dolar borcu bulunduğunu, bu borcun fatura bedelinin yüzde 13'ü ile ödenmesi gerektiğini hatırlatan Bildacı, EGO'nun bu borçları hiçbir aksatmada bulunmadan ödemeye başladığını söyledi. 2 Ocak 2002 tarihi itibarıyla EGO'nun Botaş'a 109 milyon 455 bin 160 dolar borcu bulunduğunu söyleyen Bildacı, şöyle devam etti ''Ancak 13 Ağustos 2001 tarihinde EGO'nun Ankara için yaptıracak olduğu 2 teslim noktası inşaatına destek vermek amacıyla Botaş, EGO'dan inşaatı başlattığı zaman borçlarını 20 ayı ödemesiz olmak üzere erteledi. EGO'nun şu an borçlarını erteleme talebi zaten yerine getirildi.'' Botaş'ın Aralık 2001 tarihi itibarıyla 1,000 metreküp başına maliyetinin 150.46 dolar olduğunu ifade eden Bildacı, sabit hizmet ücretinin diğer dağıtım ücret seviyesine çekilmesini, dağıtım kuruluşlarının satış marjlarını düşürmesi, dağıtım kuruluşlarının diğer hizmetleri doğalgaz bedellerinden karşılamaması gerektiğini söyledi. 
     






</TEXT>
</DOC>
