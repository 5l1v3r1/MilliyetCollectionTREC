<DOC>
<DOCNO> 50955 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/06/son/sontur08.html </URL>
<DATE> 2001/11/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Çiller'den Ecevit'e seçim ziyareti... 
</HEADLINE>
<TEXT>

     DYP Genel Başkanı Tansu Çiller, Başbakan Bülent Ecevit'e siyasi partiler ve seçim kanunlarının değiştirilmesi, seçim harcamalarının şeffaflaştırılması, tercih sistemi ve milletvekili sayısının 450'ye indirilmesi tekliflerini götürdüklerini bildirdi. 
     Çiller, tercih sisteminin getirilmesi için ciddi bir umut doğduğunu, milletvekili sayısının düşürülmesi konusuna ise Ecevit'in sıcak bakmadığı izlenimini edindiği kaydetti. 
     Başbakan Ecevit, DYP Genel Başkanı Tansu Çiller'i, Başbakanlık Merkez Binası'nda kabul etti. 
     Çiller, yaklaşık yarım saat süren kabulün ardından gazetecilere açıklamalarda bulundu. 
     DYP Genel Başkanı, milletin isteği doğrultusunda, siyasi partiler ve seçim kanunlarının değiştirilmesi, partilerin ve milletvekili adaylarının seçim harcamalarının Avrupa Birliği normlarında denetlenmesi için Ecevit'i dördüncü kez ziyaret ettiklerini belirtti. 
     Seçim olsun ya da olmasın, hatta seçim olmadığı bir ortamda bu yasaların değiştirilmesinin çok daha anlamlı olduğunu ifade eden Çiller, seçime giderken, birtakım beklentiler doğrultusunda, siyasi partilerin siyasi hesaplarının gündeme gelebileceğini öne sürdü. 
     Çiller, bu dönemde yapılabilecek bir değişikliğin de sadece dönemi kurtarmaya yönelik olacağını, sistemi düzeltmeye yönelik olmayacağını belirtti. 
     ''Millet ile Meclis'i bütünleştiren, siyasetin itibarını yeniden koruyan bir yaklaşımı, Meclis gündeme getirmelidir'' diyen Çiller, şöyle devam etti 
     ''Dedik ki gelin siyasi partiler ve seçim yasalarını, bundan önceki tekliflerimiz doğrultusunda - ki biz bu teklifleri Meclis'e de indirdik - hemen yapalım. Millete verdiğimiz sözü tutalım. Ne yapalım 
     Birincisi üye kayıtları yapılırken, ilçe seçim kurullarına gönderme imkanını gündeme getirirsek ve ilçe seçim kurullarını da bilgisayarla donatırsak birtakım mükerrer üye yazılmalarını önleyerek, üye kayıtlarını daha sağlıklı hale getirmek mümkün olur. Böyle bir ortamda da isteyen parti ön seçimi daha sağlıklı yapar.'' Çiller, daha önce bunun zaman alabileceği ve masrafının yüklü olacağının ifade edildiğini belirterek, bu defa, konunun bu boyutuna değinmeden, ikinci bir teklifi gündeme getirdiklerini bildirdi. 
     Çiller, bu teklifle ilgili şunları söyledi 
     ''O da şudur millet ile Meclis'i bütünleştirmek. Millet, Vekilimi ben seçtim demek istiyor, katılımcı olmak istiyor. O zaman diyelim ki, bir ilimizde 6 milletvekili seçilecek, 12 aday gösterelim bunun 3'ünü işaretleme imkanına sahip olsun. Bu konuda bir açılım sağlama ihtimalini görüyoruz. Bunun, isteyen partilerce kullanılması, herkese kabul edilebilir gözüküyor, izlenimine doğru gidiyoruz. Bundan önce Sayın Bahçeli, Tercih sistemini parti olarak kullanmak istemeyebiliriz, ancak bu tercih sistemini gündeme getirerek seçimlerde uygulamak isteyen partiler varsa bu esnekliği tanıyalım 
     demişti. İsteyen parti tercih sistemini kullanır, isteyen parti kullanmaz. Bugün Sayın Ecevit de aynı doğrultuda bir ifade kullandı. 
     Böyle bir esneklik sağlanması durumunda, bunun geçirilmesi kolay olur dedi. Yani tercih sistemini getirmek, milletin katılımını sağlamak için ciddi bir umut doğmuştur.'' Çiller, Ecevit'e önerdikleri üçüncü konunun, şeffaflaşma olduğunu söyledi. 
     Özellikle bazı partilerin ve milletvekili adaylarının seçim harcamalarının son derece yüksek olduğunun dikkati çektiğini, bunun milletin vicdanını rahatsız ettiğini anlatan Çiller, partilerarası uzlaşmayla AB normlarında bir şeffaflaşma ve denetimin gündeme getirilebileceğini kaydetti. 
     Ecevit ve arkadaşlarına götürdükleri bir diğer konunun, gelebilecek ikinci bir anayasa değişikliği paketi içinde, milletvekili sayısının yeniden 450'ye düşürülmesinin yer alması olduğunu ifade eden Çiller, Ecevit'in, bu teklif üzerine, ''550 milletvekilinin Türkiye nüfusuna göre fazla olmadığını'' söylediğini iletti. 
     Çiller, Ecevit'in, ''İngiltere gibi bazı ülkelerin, nüfus arttıkça milletvekili sayısını yükseltebildiğini'' anlattığını bildirerek, ''Ecevit, Türkiye'nin nüfusuna orantılı olarak bakıldığında bu 550 sayısı aslında yüksek sayılmaz dedi. Dolayısıyla bizim bu görüşümüzü sıcak karşılamadığını algıladık'' diye konuştu. 
     Bir gazetecinin, Anayasa'nın 86. maddesindeki değişikliğin bugün Meclis Genel Kurulu'nda oylanabileceğini anımsatarak, ''DYP, bugün ne yapacak Buna destek verecek mi, yoksa destek vermeyerek referandumla birlikte erken seçim yolunu mu açacak '' sorusuna, Çiller, şu karşılığı verdi 
     ''Bir Anayasa değişikliği sürecinde, milletvekillerimizin kendi maaşlarını ele almaları doğru olmamıştır. Zamanlaması yanlış olmuştur. 
     Anayasa değişikliğinin yeniden eski haline, uzlaşıldığı metne göre teklifi, Meclis Başkanı'na götüren parti biz olmuştuk. Şimdi gelen teklif, bu teklifimiz doğrultusundadır. Dolayısıyla DYP, söylediği şeyin arkasındadır. Yani milletvekilleri, maaşlarını şu anda artırma gibi bir yaklaşım içine girmemelidirler. Dolayısıyla bugün, Meclis'te bu sözümüzün arkasında olacağız. 
     Cumhurbaşkanı bütün bunları bilmesine rağmen referandum kapısını açtı. Bununla bir mesaj verdi. Biz öyle algıladık, bir pencere açıldı. 
     Gelin, bu pencereden de bakalım. Bu pencereden açlık içinde milleti görüyoruz, fakirleşen milleti görüyoruz. Her gittiğimiz yerde, bize, seçim diyen milleti görüyoruz. Şuranın önünde, daha bir iki gün önce vatandaşımız kendini yaktı. Gelin bunu bir fırsat bilelim, referandum öncesinde seçime gidelim. Hep beraber bu kararı çıkaralım. Meclis itibar kazanacaktır, referandum da arka plana düşecektir. Gelin referanduma gitmeye gerek kalmadan, seçime gidelim.'' Çiller, erken seçim talebini bugün Ecevit'e yineleyip yinelemediklerinin sorulması üzerine, bu talebi her ortamda yinelediklerini söyledi. 
     Bir soru üzerine Çiller, hükümetin arkasında yüzde 10'nun altına düşen bir desteğin kaldığını öne sürerek, bunun demokrasi ile bağdaşır bir olay olmadığını ifade etti. 
     Hükümetin 2004 yılından önce bir seçim olmayacağı yönünde mesajlar vermesini nasıl değerlendirdiğinin sorulması üzerine de Çiller, hükümetlerin her zaman seçim istemeyeceklerini, ancak seçimin de Türkiye'nin önüne hemen çıkacağını savundu. Şartların bugün oluştuğunu ve milletin seçim istediğini ileri süren Çiller, ''Seçim ne zaman olmalı Bize göre dün olmalıydı, olmadı. Bugün olmalıydı, yarın mutlaka olmalı'' dedi. 
     DYP Genel Başkanı Çiller, teknokratlar hükümetinin kurulacağı yönünde görüşleri anımsatılarak, bu konudaki değerlendirmesinin istenmesi üzerine de DYP geleneğinde, demokrasi tanımının dışına çıkan hiçbir çıkar anlayışının kabul edilemeyeceğinin yer aldığını belirtti. 
     Görüşmede, DSP'den Grup Başkanvekilleri Emrehan Halıcı ve Aydın Tümen ile Genel Başkan Yardımcısı Zeki Sezer, DYP'den de Grup Başkanvekilleri Turhan Güven, Ali Rıza Gönül ve Nevzat Ercan ile Genel Başkan Yardımcısı Hasan Ekinci hazır bulundu. 
     






</TEXT>
</DOC>
