<DOC>
<DOCNO> 90893 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/20/spor/spo29.html </URL>
<DATE> 2002/06/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Dunya Turu 
</HEADLINE>
<TEXT>

     YASİR KAYA 

Senegal’in sırrı      MİLLİ Takımımız’ın çeyrek finaldeki rakibi Senegal’in başarısında baş mimar Teknik Direktör Bruno Metsu. Metsu, futbolculuk döneminde Nice, Anderlecht, Lille ve Valenciennes’de forma giymişti. İlk uluslararası teknik direktörlük deneyimini Gine Milli Takımı’na yaşayan 48 yaşındaki Metsu, 2000 Kasım’dan beri Senegal’in başında. Afrika ve Senegal’e sevgisini "Ben yüreği siyah olan bir beyazım" sözleriyle tanımlayan genç hoca, Avrupalı oyuncuların teknik direktörlerini sadece bir sorun olduğunda aradığını, Senegal’de ise telefonu çaldığında karşısında hal hatır sormak isteyen bir futbolcusunun sesini duymaktan çok mutlu olduğunu söyledi. 
     
Küçük Camacho      İSPANYA’DA, Teknik Direktör Camacho’nu adı, arasının pek iyi olmadığı gazeteciler tarafından köpeğe verildi. Ancak bu olay, taraflar arasındaki gerginliği arttırmaktan çok yakınlaşmasını sağladı. Çünkü halkın büyük bölümünün köpek eti yediği Güney Kore’de satışa çıkan küçük bir köpeği satın alan İspanyol gazeteciler, şirin hayvanı ölümden kurtarıp Küçük Camacho’ adını verdiler. Kampın maskotu haline gelen "Küçük Camacho’yu" en çok antrenör Camacho seviyor. 
     
Beckham’ın uğuru      DÜNYA Kupası’nda çeyrek finalin en ilgi çekici maçlarından biri hiç şüphesiz Brezilya - İngiltere randevusu. İngilizler’in kozu David Beckham bu maç öncesi yine saçlarıyla gündemde. Karşılaşmaya farklı bir saç stiliyle çıkarak uğur yapmak isteyen Beckham özel kuaförünü ülkesinden Uzakdoğu’ya getirtiyor. Yıldız oyuncuyu traş edip geri dönecek olan kuaför ve yardımcısının seyahat masrafları ise bilinmiyor. 
     

</TEXT>
</DOC>
