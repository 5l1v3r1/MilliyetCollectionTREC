<DOC>
<DOCNO> 97756 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/24/son/sonspo14.html </URL>
<DATE> 2002/07/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Kaddafi'nin oğlu Juventus'un yönetim kuruluna giriyor... 
</HEADLINE>
<TEXT>

     İtalya Birinci Ligi takımlarnıdan FC Juventus'taki hissesini yüzde 7.5'e çıkartacağı söylenen Libya lideri Muammer El Kaddafi'nin oğlu El Saadi Muammer Kaddafi'nin bu şekilde kulübün yönetim kuruluna gireceği belirtildi. 
     Libya liderinin 6 oğlundan biri olan El Saadi'nin Juventus hayranı olduğu bilinirken, 2002 yılı başında İtalyan kulübünün yüzde 5.3'ünü almıştı. Kaddafi'nin gelecek ekim ayında yüzdesini 7.5'e yükselterek, Juventus'un yönetim kurulu üyesi olacağı ifade edildi. 
     Bu arada, Libya Futbol Federasyonu Başkan Yardımcısı, El İttihad takımının başkanı ve oyuncusu olan El Saadi Kaddafi, Juventus'tan sonra İtalyan 2. ligine yeni çıkan Triestina kulübünün de yüzde 50'sini almaya hazırlanıyor. 
     Bugün Trieste'ye gelen Kaddafi'nin Triestina Kulübü Başkanı Amilcare Berti ile görüşeceği ve anlaşmayı sağladıktan sonra takımdaki teknik direktör ve oyuncular ile tanışacağı ifade edildi. 
     Ayrıca Kaddafi'nin cumartesi günü Saint Vincent'ta Juventus, Reggina ve El İttihad takımları arasında yapılacak olan üçlü turnuvada kendi takımında forma giyeceği belirtildi. 
     Kaddafi, gazetecilere verdiği demecinde, ''Eğer gol fırsatı bulursam gol atmayacağım çünkü Juve taraftarıyım'' dedi. 
     Öte yandan 25 Ağustos tarihinde Juventus-Parma takımları arasında yapılacak İtalya Süper Kupa maçının Libya'nın Trablusgarp kentinde oynatılacak olmasını da Kaddafi organize etmişti. 
     





</TEXT>
</DOC>
