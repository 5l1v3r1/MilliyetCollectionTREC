<DOC>
<DOCNO> 59442 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/28/son/sondun06.html </URL>
<DATE> 2001/12/28/ </DATE>
<TIME>  </TIME>
<AUTHOR>  </AUTHOR>
<HEADLINE>
44 derece sıcakta içince... 
</HEADLINE>
<TEXT>

     Avustralya'da hava sıcaklığının 44 dereceye ulaştığı bir kasabada barda çıkan kavgaya kasaba nüfusunun üçte biri, yaklaşık 100 kişi karıştı. 
     Brisbane Courier Mail gazetesine göre, ülkenin doğusunda, yaklaşık 300 kişinin yaşadığı Boulia kasabasındaki barda, geçen hafta 
     aralarında anlaşmazlık olan 2 kişi kavga etmeye başladı. 
     Önce tüm bara, sonra da sokaklara yayılan kavgada yaklaşık 100 kişi yaka paça birbirine girdi. Bazı kasabalılar, birbirlerine beyzbol sopalarıyla saldırdı. 
     Kasabada sadece biri kadın 2 polis memurunun bulunması nedeniyle kavga uzun sürdü. Polislerin kilometrelerce ötedeki polis karakolundan yardım istemesinin ardından, kavga eden topluluk gözyaşartıcı gaz kullanılarak dağıtıldı. 
     Kavgaya sıcağın ve alkolün neden olduğunu belirten polis memurlarından biri, o gün herkesin çok susadığını söyledi. Kavganın çıktığı bar, iki gün kapatıldı. 
     






</TEXT>
</DOC>
