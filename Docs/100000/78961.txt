<DOC>
<DOCNO> 78961 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/17/son/sontur30.html </URL>
<DATE> 2002/04/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Köy tereyağ diye tereyağ kaplı buz kalıbı sattılar... 
</HEADLINE>
<TEXT>

     Ankara'nın Polatlı İlçesi'nde, bazı kişilerin, köy tereyağı diyerek, üstü tereyağla kaplı buz kalıplarını sattıkları belirlendi. Çok sayıda kadının, piyasa fiyatının yarısına aldığı ve buzdolabına koydukları yağların, üstü tereyağ sıvalı buz kalıbı olduğu anlaşıldı. 
     Polatlı'nın Şentepe ve Mehmet Akif mahallelerinde, bazı kişiler kapı kapı gezerek, ''Piyasa fiyatının yarısına köy tereyağı satıyoruz'' diyerek, çok sayıda kişiye yüzlerce kilo tereyağ sattılar. 
     Ucuza yağ aldığına sevinen kadınlar, erimemesi için buzdolabına koydukları yağı kullanmak istediklerinde, tereyağ yerine buz kalıbına para ödediklerini gördüler. Buz kalıbının üzerinin ince bir tereyağ tabakası ile sıvandığı ve 7-8 kiloluk kalıplardan ancak 1-2 kilo arasında tereyağ çıktığı belirlendi. 
     Adlarının açıklanmasını istemeyen mahalle sakinleri, hem verdikleri paraya hem dolandırıldıklarına üzüldüklerini belirterek, şunları söylediler 
     ''Ucuz tereyağ bulduk diyerek, bütçemize göre 8-10'ar kilo aldık. 
     Dolandırıldığımızı sonradan anladık. Buzdolabına koyduğumuz yağların buz kalıbı olduğunu fark ettik. İşin kötüsü, dolandırıldığımızı da uzun süre kimseye söyleyemedik. Çoğumuzun eşleri, yağ aldığımızı bilmiyordu. Eşlerimizin kızmasından da korktuk. Komşular birbirlerine durumu anlatınca, mahallede çok kişinin dolandırıldığı ortaya çıktı. 
     Eşlerimiz de durumu öğrendi. Bir kilo yağın 850 gramı buz çıktı.'' Bu arada, bazı kişilere de dışı tereyağla sıvanmış margarinin tereyağ olarak satıldığı öğrenildi. 
     





</TEXT>
</DOC>
