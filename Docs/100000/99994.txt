<DOC>
<DOCNO> 99994 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/04/son/sontur18.html </URL>
<DATE> 2002/08/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Kapkaççılar bir turistin çantasına saldırdı... 
</HEADLINE>
<TEXT>

     Fatih'te, çantası kapkaççılar tarafından çalınan İtalyan kadın turist, yerde sürüklenme sonucu yaralandı. 
     Karagümrük'teki Kariye Müzesi'ni kafileyle birlikte gezen İtalyan turist Daniella Galli 39 , gezinti bitiminde kafile otobüsünün bulunduğu Kariye Caddesi'ne doğru yürümeye başladı. 
     Bu sırada yanına yaklaşan ve plakası alınamayan otomobilin ön koltuğundaki bir kişi, Galli'nin çantasını kolundan çekti. Çantasını vermemek için direnen Galli, bir süre yerde sürüklenmesi sonucu yaralandı. 
     Galli'nin bıraktığı çantayı alan kapkaççılar ise hızla olay yerinden kaçtılar. 
     Kol ve bacaklarında sıyrıklar oluşan Daniella Galli, Haseki Eğitim ve Araştırma Hastanesi'nde ayakta tedavi edildi. 
     Polis olaydan sonra çevrede operasyon başlatırken, bazı ilçelerde de ekip otomobillerinden megafon aracılığıyla vatandaşların kapkaççılara karşı uyarıldığı öğrenildi. 
     





</TEXT>
</DOC>
