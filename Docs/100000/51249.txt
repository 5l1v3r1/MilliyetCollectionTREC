<DOC>
<DOCNO> 51249 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/08/yazar/cemal.html </URL>
<DATE> 2001/11/08/ </DATE>
<TIME>  </TIME>
<AUTHOR> Hasan CEMAL  </AUTHOR>
<HEADLINE>
Irak'la sınırları doğru çizmek 
</HEADLINE>
<TEXT>

     Yıl 1995, mart ayı sonları. Türk Silahlı Kuvvetleri, PKK'yı kovalamak için Kuzey Irak'a girmiş durumda. Tarihinin en büyük askeri harekatlarından birini yapıyor. 
     Kuzey Irak'taki dağların etekleri. 
     PKK'nın bir ara başkenti diye bilinen Darkarajan'ı ele geçirmiş birliğin komutanıyla, stratejik Sindi Boğazı'na yakın okuldan bozma bir karargahta sohbet ediyorum. 
     Eliyle dağları işaret ederken "Allah kahretsin" diye yakınıyor komutan, "Sınır yanlış yerden çizilmiş. Dağların tepelerinden çizilmesi hata olmuş. Tabii sınır aslında buralarda, aşağılara doğru çizilmeliymiş. Güvenlik bakımından çok daha iyi olurmuş..." 
     Komutanın bu sözleri, Ankara'daki bir İngiliz büyükelçisinin bana söylediklerini anımsatıyor 
     "Irak'la sınırı siz güneye doğru dağların bayağı aşağılarından, biz ise kuzeye, Anadolu'ya doğru bir hayli yukarılardan çizmek istemiştik. Sonunda anlaşılan orta bir yerde, dağların tepelerinde buluşmuşuz." 
     Türk - Irak sınırı 300 kilometre. 
     Bugün Türk Silahlı Kuvvetleri'nin denetiminde. Çünkü dağların Irak'a açılan kritik boğazları, dağların Kuzey Irak'taki yamaçlarının birçok kritik noktası 1990'ların ortalarından beri Türk askerince konrol ediliyor. 
     Bir başka deyişle 
     Türkiye'nin Körfez Savaşı sonrasında, özellikle 1991 - 93 döneminin acı tecrübesinden çıkardığı derslerle Kuzey Irak'ta güvenlik açısından kuş uçurtmayan bir denge kurduğu söylenebilir. 
     Bugün Türkiye haklı olarak bu dengenin bozulmasını istemiyor. 
     Nasıl bozulabilir 
     Amerika'nın Irak'a vurmasıyla... 
     Bir ihtimal bu. 
     Çünkü geçmişte örneği var. Saddam Hüseyin'in 1990'da Kuveyt'i işgal etmesiyle patlayan Körfez Savaşı'nın Türkiye'ye faturası çok yüksek oldu. 
     Bir Güvenlik açısından... 
     Türkiye'ye büyük bir Kürt göçü yaşandı. Kuzey Irak'ta otorite boşluğu meydana geldi. Hem Kuzey Irak'ta hem Güneydoğu'da PKK'nın her açıdan güçlenmesine yol açan bir ortam doğdu. 
     İki Ekonomik açıdan 
     Türkiye'nin Irak'la ticareti, müteahhitlik işleri bıçak gibi kesildi. Petrol boru hattı kapandı. Güneydoğu'da da çok yaygın bir işsizliğe neden olan milyarlarca dolarlık bir zarara uğradı Türkiye. 
     Üç Kürt devleti açısından 
     Körfez Savaşı sonrasındaki gelişmeler, Kuzey Irak'ta bir Kürt devletinin çekirdeğinin atılmasına neden oldu. Bu durum, resmi politika olarak öteden beri Irak'ın toprak bütünlüğünü savunan Ankara'da tedirginlik kaynağı oldu. 
     Dört Ve hesabın yarım bırakılması... 
     Saddam Hüseyin'in kolu kanadı kırılmış olarak da olsa Bağdat'ta kalması, yani Amerika'nın hesabını yarım bırakması da bir başka olumsuzluktu. 
     Türkiye bu noktaları göz önünde tutarak, geçen yıllar içinde yeni dengeler kurdu. Bağdat'la ilişkilerinde, Kuzey Irak'taki düzende bir istikrar yakaladı. O yüzden şimdi Amerika'nın Irak'a yeniden vurması ihtimalinden kaygı duyuyor. 
     Haksız değil. 
     Ya Amerika, Irak'a karşı sonu nereye varacağı belli olmayan bir saldırıyı başlatır da, Türkiye'nin dengelerini yine altüst ederse... Ya Türkiye yeni bir güvenlik riskiyle karşı karşıya kalırsa... Ya Irak bölünürse... 
     Türkiye o yüzden Amerika'nın nereye varacağı baştan belli olmayan bir Irak saldırısına karşı olduğunu söylemeye devam edecek. 
     Peki ya Amerika, Türkiye'nin özetlemeye çalıştığım kaygılarını giderici güvenceler verebilirse .. Ankara'nın Saddam Hüseyin için gözyaşı dökeceğini sanmıyorum. Fakat Amerika böylesi güvenceleri ne kadar verebilir, o da ayrı bir konu... 
     Bir başka soru 
     Ya Amerika, Türkiye'ye rağmen Irak'a vurmaya kalkarsa .. Bu ihtimal de var tabii kağıt üstünde. Bu ihtimal gerçekleşirse, herhalde Türkiye de seyirci kalmayacak, Kuzey Irak'ta gerekeni yapacak, yani kendi 'oyun planı'nı uygulamaya sokacaktır. 
     Amerika Saddam'a vuracak mı 
     Bin Ladin'le, 'şarbon'la bağını yakalarsa, Amerika'yı kimse tutamaz. Ama ondan önce El Kaide'si, Taliban'ı var sırada. Irak'la zamansız bir hesaplaşma, Amerika'nın bu aşamada oluşturmuş olduğu geniş koalisyonu paramparça edebilir. 
     Kısacası 
     Günün birinde sıra Saddam'a da gelecek. Buna hazırlıklı olalım. Ancak, Washington'da buna hevesli olanlar varsa da, bunun pek yakında kapıyı çalacağı söylenemez. 
     
     







Seçim sistemi 


Fatih Terim... 


Kamuda küçülme 


Irak'la sınırları doğru çizmek 


Atatürk, Şah, İnönü, İngiliz elçisi nasıl poker oynadı 


23 cesur adam 


Atatürk ve Edward 


Ekonomist olmanın dayanılmaz ağırlığı 


İnisiyatif bizden gelmeli 


Ders kitaplarında cinsiyet ayrımcılığı 


Umuda yolculuk’ 


Gazeteci doğdu gazeteci öldü 


İstanbul politikalar merkezi 


Kullanmadığınız kredi kartlarını iptal ettirin 


Fakirler altın satıyor, zenginler altın alıyor 


Değişimi yürekli insanlar gerçekleştirir 


</TEXT>
</DOC>
