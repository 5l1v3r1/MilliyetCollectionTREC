<DOC>
<DOCNO> 62833 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/17/son/sontur21.html </URL>
<DATE> 2002/01/17/ </DATE>
<TIME>  </TIME>
<AUTHOR>  </AUTHOR>
<HEADLINE>
ÖDP paramparça 
</HEADLINE>
<TEXT>

     Özgürlük ve Dayanışma Partisi'nden ÖDP , aralarında parti kurucuları, Merkez Yürütme Kurulu MYK ve Parti Meclisi PM üyelerinin de bulunduğu çok sayıda partili istifa etti. 
     Tarık Zafer Tunaya Kültür Merkezi'nde basın toplantısı düzenleyen yaklaşık 50 kişi, partiden ayrılma gerekçelerini anlattı. 
     Partiden istifa eden, ancak rahatsızlığı nedeniyle toplantıya katılmayan Akın Birdal, gönderdiği mesajda, ''kitlelere sosyalizmi bir seçenek olarak sunup birlikte yola çıktıkları ÖDP'nin, bugünkü halinin kendisine acı verdiğini'' belirtti. 
     Birdal mesajında, partinin, yola çıktıkları ilkelerden ayrıldığını ifade ederek, bu nedenle partiden istifa ettiğini, ancak ''çoğulcu, devrimci bir partiye hala ihtiyaç olduğu'' kaydetti. 
     Parti kurucusu ve PM üyesi Mihri Belli de ÖDP üyeliğinden istifa ettiklerini belirterek, şöyle konuştu 
     ''ÖDP'nin kuruluş aşamasında bu girişimin kilit noktalarını ellerinde tutan kişilerin, politik sicillerini bilmiyor değildik. Ama yine de bunların komplekslerden kendilerini kurtarabileceklerini ve parti çatısı altında sağlıklı bir çalışma ortamının yaratılabileceğini umdum. Yanılmışım, üzgünüm. Bu, aynı zamanda bir özeleştiridir.'' Belli, ÖDP'de ''partililik ve yoldaşlık'' bilincinin olmadığını, son seçimlerde alınan yüzde 0.07'lik oyun hiç konuşulmadığını, bunun utanç verici bir durum olduğunu belirtti. 
     Geniş halk kesimleri, işçi ve emekçilerin, Türkiye sosyalistlerinden çözüm beklediğini de savunan Belli, ''Onları bekletmeyelim. Sözüm, örgütlü ve örgütsüz tüm sosyalistleredir'' dedi. 
     Kuruculardan PM üyesi Celal Beşiktepe de ÖDP'nin özgürlükçü, eşitlikçi, cins ayrımına karşı çıkan güzel bir programla ortaya çıktığını, ancak son tüzük kongresinden sonra bu ilkelerden ayrıldığını, parti içi demokrasinin yok edilerek, farklı seslerin tasfiye edildiğini kaydetti. 
     Toplantıda, basın mensuplarının sorularını yanıtlayan MYK üyesi Günay Kubilay ise ''bundan sonra ne yapacakları'' ve ''bir parti kurulursa başkanlığa kimin getirileceğinin'' sorulması üzerine, iradelerini birleştirerek ortak bir adım atma çabası içinde olacaklarını, bunun, bir süreç içinde kendisini göstereceğini söyledi. 
     






</TEXT>
</DOC>
