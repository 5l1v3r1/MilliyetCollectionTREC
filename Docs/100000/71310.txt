<DOC>
<DOCNO> 71310 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/07/son/soneko12.html </URL>
<DATE> 2002/03/07/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD Tarım Ataşesi "Kriz aşıldı, GAP'a yatırım yapılabilir" 
</HEADLINE>
<TEXT>

     ABD Büyükelçiliği Tarım Ataşesi Robert Hanson, ''ABD ve Türkiye'de kriz aşıldı sayılır, artık iki ülke şirketleri bölgeye yatırım yapabilir'' dedi. 
     GAP'la ilgili çalışmaları yerinde görmek üzere Şanlıurfa'ya gelen Hanson, GAP Bölge Kalkınma İdaresi BKİ Bölge Müdürü Mustafa Aydoğdu'dan bilgi aldı. 
     Aydoğdu, GAP'ın, Türkiye'deki insan kaynaklı en büyük sürdürülebilir kalkınma projesi olduğunu belirterek, 2010 yılında tamamlanması planlanan proje için yaklaşık 17 milyar dolarlık kaynağa ihtiyaç duyulduğunu kaydetti. 
     GAP Bölgesi'nin 75 bin 358 kilometrekare alanla Türkiye yüzölçümünün yüzde 9.7'sini kapsadığını ve sulanabilir 8.5 milyon hektar tarım arazisinin yüzde 20'sini oluşturduğunu anımsatan Aydoğdu, ''Ürün çeşitliliği artırılarak tarıma dayalı sanayinin geliştirilmesi amaçlanan projeyle sosyo-ekonomik kalkınmanın gerçekleştirilmesi planlanıyor'' diye konuştu. 
     ABD Büyükelçiliği Tarım Ataşesi Hanson, incelemelerini sürdürdüğü GAP Bölgesi'yle ilgili ilk izlenimlerinin pozitif yönde olduğunu ifade etti. 
     Gaziantep'te pamuk ipliği işleyen tekstil fabrikalarını yerinde gördüğünü anlatan Hanson, bugün de Harran Ovası'nda ve Koruklu Araştırma İstasyonu'nda inceleme yaptıktan sonra, tarıma dayalı sanayi tesislerinin yetkilileriyle görüşeceğini kaydetti. 
     Hanson, göreve geldiği iki ayda GAP'la ilgili birçok kaynaktan bilgi edindiğini belirterek, ''GAP Bölgesi tarıma dayalı sanayi tesisleri için son derece elverişli bir bölge. ABD ve Türkiye'de ekonomik kriz aşıldı sayılır, artık iki ülke şirketleri bölgeye yatırım yapabilir'' dedi. 
     Hanson, Şanlıurfa'daki tarihi ve turistik mekanları ziyaret ettikten sonra bölgeden ayrılacak. 
     






</TEXT>
</DOC>
