<DOC>
<DOCNO> 58738 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/24/son/soneko08.html </URL>
<DATE> 2001/12/24/ </DATE>
<TIME>  </TIME>
<AUTHOR>  </AUTHOR>
<HEADLINE>
İlk "Anadol"u üreten Ford Kadıköy fabrikasında üretime son verildi 
</HEADLINE>
<TEXT>

     Türkiye'nin seri üretimi gerçekleştirilen ilk otomobili Anadol'un imal edildiği Ford Otomotiv'in İstanbul Kadıköy fabrikasında taşıt araçları üretimine son verildi. 
     Ford Otomotiv Sanayi A.Ş.'den yapılan açıklamaya göre, şirketin Kocaeli Gölcük'deki yeni tesisinde bu yılın başından itibaren yeni tip Ford Transip hafif ticari araçlar üretimine başlanması sonucunda Kadıköy fabrikasında sürdürülen eski tip Ford Transit üretiminin yılbaşından önce durdurulması planı, geçen hafta itibariyle uygulamaya konuldu. 
     Kadıköy fabrikasında taşıt aracı üretimi durdurulurken, halen burada sürdürülmekte olan takım, kalıp, prototip üretimleri gibi sınai ve pazarlama, satış, genel yönetim ve üretim geliştirme gibi ticari faaliyetlerin bir kısmı 2002 yılında da devam edecek. 
     Söz konusu tesisin tam olarak kapatılması, bütün birimlerin Kocaeli fabrikasına taşınmasından sonra gerçekleştirilecek. 
     V83 Transit üretiminde çalışan işgücünün önemli bir bölümü, şirketin diğer tesis ve departmanlarında görevlendirilirken, 143 kişinin iş akdine tazminatları ödenerek son verildi. 
     
     41 yılda yarım milyon araç 
     Ford Otomotiv'in Kadıköy fabrikasında şirketin kuruluşundan hemen sonra 1960 yılında motorlu taşıt araçları üretimine başlandı. Tesiste bugüne kadar 321 bin 665 adet hafif ticari araç minübüs, van ve kamyonet , 156 bin 309 adet binek otomobili, 61 bin 183 adet kamyon ve bin 98 adet otobüs olmak üzere toplam 540 bin 255 adet aracın üretimi gerçekleştirildi. 
     Seri üretilen ilk Türk otomobili olan Anadol da bu fabrikada imal edildi. 
     Ford Otosan'ın halen Kocaeli fabrikasında V184 Transit serisi hafif ticari araçlar, Eskişehir İnönü fabrikasında ise Ford Cargo kamyonlar üretiliyor. 
     






</TEXT>
</DOC>
