<DOC>
<DOCNO> 96580 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/18/son/soneko21.html </URL>
<DATE> 2002/07/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye'ye gelenler karayolunu tercih ediyor... 
</HEADLINE>
<TEXT>

     Türkiye'ye gelen yabancı ziyaretçi sayısı, bu yılın Ocak-Haziran döneminde, geçen yılın aynı dönemine göre yüzde 4.7 oranında arttı. Karayolunu tercih edenler ise yüzde 28,5. 
     Devlet İstatistik Enstitüsü'den DİE yapılan açıklamaya göre, bu yılın altı ayında, Türkiye'ye gelen toplam yabancı ziyaretçi sayısı 5 milyon 39 bin 838 kişi oldu. Geçen yılın aynı döneminde bu sayı, 4 milyon 815 bin 661 idi. 
     Bu yılın 6 ayında, Türkiye'ye gelen yabancı ziyaretçilerden havayolunu tercih edenlerin sayısı yüzde 4.6, karayolunu tercih edenlerin sayısı yüzde 28.5, demiryolunu tercih edenlerin sayısı yüzde 14.8 oranında artarken, denizyolunu tercih edenlerin sayısı ise yüzde 41.4 oranında azaldı. Buna göre Türkiye'ye gelen yabancı ziyaretçiler, en çok karayolunu tercih etti. 
     Ocak-Haziran döneminde, toplam 7 milyon 268 bin 229 kişi Türkiye'ye giriş yaptı. Bu rakamın 5 milyon 134 bin 764'ünü havayolu , 1 milyon 717 bin 213'ünü karayolu, 388 bin 635'ini denizyolu, 27 bin 617'sini de demiryolu ile ziyaret edenler oluşturdu. 
     Bu yılın Haziran ayında ise, Türkiye'ye gelen ziyaretçi sayısı geçen yılın aynı ayına göre, yüzde 4.1 oranında artışla, 1 milyon 981 bin 837 kişi olarak hesaplandı. 
     Türkiye'yi ziyaret edenlerin toplamına bakıldığında, Ocak-Haziran döneminde Türkiye'yi ziyaret eden Türk vatandaşlarının sayısındaki yüzde 5.1 oranında azalma olduğu dikkat çekti. Bu dönemde Türkiye'yi 2 milyon 228 bin 391 Türk vatandaşı ziyaret etti. Geçen yılın aynı döneminde bu sayı 2 milyon 348 bin 924 idi. 
     
     ÇIKIŞ YAPAN ZİYARETÇİLER 

     Öte yandan bu yılın 6 ayında, Türkiye'den yüzde 1.8 oranında artışla, toplam 6 milyon 515 bin 313 kişi çıkış yaptı. Çıkış yapan ziyaretçilerden 4 milyon 463 bin 690'ı havayolu, 1 milyon 661 bin 898'i karayolu, 367 bin 789'u denizyolu ve 21 bin 936'sı demiryolu ile çıkış yaptı. 
     Önceki yılın aynı döneminde, 6 milyon 399 bin 292 kişi çıkış yapmıştı. 
     Türkiye'den çıkış yapan yabancı sayısı ise yüzde 3.8 oranında artarak, 4 milyon 517 bin 310'a ulaştı. Yabancı ziyaretçilerin çıkış yollarına bakıldığında, denizyolunda yüzde 41.3 oranında azalış, havayolunda yüzde 4.0, karayolunda yüzde 27.7, demiryolunda yüzde 4.7 oranında artış olduğu saptandı. 
     





</TEXT>
</DOC>
