<DOC>
<DOCNO> 87022 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/30/son/sonspo18.html </URL>
<DATE> 2002/05/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Tokat "Şikeci hakemleri camiamızdan dışlayacağız" 
</HEADLINE>
<TEXT>

     Gençlik ve Spordan Sorumlu Devlet Bakanı Fikret Ünlü, Türkiye Faal Futbol Hakemleri ve Gözlemcileri Derneği TFFHGD ile Türkiye Spor Yazarları Derneği TSYD yöneticilerini ayrı ayrı kabul etti. 
     Başbakanlık'taki makamında ilk olarak TFFHGD Başkanı Metin Tokat ve yönetim kurulu üyelerini kabul eden Bakan Ünlü, hakemlerin kamu görevi yaptığına değinerek, ''Hakemlerimiz zor şartlar altında görevlerini başarıyla yerine getiriyor. Ancak, zaman zaman birtakım yolsuzluklar, itiraflarla ortaya çıkıyor'' dedi. 
     Metin Tokat ise zor şartlarda görev yapmalarına rağmen, hak etmedikleri eleştiriler aldıklarını belirterek, şöyle konuştu 
     ''Bu eleştirilerin sebebinin sadece 3 büyük takıma endeksli olduğunu görüyoruz. Üç büyük takımın maçlarını yöneten hakemlerden sadece birinin başarısız olması, tüm hakemleri o hafta için başarısız gösteriyor. Futbol bir oyundur ve biz de bu oyunun bir parçasıyız. Futbolu 3 takıma endekslemek, hızla artan futbol seyircisini de holiganlığa yöneltmektedir. Bu sorunu bir an önce halletmek gerekir.'' TFFHGD'nin Türkiye'deki en büyük sivil örgüt kuruluşuna sahip olduğunu belirten Tokat, ''81 ilin 79'unda şubemiz var. Türkiye'nin en büyük sivil örgütüyüz. Bu nedenle, derneğimizin kamu yararına dernek olarak kabul edilmesi için GSGM'ye başvuruda bulunduk. Talebimizin kabul edilmesini bekliyoruz'' diye konuştu. 
     
     ''ŞİKECİ HAKEMLER DIŞLANACAK'' 
     Metin Tokat, yargı aşaması süren ve bu aşamanın sonunda olaya adı kesin karışmış olan hakemlerin kesinlikle camiadan dışlanacağını ve bir daha asla bu camiaya alınmayacağını söyledi. 
     Tokat, konuşmasını şöyle sürdürdü ''Seyircinin, futbolcunun ve spor camiasının tepkisini almamak, onların güvenini sarsmamak için şikeye adı kesin olarak karıştığı ispat edilen kişilerin, camiadan dışlanacağı sözünü veriyoruz. Şayet bunu yapmazsak şaibeden kurtulamayız.'' Tokat, statlarda can güvenlikleri açısından kendilerine yapılan saldırılara karşı, verilen cezaların arttırılmasını da Bakan Ünlü'den talep etti. 
     
     ''MİLLİ MAÇLAR DIŞINDA İSTİKLAL MARŞI ÇALINMASIN'' 
     Metin Tokat, Bakan Ünlü'den, milli maçlar dışında statlarda İstiklal Marşı'nın çalınması uygulamasına son verilmesini istedi. Tokat, ''İkinci, Üçüncü Lig'de hatta amatör maçlarda bile İstiklal Marşı okunuyor. Buna tepki gösteren bazı seyirciler de İstiklal Marşı'na saygısızlık yapıyor'' diyerek uygulamanın yanlışlığına dikkat çekti. 
     Bakan Ünlü, Metin Tokat'a GSGM'nin bir logosunu hediye ederken, Metin Tokat da Ünlü'ye derneğinin bir maketi ile bir sarı bir de kırmızı kart verdi. 
     





</TEXT>
</DOC>
