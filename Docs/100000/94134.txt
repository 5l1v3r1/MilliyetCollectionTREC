<DOC>
<DOCNO> 94134 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/06/son/sonspo12.html </URL>
<DATE> 2002/07/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Ankaragücü'nde başkanlığa yeniden Cemal Aydın seçildi... 
</HEADLINE>
<TEXT>

     Ankaragücü Kulübü Olağanüstü Genel Kurulu'nda, Cemal Aydın yeniden başkanlığa seçildi. 
     Gökçe Tesisleri'nde yapılan Genel Kurul'a, kulübe kayıtlı bin 116 üyenin sadece 127'si katıldı. Tek liste halinde gidilen seçimde Cemal Aydın, geçerli 127 oyun 126'sını alarak tekrar başkanlığa getirildi. 
     Yönetimin, kulübün şirketleşmesi için tüzükte değişiklik yapılması talebi, Genel Kurul tarafından kabul edildi. Yönetimin ''Onur üyeliği'' talebi de kongreye katılan üyelerce onaylandı. Buna göre, sarı-lacivertli kulüpte 3 yıl ve daha fazla başkanlık yapan, ayrıca 5 yıl ve daha fazla yönetim kurulu üyeliği yapan kişiler ''Onur üyesi'' olacak. 
     
     ELEŞTİRİ YAĞMURU 
     Başkanlığa yeniden seçilen Cemal Aydın, başta Ankara milletvekilleri olmak üzere, Ankara Valisi Yahya Gür, Büyükşehir Belediye Başkanı Melih Gökçek ve basını eleştiri yağmuruna tuttu. 
     Aydın, Genel Kurul'da yaptığı konuşmada, elde edilen başarılara karşın, başta basın olmak üzere hiçkimseden yeterli desteği alamadıklarını vurgulayarak, ''Bazı milletvekillerimiz, bu yıl UEFA Kupası'nda mücadele edecek takımımızın geçen sezon küme düşme korkusu yaşayıp yaşamadığını soruyor. Başarılarımızı kutlayan dahi olmuyor'' dedi. 
     Bugüne kadar yapılanların az olduğunu, daha çoğu için çalışacaklarını belirten Aydın, ''Maddi değil, manevi destek bekliyoruz. Ankaragücü camiasından tek isteğimiz, birlik ve beraberlik'' diye konuştu. 
     Başkan Aydın, gururla amblemini taşıdıkları MKE Genel Müdürlüğü ile ilişkilerini gözden geçirmek durumunda olduklarını belirterek, kurumun, kendilerini gözden çıkarma gibi bir niyeti varsa, bunu bir an önce ifade etmesini, kendilerinin bu sayede harekete geçebileceğini sözlerine ekledi. 
     Aydın, başkent ekibinde 14 yıl yöneticilik yapan Nevzat Avcı'ya, ''Onur üyeliği'' alması nedeniyle bir plaket verdi. 
     
     YÖNETİM KURULU 
     Cemal Aydın başkanlığındaki Ankaragücü yönetim kurulu, şu isimlerden oluştu 
     M. Kemal Ünsal, Ahmet Sarı, Selçuk Coşkun, Mümtaz Karakaya, İbrahim Kısacık, Adnan Atıcı, Vural Baylan, Serdar Özkazanç, Levent Doğan, Ömer Lütfi Akın, Murat Mermutlu, Mehmet Ural, Recep Uzelli, Bahattin Özdemir, Reşat Kılıç, Salim Sırrı Türker, Abdullah Bozdayı, Aziz Köklü, Ömer Gürsoy, Ahmet Çakan, Batu Zaçkaya, Metin Karakaya, Mustafa Güngör, Erdal Şanlı. 
     





</TEXT>
</DOC>
