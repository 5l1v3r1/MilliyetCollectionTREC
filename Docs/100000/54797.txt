<DOC>
<DOCNO> 54797 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/30/dunya/adun.html </URL>
<DATE> 2001/11/30/ </DATE>
<TIME>  </TIME>
<AUTHOR>  </AUTHOR>
<HEADLINE>
HEDEF TORA BORA 
</HEADLINE>
<TEXT>

Bin Ladin ve bin adamının Afganistan’daki Celalabad’ın güneyindeki dağlık Tora Bora bölgesindeki bir mağarada gizlendiği istihbaratını alan ABD bu hedefe saldırmaya hazırlanıyor 
     DIŞ HABERLER SERVİSİ 

     Taliban iktidarını devirerek Kandahar hariç bütün Afganistan topraklarında denetimi ele geçiren ABD ile Kuzey İttifakı gözlerini şimdi de Taliban ile El Kaide’nin liderlerine çevirdi. Müttefikler bu çerçevede, Usame bin Ladin’in saklandığı öne sürülen Beyaz Dağlar’daki Tora Bora bölgesinde bulunan dev bir mağara kompleksini hedef aldı. İttifak ile ABD yetkilileri, bölgeye yapılacak saldırının ayrıntılarını görüşmek üzere Celalabad’ta gizli bir toplantı yaptı. 
     
     Bin adamıyla saklandı 
     İngiliz gazetesi The Independent’ın haberine göre, Kuzey İttifakı komutanlarından ve Nangarhar eyaleti Savunma Bakanı Hacı Zaman Gamşarik, gizli toplantıya kendisinin de katıldığını belirterek, zaten Bin Ladin’in bulunduğu yer hakkındaki bilgiyi de bizzat verdiğini açıkladı. Zaman, Tora Bora’nın, Celalabad’ın 60 kilometre güneyinde bulunduğunu hatırlatarak, "Bin Ladin’in bin adamıyla beraber burada saklandığından yüzde 90 eminim. Kalan yüzde 10’da da emin olmak için bölgeye adam gönderdim" dedi. 
     
     4 bin asker gerekli 
     Kuzey İttifakı yetkilileri, bin Ladin’in bölgede bulunduğu kesinleşse de, Tora Bora’ya düzenlenecek bir harekatın hayli zor olacağını belirtiyor. Yetkililer, bölgenin sık ormanlarla kaplı olması nedeniyle havadan tespitinin ve dolayısıyla vurulmasının çok zor olduğunu ifade ediyor. İttifak komutanları Tora Bora’ya ancak yaya veya katırlarla gidilebildiğini ve bunun da El Kaide’nin birkaç milisle kolayca savunabileceği dar geçitlerden geçerek mümkün olduğunu kaydederek, buradaki mağara komplekslerini ele geçirmek için en az dört bin iyi eğitilmiş askere ihtiyaç olduğunu savunuyor. 
     



 DÜNYA 














</TEXT>
</DOC>
