<DOC>
<DOCNO> 58142 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/20/son/sonspo03.html </URL>
<DATE> 2001/12/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe 14 yıl aradan sonra Diyarbakırspor önünde 
</HEADLINE>
<TEXT>

     Fenerbahçe ile Diyarbakırspor, yarın yapacakları maçla birlikte ligde 14 yıl aradan sonra karşı karşıya gelecek. 
     Ligde en son 14 Şubat 1987'de İstanbul'da karşılaşan 2 ekip, Diyarbakırspor'un 14 yıl aradan sonra Birinci Lig'e yükselmesinin ardından, yarın yeniden karşı karşıya gelecek. 
     Fenerbahçe ile Diyarbakırspor arasında, 1986-87 sezonunda yapılan lig maçlarının ilki Diyarbakır'da 1-1 berabere sonuçlanırken, İstanbul'daki karşılaşmayı ise sarı-lacivertliler 3-2 kazanmıştı. 
     
     11.randevu 
     Bugüne dek ligde 10 kez karşı karşıya gelen 2 ekip, yarın Diyarbakır Atatürk Stadı'nda 11. kez karşılaşacak. 
     2 takım arasında bugüne dek yapılan 10 lig maçının 6'sını 
     sarı-lacivertliler kazanırken, 2 maçtan da yeşil-kırmızılılar galip ayrıldı. 2 karşılaşmada ise taraflar birbirlerine üstünlük sağlayamadı. Fenerbahçe'nin toplam 20 golüne, Diyarbakırspor 12 golle karşılık verdi. 
     
     Fenerbahçe Diyarbakır'da zorlanıyor 
     Genel toplamda rakibine üstünlük kuran Fenerbahçe, Diyarbakır'da ise oldukça zorlanıyor. 
     Diyarbakır'da yapılan maçlarda Diyarbakırspor, Fenerbahçe'ye üstünlük kurarken, rakibine adeta ''ecel terleri'' döktürdü. 
     Diyarbakırspor, evinde yaptığı 5 maçın 2'sini kazanırken, yalnızca 1'ini yitirdi, 2 kez de berabere kaldı. 
     Yeşil-kırmızılılar, Diyarbakır'da attıkları 7 gole karşılık, kalelerinde 6 gol gördü. 
     






</TEXT>
</DOC>
