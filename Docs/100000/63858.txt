<DOC>
<DOCNO> 63858 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/24/ekonomi/eko04.html </URL>
<DATE> 2002/01/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Kömür İşletmeleri özelleştirilecek 
</HEADLINE>
<TEXT>

Enerji Bakanı Çakan Türkiye Kömür İşletmeleri’ni özelleştirmek için yapılan planın iki ay içinde hükümete sunulacağını belirtti 
     SEÇKİN ÜREY Erzurum 

     Türkiye’de elektriğin tüketiciye ulaşan fiyatının pahalı olduğunu belirten Enerji ve Tabii Kaynaklar Bakanı Zeki Çakan, bunun enerji santrallarının yakıt maliyetinden ve elektrikteki kayıp -kaçak oranlarından kaynaklandığını söyledi. 
     Çakan, Türkiye Kömür İşletmeleri’nin TKİ kömürün kilosunu yaklaşık 17 milyon liralık bir fiyattan sattığını, özel sektörün ise 7,5 milyon liradan satışa çıkardığını kaydetti. 
     TKİ’yi özelleştirmek için yapılan planların tamamlandığını ve iki ay içinde hükümetin onayına sunulacağını söyleyen Çakan, "TKİ artık yatırım yapmayacak. Kömür ocakları, rödavansa çıkarılacak kiralanacak . Henüz işletmeye açılmayan sahaların ruhsatları da özel sektöre devredilecek" açıklamasında bulundu. Zeki Çakan, özelleştirme çalışmaları sonucunda, işçi çıkartmalarının yaşanmayacağını kaydetti. 
     
     İptal pahalıya patlar’ 
     Çakan, dün Erzurum’da düzenlediği basın toplantısında enerji santralları devirlerinin de bir an önce gerçekleşmesi gerektiğine inandığını belirterek, "Devirlerin gerçekleşmesi halinde Hazine’ye 1 milyar 75 milyon dolarlık gelir sağlanacak. Aksi takdirde santralların bakım masrafları, beklenen bu geliri bile aşacak" diye konuştu. 
     
     Bildiğimi söylerim’ 
     Bakan Çakan ve Devlet Bakanı Kemal Derviş, bugün Anayasa Mahkemesi’nde enerji santralı işletme devir haklarıyla ilgili yapılan çağrı üzerine ayrı ayrı görüş bildirecekler. Derviş’ten önce heyete bilgi verecek olan Çakan, ortak bir görüş sunmayacaklarını ve kendi inandığı doğrultuda görüşlerini bildireceğini söyledi. 
     
     Elektrik ucuzlar’ 
     Türkiye’nin 10 milyar dolarlık enerji piyasasının olduğunu anlatan Çakan, bunun 1,5 milyar dolarının elektrikteki kayıp - kaçak zararının giderilmesine harcandığını söyledi. Çakan, "Kaçak elektriği istediğimiz oranlara çekince ve TKİ’nin özelleştirilmesi tamamlanınca elektrikte fiyat indirimine gideceğiz" dedi. 
     



 EKONOMİ 






















</TEXT>
</DOC>
