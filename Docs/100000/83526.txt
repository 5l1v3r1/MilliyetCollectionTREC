<DOC>
<DOCNO> 83526 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/12/spor/spo01.html </URL>
<DATE> 2002/05/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Luce seferberliği 
</HEADLINE>
<TEXT>

Beşiktaş’la anlaşan Rumen hoca işine karışılmasından endişe duyduğunu iletince Galatasaray’ın eski başkanı Mehmet Cansun harekete geçti. Devreye Haluk Ulusoy girdi, yöneticiler garanti verdi 
     ORHAN YILDIRIM 

     Yardım istedi 
     GALATASARAY’DAN ayrılmasının ardından Beşiktaş’la masaya oturan Mircea Lucescu’nun sözleşme konusundaki tereddütleri yoğun bir telefon trafiğinin ardından son buldu. Rumen teknik adam, imza atmadan önce Sarı - Kırmızılı kulübün eski başkanı Mehmet Cansun’u arayıp, "Beşiktaş’ta işime karışırlar mı Bu konuda endişe duyuyorum. Lütfen bana yardımcı olabilir misin" diyerek, böyle bir durumla karşılaşmaktan çekindiğini belirtti ve yardım istedi. 
     
     Ulusoy el attı 
     CANSUN bu gelişme üzerine harekete geçip, Beşiktaş yönetimi ile temas kurmanın yollarını aradı. Kongre öncesi kendisine destek veren Federasyon Başkanı Haluk Ulusoy’u devreye sokarak, Lucescu’nun duyduğu endişeleri aktardı. Futbol Şube Sorumlusu Yıldırım Demirören ve Menajer Sinan Engin’le temasa geçen Haluk Ulusoy’a, tecrübeli hocanın işine karışılmayacağı konusunda garanti verildi. İkili, bu konuda Lucescu’nun gönlünü ferah tutmasını istediler. 
     
     Cansun rahatlattı 
     DEMİRÖREN ve Engin’in, "Beşiktaş’ın tarihinde böyle bir olay yok. Hocanın işine kimse karışmaz" dedikleri öğrenildi. Federasyon Başkanı, hemen Mehmet Cansun’u arayarak, gelişmeler hakkında bilgi verdi. Cansun da, merakla kendisinden yanıt bekleyen Lucescu’yu aradı ve Beşiktaş yönetiminin kendisine bu konuda garanti verdiğini ifade etti. Lucescu rahatladı ve Başkan Serdar Bilgili’nin Bebek’teki evine gidip, anlaşmayı imzaladı. 
     
Myhre içine sindiremedi      Norveçli file bekçisi Beşiktaş’ı kendisinin istemediğini ileri sürdü 
     SİYAH - Beyazlı yönetimin yeni sezonda düşünmediği Myhre, ülkesi Norveç basınına yaptığı açıklamada kendisinin sözleşme yapmaya yanaşmadığını savundu. Stavrum ile birlikte yeni sezonda Beşiktaş’ta oynamayacaklarını açıklayan tecrübeli kaleci, "Oyuncuların parasını ödemeyen bir kulüpte kalmayı düşünmüyorum. Zaten baştan beri kaos ortamı vardı. Bu da beni çok rahatsız etti" dedi. 
     NORVEÇLİ golcü Stavrum ise, Beşiktaş’a gelmesine neden olan ismin Christoph Daum olduğunu, Alman teknik adamın kulüpten ayrılmasıyla da takımda kalmasının bir anlamı olmadığını söyledi. Stavrum, "Şu an neler olacağını ben de bilmiyorum. Büyük olasılıkla gelecek sezon başka bir takımın formasını giyeceğim. Her şey önümüzdeki günlerde netlik kazanacak" açıklamasını yaptı. 
     
Kartal uçacak      BEŞİKTAŞ Menajeri Sinan Engin, Lucescu’nun doğru tercih olduğunu belirtti, "Özlenen şampiyonlukları yakalayacağız" dedi. Rumen teknik adama övgüler yağdıran ve transferden mutluluk duyduğunu söyleyen Engin, "Biz inandık, taraftarımız da kendisine inansın. Dört dil biliyor. Futbol bilgisi ve kültürü tartışılmaz. Hedefimiz 100. yılda şampiyonluk hasretine son vermek" diye konuştu. 
     LUCESCU, dün sabah eşiyle birlikte International Hospital’a giderek, ameliyat masasına yattı. Yaklaşık bir saat süren operasyonda sol kasık fıtığı onarımı yapılan Rumen hoca bugün taburcu edilecek. Öte yandan Lucescu’nun yardımcısı konusundaki Metin Tekin, Ali Gültiken, Feyyaz Uçar ve Gökhan Keskin isimleri üzerinde duruluyor. Ayrıca İtalyan kondisyoner Carlo’yla anlaşma yapıldı. 
     
Adrian Ilie atağı      LUCESCU’NUN gelişiyle Beşiktaş’ın transfer listesinde Rumen oyuncuların isimleri ön plana çıkmaya başladı. Yönetimin Lucescu’ya transferde sınırsız bütçe verdiği öğrenilirken, forvet mevkisi için Nouma’nın yanı sıra Fenerbahçe’nin eski futbolcusu Moldovan ve Galatasaray’ın eski yıldızı Adrian Ilie’nin isimleri üzerinde duruluyor. İki oyuncunun da kulübe gelmek için haber gönderdiği öğrenildi. 
     
De Boer isteksiz      BARCELONA’NIN tecrübeli Hollandalı yıldızı Frank De Boer, Beşiktaş’ın teklifine sıcak bakmadı. Başarılı savunma oyuncusu, İspanya’dan ayrılmayı düşünmediğini, ancak kulübüyle görüştükten sonra son kararını vereceğini iletti. Öte yandan daha önce Daum’un önerdiği İsveç’te geleceğin yıldızı olarak gösterilen orta saha oyuncusu Kennedy Bakırcıoğlu’nun alınması için temaslar sürüyor. 
     
Sergio geliyor      SİYAH - Beyazlılar’ın, Brezilyalı golcü Paulo Sergio ile anlaşmaya vardığı haberi dün Dünyaca ünlü haber ajansı Reuter tarafından da duyuruldu. Beşiktaş’ın II. Başkanı Hüsnü Güreli’nin de onayladığı iddia edilen transferi "Sergio iki yıllığına Beşiktaş’ta" diye duyuran Reuter, 32 yaşındaki oyuncunun futbol yaşantısına İstanbul’da devam edeceğini belirtti. 1994 Dünya Kupası şampiyonu Brezilya Milli Takımı’nda da forma giyen Sergio, 1999’dan bu yana Bayern Münih’te forma giyiyor. 
     



 SPOR 























</TEXT>
</DOC>
