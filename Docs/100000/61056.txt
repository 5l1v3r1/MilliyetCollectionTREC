<DOC>
<DOCNO> 61056 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/07/son/sontur12.html </URL>
<DATE> 2002/01/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Yurttan kış manzaraları.... 
</HEADLINE>
<TEXT>

     Elverişsiz hava koşulları yurtta etkisini sürdürüyor. Kayseri, Kocaeli, Diyarbakır, Adana ve Çorum, Artvin, Bayburt, Giresun, Gümüşhane, Rize ve Trabzon'da toplam bin 116 köy yolu ulaşıma kapandı. 
     Alınan bilgiye göre, Kayseri'de kar yağışı ve zaman zaman etkili olan tipi, köy yollarımın ulaşıma açılmasını engelliyor. Ulaşıma açılan çok sayıda köy yolu da tipi nedeniyle yeniden kapanıyor. 
     Köy Hizmetleri İl Müdürü Kuddusi Aksoy, A.A muhabirine yaptığı açıklamada, kar yağışı ve tipi nedeniyle çalışmaların zorlukla yürütüldüğünü söyledi. 
     Aksoy, ''8 ayrı ekiple köy yollarının açılması için aralıksız çalışıyoruz ancak, açılan yolların büyük bölümü yeni yağış ve tipi nedeniyle yeniden kapanıyor. Şu anda Pınarbaşı, Develi, Yahyalı, İncesu, Yeşilhisar ve Felahiye ilçelerine bağlı 200 köy yolu ulaşıma kapalı. Kar temizleme ekiplerinde çalışan işçilerimize soğuktan korunmaları için sıcak yemek dışında her gün 200 gram tahin helvası da veriyoruz'' dedi. 
     
     Uçak seferleri iptal... 
     Öte yandan, kar yağışı nedeniyle THY'nin İstanbul-Kayseri ve Kayseri-İstanbul uçak seferleri bu sabah da iptal edildi. Uçak seferlerinin bir haftadan beri yapılamadığı bildirildi. 
     Ulaşımın güçlükle yapılabildiği şehirlerarası karayollarında da Karayolları ekipleri kar temizleme ve tuzlama çalışmalarını aralıksız sürdürüyorlar. Zincir takmayan araçların yollarına devam etmelerine izin verilmiyor. 
     
     İzmit 
     Kocaeli'nde, yoğun kar yağışı nedeniyle 57 köyün yolu kapalı bulunuyor. 
     Köy Hizmetleri İl Müdürlüğü ekiplerinin yılbaşından itibaren aralıksız sürdürdüğü çalışmalar sonucunda, 245 köyden 188'inin yolu ulaşıma açıldı. Halen İzmit'e bağlı 14 köy ve 19 mahalle, Kandıra'ya bağlı 37 köy ve 94 mahalle, Gebze'ye bağlı 6 köy ve 2 mahalle, Derince'deki 15 ve Körfez'deki 10 mahallenin yolunu ulaşıma açma çalışmaları da sürüyor. 
     İzmit'in güneyindeki Samanlı Dağları'nın zirvesi olan Kartepe'deki kar kalınlığı ise 3.5 metreyi buldu. Bölgede bulunan TRT vericilerindeki personelin vardiya değişimi, 1 gün arayla ve kar temizleme araçlarıyla yapabiliyor. 
     Köy Hizmetleri İl Müdürlüğü, kar yağışının devam etmesiyle köy yollarının yeniden kapanma olasılığına karşı, bölgede çalışma yapan ekiplerini 24 saat dönüşümlü olarak görev başında tutuyor. 
     Bu arada, İzmit'e bağlı Çubuklu, Kalburcu ve Çayırköy ile telefon bağlantıları da kesildi. Telekom ekipleri, iletişim ağında meydana gelen kopmalar nedeniyle haberleşme sağlanamayan bu köylerdeki çalışmalarını 3 ekiple sürdürüyor. 
     Öte yandan, Gölcük İlçesi'nin İrşadiye ve Reşadiye köylerine ise iletim hatlarında meydana gelen kopukluklar nedeniyle elektrik verilemiyor. Körfez Elektrik Dağıtım A.Ş Genel Müdürlüğü'ne bağlı ekiplerin çalışmaları sonucu, bu köylere bugün akşam saatlerine kadar enerji verilebileceği bildirildi. 
     
     Diyarbakır 
     Diyarbakır Köy Hizmetleri İl Müdürlüğü yetkilileri, yoğun kar yağışı nedeniyle Hani, Kulp, Lice, Çüngüş ve Çermik ilçelerinde kar yağışı nedeniyle 90 köy yolunun ulaşıma kapandığını söylediler. 
     Meteoroloji Bölge Müdürlüğü yetkilileri ise yüksek yerlerde kar yağışının devam ettiğini belirterek, yarın da kar yağışının devam edeceğini kaydettiler. 
     
     Doğu Karadeniz'de kış... 
     Doğu Karadeniz'de geçen hafta etkili olan yoğun kar yağışı nedeniyle halen 710 köy yolu ulaşıma kapalı. 
     Köy Hizmetleri 11. Bölge Müdürlüğü yetkililerinden alınan bilgiye göre, yörede, Artvin'de 30, Bayburt'ta 63, Giresun'da 232, Gümüşhane'de 302, Rize'de 24 ve Trabzon'da 59 olmak üzere toplam 710 köy yolu ulaşıma kapalı bulunuyor. 
     Köy Hizmetleri Bölge Müdürlüğü'ne bağlı 81 ekip, 8 kar makinesi, 96 greyder, 32 dozer ve 88 kamyonla, söz konusu yolların açılması için 
     aralıksız çalışıyor. 
     
     Adana 
     Adana'nın Pozantı İlçesi'nin ulaşıma kapanan Çamlıbel, Hamidiye, Ömerli, Yeni Konacak köylerinin yollarının açılması amacıyla çalışmalar sürdürülüyor. 
     Öte yandan, karayolları ve trafik ekiplerinin, Adana-Pozantı otoban yolunda, buzlanma nedeniyle sürücüleri dikkatli olmaları ve araçlarına zincir takmaları konusunda uyardıkları bildirildi. 
     Bu arada Çorum'un Osmancık İlçesi'ne bağlı 55 köye de ulaşılamadığı belirtildi. 
     






</TEXT>
</DOC>
