<DOC>
<DOCNO> 67672 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/14/son/sonspo23.html </URL>
<DATE> 2002/02/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Ronaldo, bu sezon da Inter'i yalnız bırakıyor 
</HEADLINE>
<TEXT>

     FC Inter'in yıldız futbolcusu Ronaldo, sakatlığı dolasıyla 1.5 ay süren tedavisini Brezilya'da sürdürme kararı aldı. 
     1999 yılı kasım ayında sakatlandıktan ve 2 ameliyat geçirdikten 
     sonra bu sezon sahalara dönen Brezilyalı Ronaldo, bu yıl da takımını yalnız bırakıyor. FC Inter formasını sezon boyunca az giyen Ronaldo, 23 Aralık 2001 tarihinde Piacenza deplasmanında yapılan lig maçında sol bacağından sakatlanmıştı. Yaklaşık 15 gün önce Brezilya'ya giden Ronaldo'nun 7 Mart'a kadar kalması bekleniyor. FC Interli yöneticiler, kendi doktorları Franco Combi yanında olsa dahi Ronaldo'nun Brezilya'da çalışmalarını sürdürmesinden memnun olmadıklarını dile getiriyor. Basında ise Rio karnavalında Ronaldo'nun çekilmiş fotoğrafları polemiklere yol açıyor. Ronaldo'nun, sakatlığı nedeniyle AC Milan derbisi ve FC Juventus maçlarına yetişemeyeceği belirtildi. Bu arada Brezilya Milli Takımı ile son maçına 9 Ekim 1999 tarihinde çıkan 25 yaşındaki futbolcu, Dünya Kupası finallerinde takımının kadrosunda yer almak istiyor. Brezilya Milli Takımı Teknik Direktörü Luis Felipe Scolari de basında yayınlanan demeçlerinde, 2 yıldır kadroya çağırmadığı Ronaldo'yu Dünya Kupası'na götürmek için Brezilya'da çalışmalarını sürdürmesi gerektiğini söylemişti. 
     






</TEXT>
</DOC>
