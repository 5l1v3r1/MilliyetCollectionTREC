<DOC>
<DOCNO> 66705 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/09/guncel/gun08.html </URL>
<DATE> 2002/02/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Başbakanlar, parti değiştirebilir mi 
</HEADLINE>
<TEXT>

ÇAPRAZ ATEŞ 
     BELMA AKÇURA 

     Türk siyasi tarihi bir "İlk"i daha yaşadı. ANAP’tan milletvekili seçilen, TBMM Başkanlığına kadar yükselen ve iktidarda başbakan olarak partisini temsil eden Yıldırım Akbulut partisinden ayrıldı. Bu arada Akbulut, ANAP’ın ve kendisinin yıllarca siyasi mücadele verdiği en önemli rakibi DYP’ye geçeceğini açıkladı. Bu durum, bir partinin bayrağını taşımış eski başbakanın, lider konumundaki bir politikacının parti değiştirmesinin siyasi ahlaka uyup uymadığı sorusunun sorulmasına neden oldu. 
     
     Hasan Ekinci DYP Genel Başkan Yrd. 
Yuvaya dönüyor      Özal misyonunun tek temsilcisi olan Yıldırım Akbulut, parti değiştirmemiş, partisine geri dönmüştür. Genel başkan olmuş, başbakanlık ve Meclis başkanlığı yapmış bir kişi, partisinin direğidir. Böyle birisi şimdiye kadar Türk siyasetinde partisinden istifa ederek başka bir partiye geçmedi. Fakat Akbulut, Adalet Partisi’nin Erzincan İl Başkanlığı’nı yaptı. DYP’nin seçime sokulmamasıyla Özal ile birlikte oldu. 1983’de yasaklı olunca AP’liler ANAP’ı destekledi. Yasaklar kalkınca herkes partisine döndü. Akbulut da AP’nin kuruluş yıldönümü 11 Şubat’ta partisine dönecek. Bu yuvaya dönüştür. 
     
     Hikmet Çetin TBMM eski Başkanı 
Saygı duyulmalı      Yıldırım Akbulut’un partisinden ayrılarak başka bir partiyi tercih etmesinin nedenlerini bilmediğim için fazla bir şey söyleyemem. Ancak bu tür kararlar kişisel tercih meselesidir. Dolayısıyla Akbulut’unki de bireysel bir karardır. Bireysel kararlara saygı duyarım. Bu nedenle genelleştirmek doğru değil. Çünkü bu bireysel tercihin hangi tür anlaşmazlıklardan, hangi görüş ayrılıklarından kaynaklandığını bilemiyorum. Kişisel kararlar, özel durumunuza ve özel tercihinize bağlıdır. Kişinin mutlaka bir gerekçesi vardır. Alınan kararın gerekçesini kabul edersiniz etmezsiniz ama bireysel bir gerekçe olduğu için de saygı duymak gerekir. 
     
     Bülent Akarcalı ANAP Milletvekili 
Siyasetten ayrılmalı      Bu yaşta ve by pass ameliyatı olduktan sonra, siyasette devam etme uğruna bu yaptığına değer mi Bu bana, "Er Ryan’ı Kurtarmak" filmini anımsatıyor. Filmde cephede. iki kardeş ölmüş, üçüncü ölmesin diye özel birlik gönderiliyor. Bu arada bir kişiyi kurtarmak uğruna çok sayıda asker ölüyor. Ölürken, "Ne olur hayatın buna değsinödiyorlar. Değer mi Yıldırım Akbulut, bizim değil, çocuklarının, torunlarının ve Türk siyasi tarihinin bu sorusuna nasıl yanıt verecek, bilmiyorum. Parti ile bozuşmuş, Mesut Bey ile küsmüş olabilirdi ama siyasetten ayrılıp bir bilge kişi gibi devam edebilirdi. Devam etmenin bedeli bu mu 
     
     İsmet Sezgin DTP Genel Başkanı 
Ben yapmazdım      Ben böyle birşey yapmazdım. Eğer kendi partimle anlaşamıyorsam, yapacağım tek bir şey vardır O da istifa etmektir. Ya da siyaset yapmaya son verilmelidir. Eğer yapılabiliyorsa, yeni bir oluşum için uğraşılmalıdır. İnsanların kendilerine özgü değer yargıları, kişilikleri ve kendilerine olan saygıları, dünya görüşleri var. Dolayısıyla herkes kendisine yakışanı yapar. Yıldırım Akbulut, bu durumu kendisine yakıştırdığına göre söyleyecek bir sözüm yok. Bir partinin genel başkanlığını yapan, başbakanlık ve Meclis başkanlığı yapan bir arkadaşımızın partiden ayrılması için çok ciddi bir nedeninin olması gerekir. 
     



 GÜNCEL 























</TEXT>
</DOC>
