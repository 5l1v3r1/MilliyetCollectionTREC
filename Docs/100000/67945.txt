<DOC>
<DOCNO> 67945 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/16/spor/spo03.html </URL>
<DATE> 2002/02/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Hakan gidiyor 
</HEADLINE>
<TEXT>

Galatasaray’da kadro dışı kalan yıldız futbolcu, Tugay’ın takımı Blackburn ile önümüzdeki hafta masaya oturacak 
     SÖZLEŞME imzalamadığı için kadro dışı bırakılan Hakan Ünsal, İngiltere’nin Blackburn Rovers takımından transfer teklifi aldı. Yıldız futbolcuyu Ekvador maçında izleyen ve oldukça beğenen İngiliz kulübü, Galatasaraylı yöneticilerle hemen temasa geçerek bu futbolcuyu resmen istedi. Hakan, Tugay’ın da fodma giydiği Blackburn ile önümüzdeki günlerde masaya oturacak. 
     HAKAN Ünsal, eski takım arkadaşı Tugay ile yan yana oynamaktan büyük keyif alacağını söyledi, "Umarım herşey istediğim gibi gelişir. Dünya Kupası’na hazır olmam için futbola geri dönmeliyim. Blackburn ile anlaşacağımı sanıyorum" dedi. Yıldız futbolcunun İngiliz kulübü ile sözleşme imzalaması halinde Galatasaray’ın bu transferden bir milyon dolar alacağı öğrenildi. 
     
Kerem kadro dışı      ERHAN TELLİ 

     Çirkin kavga 
     BÜYÜK derbiden bir gün önce Sarı - Kırmızılı takımın kampında tatsız bir olay yaşandı. Galatasaray’ın genç file bekçisi Kerem ile defansın başarılı ismi Emre Aşık, basına kapalı idmanda birbirlerine sert girince kavgaya tutuştular. Bu olay üzerine kampta moraller bozulurken, Teknik Direktör Mircea Lucescu, kaleci Kerem’i kadro dışı bıraktığını açıkladı. 
     
     Değişik taktik 
     RUMEN teknik adam, Fenerbahçe maçı için taktiği tek forvetli oyun sistemine göre kurdu. Lucescu Perez’in yerine Capone’ye görev vermeyi planlarken, bu alanda Emre, B.Bülent ve Ergün’ün yerleri de garantilendi. Bu dörtlü ile uyum içinde olan Mondragon’un iyileşmesi de teknik direktörü oldukça sevindirdi. Ayhan’ın boşluğunu ise K.Bülent dolduracak. 
     
Gol provası      GALATASARAY maçının son hazırlığını basına kapalı Şükrü Saracoğlu Stadı’nda yapan Fenerbahçe, ardından Samandıra Tesisleri’ne giderek kampa girdi. Teknik Direktör Lorant, Revivo, Rapajc, Andersson, Serhat ve Oktay’a gol çalışması yaptırdı. Alman hoca, Ali Akdeniz, Serkan ve Yusuf’u kadroya almazken, tribüne çıkacak olan yabancı futbolcu için bugün karar vereceğini belirtti. Kasığında ağır olan Simao tedavi gördü. 
     
Gençler Carlsberg’e emanet      DÜNYACA ünlü bira üreticisi Carlsberg, Sarı - Kırmızılılar’la altyapıya sponsorluk anlaşması imzalayacak. Yapılacak anlaşmaya göre Carlsberg, Galatasaray’ın altyapısını her alanda destek verecek. Sözleşme Galatasaray Başkanı Mehmet Cansun ve Carlsberg Başkanı Ercüment Berilgen’in katılımıyla pazartesi günü Florya’da imzalanacak. 
     



 SPOR 


























</TEXT>
</DOC>
