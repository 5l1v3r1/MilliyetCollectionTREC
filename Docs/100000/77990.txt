<DOC>
<DOCNO> 77990 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/12/son/sondun40.html </URL>
<DATE> 2002/04/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Titanik'ten çıkan malların satışı mahkemelik oldu 
</HEADLINE>
<TEXT>

     Kuzey Atlantik'te 90 yıl önce ilk seferini yaparken 15 Nisan 1912'de buzdağına çarparak batan Titanic transatlantiğinden çıkarılan, yolculara ve gemiye ait eşyaların satışı, ABD'de mahkemelik oldu. 
     Wall Street Journal gazetesi, eşyaların satılıp satılmayacağına federal mahkemenin karar vereceğini belirtti. 
     Dava, satılacak eşyalar arasında büyükannesinin kaleme aldığı bir aşk mektubu bulunan bir kişi tarafından açıldı. Büyükbabasının saati de satılacak eşyalar arasında bulunan Dorothy Kendall adlı kadın da ''bu çok çirkin bir şey. Bu eşyalar tarihe ait, ölü soyucusu şirkete değil'' diye konuştu. 
     Okyanusun dibinde yattığı yer 1985 yılında belirlenen Titanic'teki eşyalar, 1994 yılında ''RMS Titanic İnc.'' adlı Amerikan-Fransız ortak firması tarafından çıkartılmıştı. 
     Firmanın, batıkta arama yapma hakkı alabilmek için başlangıçta mahkemeye, çıkarılacak eşyaların satılmayacağı yolunda taahhütte bulunduğu belirtildi. Transatlantikten çıkartılanlar arasında yolculara ait mücevher ve kişisel eşyalar, gemiye ait eşyalar ve geminin bazı bölümleri de bulunuyor. Bunların toplam sayısının 1300 dolayında olduğu belirtildi. 
     RMS Titanic şirketinin başkanı Arnie Geller, ''bu parçaları çıkartmak ve muhafaza etmek için büyük paralar harcadık. Ödüllendirilmek bizim de hakkımız'' dedi. 
     Son 2 yılda hisse senetlerinin yüzde 87 oranında değer kaybettiği belirtilen şirket, yaklaşık 1000 dolayında parçayı, özel kişiler ve müzelere açık artırmayla satmayı planlıyor. 
     Parçalardan 300 kadarını, Titanic'in inşa edildiği Belfast'taki İrlanda bir müzenin satın alabileceği kaydedildi. Satışa çıkartılacak eşyaların tahmini değerinin 12.7 milyon dolar olduğu ifade edilirken, sanat eksperleri satış sırasında kolaylıkla bunun 2 katına ulaşılabileceğini söylediler. 
     Titanic'e ait bir yemek listesi, 1999 yılında Christie's müzayede salonunda yapılan açık artırmada 31 bin 280 dolara alıcı bulmuştu. 
     





</TEXT>
</DOC>
