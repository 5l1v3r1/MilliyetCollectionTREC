<DOC>
<DOCNO> 96109 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/16/son/sontur11.html </URL>
<DATE> 2002/07/16/ </DATE>
<TIME>  </TIME>
<AUTHOR>  </AUTHOR>
<HEADLINE>
DSP'den 6 istifa daha... 
</HEADLINE>
<TEXT>

     DSP'den 6 milletvekili daha istifa etti. Böylece toplam sandalye sayısı 275'e inen hükümet partileri TBMM'de çoğunluğu kaybetmiş oldu. 
     Başbakan Ecevit ve MHP Genel Başkanı Devlet Bahçeli, bundan önce yaptıkları açıklamalarda koalisyon partilerinin sandalye sayısının 276 oyun altına düşmesi halinde hükümetten çekilebilecekleri sinyalini vermişlerdi... 
     DSP'den bugün de ilk istifalar sabah saatlerinde geldi. Kars Milletvekili Çetin Bilgir, Edirne Milletvekili Mustafa İlimen, Ordu Milletvekili İhsan Çabuk ve Kocaeli Milletvekili Halil Çalık partilerinden istifa etti. 
     Bu istifalarla DSP'nin sandalye sayısı 71'e düşerken, bu partiden ayrılanlar da 57'ye çıktı. 
     Bu istifalarla İktidar partilerinin toplam sandalye sayısı da 277'ye düştü. 
     Saat 13 30 sıralarında ise bu kez DSP Bolu Milletvekili Mustafa Karslıoğlu, partisinden ayrıldı. 
     Karslıoğlu'nun istifasıyla DSP'nin sandalye sayısı 70'e düşerken, bu partiden ayrılanların sayısı da 58'e çıktı. 
     İktidar partilerinin toplam sandalye sayısı da 276'ya indi. 
     Karslıoğlu'nun ardından DSP Milletvekili Erol Al partisinden ayrıldı. 
     Al'ın istifasıyla DSP'nin sandalye sayısı 69'a düşerken, bu partiden ayrılanlar 59'a çıktı. 
     DSP, seçimlerden sonra birinci parti olarak girdiği mecliste, koalisyonun küçük ortağı durumuna geldi. 
     Böylece Hüsamettin Özkan ile başlayan istifalar zinciri sonunda iktidar partilerinin toplam sandalye sayısı üye tamsayısının altına yani 275'e indi. 
     Başbakan Ecevit ve MHP Genel Başkanı Devlet Bahçeli, bundan önce yaptıkları açıklamalarda koalisyon partilerinin sandalye sayısının 276 oyun altına düşmesi halinde hükümetten çekilebilecekleri sinyalini vermişlerdi... 
     
     TBMM'de son durum 

     DSP 128 - 59 69. 
     MHP 127. 
     ANAP 79. 
     DYP 85. 
     AKP 53. 
     SP 48. 
     TDP 3. 
     BBP 1. 
     Bağımsız 66. 
     Boş 13. 
     
</TEXT>
</DOC>
