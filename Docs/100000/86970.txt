<DOC>
<DOCNO> 86970 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/30/son/sondun25.html </URL>
<DATE> 2002/05/30/ </DATE>
<TIME>  </TIME>
<AUTHOR>  </AUTHOR>
<HEADLINE>
KKTC'nin karasularını 12 mile çıkartma kararına tepkiler 
</HEADLINE>
<TEXT>

     Yunanistan Dışişleri Bakanlığı Sözcüsü Panos Beglitis, KKTC karasularının 3 milden 12 mile çıkarılması kararının ''illegal bir yönetimin yasadışı kararı'' olduğunu ileri sürdü. 
     Beglitis, yaptığı basın toplantısında, KKTC'nin bu kararının uluslararası toplum açısından yasal sonuçlar doğurmayacağını savundu. 
     Yunanistan ve Rum kesiminin ''serinkanlılık ve kararlılıkla'' Kıbrıs sorununun BM kararları temelinde çözümü için çabalarını sürdüreceğini belirten Beglitis, ''Uluslararası toplum siyasi sorunun çözümü için kimin yapıcı biçimde katkıda bulunduğunu ve kimin bu çabaları engellemeye yönelik tavır aldığını görüyor. Bu karar, yüz yüze görüşme sürecini baltalamaya yöneliktir. Sayın KKTC Cumhurbaşkanı Rauf Denktaş'ın bu hareketini değerlendirmek uluslararası toplum ve BM Genel Sekreteri'ne kalmıştır'' dedi. 
     Sorular üzerine araştırma gemisi Sismik 1'in bölgede yaptığı bilimsel çalışmalara da değinen Beglitis, Rum yönetiminin bu konuda BM Genel Sekreterliği'ne başvurduğunu kaydetti. 
     





</TEXT>
</DOC>
