<DOC>
<DOCNO> 55215 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/02/son/sonspo10.html </URL>
<DATE> 2001/12/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Derbi notları..Beşiktaşlı taraftarlar otobüslerinin camlarını kırdı 
</HEADLINE>
<TEXT>

     Fenerbahçe ile Beşiktaş arasında yapılacak derbi maça saatler kala, Kadıköy'de güvenlik önlemleri en üst noktaya çıktı. 
     Güvenlik güçleri, sabahın erken saatlerinden itibaren Fenerbahçe Şükrü Saraçoğlu Stadı'nın çevresindeki tüm yollara barikatlar kurarak araç trafiğine kapadı. 
     Ayrıca biletsiz hiçbir seyirci stat yakınına sokulmazken, biletli taraftarlar da didik didik arandıktan sonra stat çevresine girmelerine izin verildi. 
     Karşılaşmayı izleyecek Beşiktaşlı taraftarlar önce BJK İnönü Stadı'nda biraraya geldiler. 
     Burada otobüslere binen siyah-beyazlılar, geniş güvenlik önlemleri altında ve polis eskortları eşliğinde Fenerbahçe Şükrü Saraçoğlu Stadı'na geldi. Tam 13 otobüs dolusu taraftar, Fenerbahçe Şükrü Saraçoğlu Stadı'na yaklaşınca bindikleri otobüslerin camlarını kırdı. 
     Camlardan sarkarak tezahüratlar yapan taraftarlar, girecekleri tribün önünde durdurularak polislerin oluşturduğu koridordan numaralı tribünün yanındaki misafir takım tribününe girdiler. Bu sırada, biletli olmalarına rağmen hiçbir Fenerbahçe taraftarı da stat yakınına sokulmadı. 
     Taraftarlar uzaktan birbirlerine sözlü sataşma yaparken, herhangi bir olay yaşanmadan yaklaşık 1500 kadar siyah-beyazlı taraftar kendi tribünlerine girdi. 
     Bu arada taşkınlık yapan bazı Beşiktaş taraftaları ise güvenlik güçleri tarafından gözlem altına alınarak stata sokulmadı. 
     






</TEXT>
</DOC>
