<DOC>
<DOCNO> 79609 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/21/son/sondun08.html </URL>
<DATE> 2002/04/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Kraliçe 2. Elizabeth ilk defa bir camiye gidecek 
</HEADLINE>
<TEXT>

     İngiltere Kraliçesi II. Elizabeth'in tahta çıkışının 50. yıldönümü kutlamaları çerçevesinde ilk kez bir camiyi ziyaret ederek, ülkesinde yaşayan Müslüman toplumun inançlarına duyduğu saygıyı göstermeye çalışacağı bildirildi. 
     Kraliçe'nin bu amaçla önümüzdeki aylarda Scunthorpe'daki İslam merkezi ve içindeki camiyi ziyaret edeceği, ancak bazı katı Hıristiyanların bu ziyarete karşı çıktığı belirtildi. 
     Karşı çıkanlar, ziyaretin, İngiltere'deki Protestan Kilisesi'nin manevi lideri olan Kraliçe'nin görevini hafife alması şeklinde algılanabileceğini savunuyor. 
     Kraliçe II. Elizabeth, caminin yanı sıra Londra'daki bir Hindu tapınağı, bir Yahudi müzesi ve Sihlerin ibadet merkezini de ziyaret etmeyi planlıyor. Bu arada, Kraliçe'nin oğlu York Dükü Andrew'un 50. yıl kutlamaları çerçevesinde bir Bahai toplantısına katılacağı, Wessex Dükü ve Düşesi Prens Edward ve eşinin de bir Zerdüşt şükür ayininde hazır bulunacakları haber veriliyor. 
     Kraliçe'nin söz konusu programı yaparken Dinlerarası İlişkileri Geliştirme Komisyonu'na danışarak karar aldığı ve bazı katı Protestanları kızdırabileceğini bilerek bu tercihte bulunduğu belirtildi. 
     Saray'a yakın çevreler, Kraliçe'nin toplumunda yer alan bütün inaçları kucaklaması gerektiğine inandığını söylediler. 
     





</TEXT>
</DOC>
