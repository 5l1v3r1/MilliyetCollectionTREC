<DOC>
<DOCNO> 64280 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/26/yazar/sazak.html </URL>
<DATE> 2002/01/26/ </DATE>
<TIME>  </TIME>
<AUTHOR> Derya SAZAK  </AUTHOR>
<HEADLINE>
11 Eylül adaleti 
</HEADLINE>
<TEXT>

     Afganistan operasyonunun Usame bin Ladin yakalanmadan tamamlanmasının ardından "ikinci perde" açılıyor. 11 Eylül'de ABD'ye yönelik terörist saldırıları düzenlemek ve 3 bini aşkın insanın ölümüne yol açmaktan sanık Taliban ve El Kaide örgütü üyelerinin yargılanması aşamasına gelindi. 
     ABD Başkanı Bush'un son günlerde "terörle mücadele" konusunda başlattığı propaganda atağına koşut, 11 Eylül ertesi gözlenen milliyetçi rüzgar yeniden aynı sertlikte esmeye başladı. 
     Bush, vahşi Batı'da kasabadaki katili darağacına çekmek için isyan eden halkı seyreden Teksaslı şerife benziyor. 
     Havaya ateş edip ahaliyi yatıştırmak yerine Bush da "intikamcı" duygularla "adalet istiyor". Bu amaçla Afganistan'da ele geçirilen 200 dolayında El Kaide üyesi Küba'ya getirildi ve Guantanamo'da ABD deniz üssünde "X Ray" adı verilen kampa konuldu. 
     El Kaide militanlarının tel örgülerin ardında kafese tıkılmışçasına televizyonlara yansıyan görüntüleri ABD ile AB arasında "insan hakları" tartışması başlattı. 
     Pentagon'un görüşlerini yansıtan medyaya göre Afganistan'dan getirilen sanıklar "terörist", dolayısıyla bunların "savaş suçlusu" sayılması mümkün değil. Taliban mensuplarının "özel bir üniforma giymiyor olmaları" da kanıt olarak gösteriliyor. Ve Batılı insan hakları örgütleriyle Javier Solana başta AB yöneticileri Küba'daki sanıkların durumunu tartıştıkları için ABD medyasınca sert biçimde eleştiriliyor. 
     Ancak bu eleştiriler, ABD'ye getirilmeleri halinde avukat tutma, tanık gösterme ya da temyize gitme hakları bulunan sanıkların kendilerini savunma olanakları kısıtlanmış biçimde cezalandırılacakları gerçeğini ortadan kaldırmıyor. 
     Küba'daki manzara, Afrikalıların köle tüccarlarınca Amerika'ya getirilirken isyan yüzünden suçlandıkları "Amistad" filmini anımsatıyor. 
     Afganistan dağlarında yakalanan El Kaide militanlarından birçoğu belki de "ikiz kulelerin varlığından bile habersiz" ölüme gidecekler 
     Madem, Usame bin Ladin'le bağlantılı sanıklardan bir bölümü elde bunların konuşturulup, 11 Eylül faciasının tüm yönleriyle aydınlatılması ve ileride bu tür terörist eylemlerden sakınılması için kanıtların, mahkemeye sunulacak bilgilerin dünya kamuoyuna açıklanması gerekmiyor mu 
     Başkan Bush, savunma bütçesine "terörle savaş" için 38 milyar dolar eklenmesini önerdiğine göre tehditin boyutları gelecekte de büyük. 
     Küba'dan fazla bir şey çıkmayacağı belli geriye Usame bin Ladin hakkında konuşacak tek sanık kalıyor 
     "Amerikalı Taliban John Walker Lindh." 
     Pentagon'un vurulduğu Virginia eyaleti sınırlarında yargılanacak Amerikalı Taliban'ın söyleyecekleri, 11 Eylül'ün bilinmeyen yönlerine açıklık getirebilir. Dünya kamuoyunun buna ihtiyacı var. 
     
     







HADEP nereye 


Reytingcilere... 


Bahçeli’den sert çıkış 


MHP niye hırçın, neyin telaşı içinde 


Bu da geçer 


Fadime kötü yola mı düştü 


Öğrencileri harcıyoruz 


Esas uyum AB ile olmalı 


Medyada topuk tıkırtıları 


Paramızı kimlere emanet ediyoruz 


"12 DEV ADAM" ve seyircileri... 


11 Eylül adaleti 


Sadberk Hanım’ın bursuyla... 


"Bizlik işler" 


Yağar ise sel basıyor yağmaz ise her yer kuruyor 


</TEXT>
</DOC>
