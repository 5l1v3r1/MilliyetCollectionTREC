<DOC>
<DOCNO> 56341 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/09/son/sontur03.html </URL>
<DATE> 2001/12/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Çukurova'da kar yağışı yüzünden bazı merkezlere ulaşılamıyor 
</HEADLINE>
<TEXT>

     Çukurova Bölgesi'nde iki gündür etkisini sürdüren sağanak yağış ve yüksek kesimlerdeki kar yağışı nedeniyle, karayollarının bazı bölümleri ile köy yolları, ulaşıma kapandı. İçel'in Bozyazı İlçesi'nin büyük bölümünün sular altında kaldığı, Sahil bandına ise dün akşamdan bu yana elektrik verilemediği bildirildi. Yaşanan felakete karşın, şu ana kadar resmi kayıtlara göre can kaybı olmaması, tek teselli oldu. 
     Sağanak yağış ve su baskınları nedeniyle, Mersin-Erdemli, Erdemli-Silifke, Taşucu-Anamur, Silifke-Gülnar, Silifke-Mut, Mersin-Arslanköy, Mersin-Fındıkpınarı, Mersin- Mezitli, Tarsus-Mersin D-400 karayolu Çardak mevki ile Mersin-Tarsus otoyolu, Eshab-ı Kehf mevkiinde trafiğe kapandı. 
     Bu arada, Mersin merkeze bağlı Tor, Tepeköy, Sarıyer, Şehna köy yollarının da sağanak yağmur ve heyelan sonucu ulaşıma kapandığı öğrenildi. Mersin'e bağlı Bozon Köyü girişindeki köprünün çökmesiyle, köyle olan ulaşımın kesildiği belirtildi. 
     Köy Hizmetleri İl Müdürü Nerman Keskin'den alınan bilgiye göre, yüksek kesimlerdeki yoğun kar yağışı yüzünden, İçel'e bağlı Arslanköy ve Fındıkpınarı beldeleri ile bunlara bağlı birçok köy ile ulaşım kesildi. 
     Ekiplerin iki kez açtığı bu yollar, yoğun kar yağışı nedeniyle yeniden kapandı. Kar kalınlığının bazı kesimlerde 2 metreyi bulduğu ve yol açma çalışmalarının güçlükle sürdürüldüğü bildirildi. 
     
     1 otel çöktü 
     İçel'in Erdemli İlçesi Kızkalesi Beldesi'nde bulunan 4 katlı Burg Oteli, su baskını sonucu çöktü. Otelin boş olması sayesinde büyük bir facia, can kaybı meydana gelmeden atlatıldı. Bu arada, çöken Burg Otel'in hemen yakınındaki Peyda ve Deniz-2 otellerinin de yıkılma tehlikesiyle karşı karşıya bulundukları öğrenildi. 
     Erdemli'ye bağlı Kargıpınarı Beldesi'nde de sel nedeniyle evlerini su basan 122 kişi, Topraksu ve Alata Tesisleri'ne getirildi. 
     
     Sahil bandına elektrik verilemiyor 
     İçel'in Silifke İlçesi'ne bağlı Taşucu Beldesi'nde ÇEAŞ'ın indirici trafosunun sular altında karak devre dışı olması yüzünden, Silifke, Ovacık, Aydıncık, Bozyazı ve Anamur'dan oluşan sahil bandına dün akşamdan bu yana elektrik verilemiyor. Yağışlar yüzünden Adana, ve Osmaniye de dahil olmak üzere Mersin ve çevresinde, zaman zaman elektrik kesintileri yaşanıyor. 
     Bu arada Bozyazı İlçesi'nin büyük bölümünün sular altında kaldığı, tehlike arzeden bölgelerde oturan vatandaşların tahliye edildikleri haber verildi. 
     
     Berdan Barajı Gölü 
     Öte yandan, dün akşam saatlerinden itibaren sağanak yağış ve Toros Dağları'ndan gelen sular nedeniyle, İçel'in Tarsus İlçesi sınırlarındaki Berdan Baraj Gölü'nün seviyesi yükseldi. 
     Geceboyu kontrol altında tutulan ve ölçüm yapılan Baraj Gölü'ne gelen su seviyesi, saniyede 1000 metreküpe kadar ulaştı. Yaşanacak büyük bir tehlike, aralıklarla ve az miktarda su bırakılması ve saatler ilerledikçe gelen su miktarındaki azalmayla atlatılmış oldu. 
     Sabah saatlerinde baraj gölüne su girişi saniyede 350 metreküpe kadar düştü. Yetkililer, baraj gölü seviyesinin de 62 kod civarında deniz seviyesinden yükseklik bulunduğunu belirttiler. 
     Yetkililer, büyük bir tehlikenin atlatıldığını, şu an için endişe edilecek bir durumun söz konusu olmadığını vurguladılar. 
     
     Adana da nasibini aldı 
     Çukurova Bölgesi'nde günlerdir süren yağış, İçel ve çevrelerinden sonra Adana'da da etkili oldu. 
     Akşam saatlerinde kısa süreli de olsa etkisini artıran sağanak yağış yüzünden, Adana'da da hayat felce uğradı. Kentin özellikle batı kesiminde bazı mahalleler sular altında kaldı. Kent içi ulaşım aksadı. 
     Bazı binaların alt katlarını sular bastı. Bu yerlerde itfaiye ekipleri motopomplarla tahliye işlemleri başlattı. 
     
     Silifke'de durum 
     Silifke'de akşam 2 saat içinde metrekareye 80 kilogram yağış düşmesi sonucu, Bebek, Acıca, Araplı ve Soğanlı dereleri taştı. 
     Sayağzı ve Gazi mahallelerinin sular altında kaldığı, burada oturan vatandaşların tahliye edildikleri öğrenildi. 
     Taşucu Beldesi ile bağlı Burunucu, Gülümpaşalı ve Çavuşbucağı köyleri, Atakent ve Atayurt beldelerinin de sular altında kaldığı kaydedildi. 
     
     2 ayda 1 yıllık yağmur... 
     Mersin ve Tarsus'ta iki günden bu yana etkili olan yağışın, bugün akşam saatlerine kadar süreceği bildirildi. 
     Mersin Meteoroloji Müdürlüğü yetkililerinden alınan bilgiye göre, yağışlar, zaman zaman gökgürültülü sağanağa çevirecek. 
     Mersin ve Tarsus'a 2 ayda 500 kilogram yağış düştüğünü belirten Meteoroloji Müdürlüğü yetkilileri, 2000 yılında metrekareye düşen toplam yağışın 660 kilogram olduğuna dikkati çektiler. 
     






</TEXT>
</DOC>
