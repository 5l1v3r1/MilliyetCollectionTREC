<DOC>
<DOCNO> 58164 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/20/son/sontur07.html </URL>
<DATE> 2001/12/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Önlem alınmazsa 2011 yılında 1 milyon 185 bin kaza olacak 
</HEADLINE>
<TEXT>

     İsveçli Danışman kuruluş Sweroad, Dünya Bankası destekli ''Türkiye Trafik Güvenliği Projesi'' kapsamında, ''Türkiye'de trafikte mevcut durum ve 2002'den itibaren 10 yıl süreyle trafik güvenliği alanında yapılması gerekenler'' konusunda bir rapor hazırladı. 
     Raporda, ek önlem alınmadığı takdirde, 2011 yılında 1 milyon 185 bin trafik kazası meydana geleceği, bu kazalarda 193 bin kişinin yaralanacağı'' ifade edildi. 
     Trafikle ilgili kurum ve kuruluş temsilcilerinin görüşleri doğrultusunda, İsveçli danışman kuruluş Sweroad'ın hazırladığı raporda, Türkiye'deki trafik sorunu irdelendi. 
     Raporda, ''Türkiye'de karayollarında yılda 500 bin trafik kazası meydana geldiği, bu kazalarda 9 bin 500 kişinin öldüğü, 140 bin kişinin yaralandığı'' belirtildi. 
     Raporda, ''trafik güvenliği çalışmaları olağan şekilde devam ettiği, yani herhangi bir ek veya özel adım atılmadığı takdirde 2006 ve 2011 yıllarında meydana geleceği tahmin edilen kaza, ölüm ve yaralanma sayısı'' şöyle anlatıldı 
     ''2006 yılında, 824 bin trafik kazası meydana gelecek. Bu kazalarda 9 bin 125 kişi hayatını kaybedecek, 167 bin kişi yaralanacak. 
     2011 yılında, 1 milyon 185 bin trafik kazası olacak. Bu kazalarda 
     9 bin 200 kişi hayatını kaybedecek, 193 bin kişi yaralanacak.'' 
     
     Yapılması gerekenler 
     Raporu hazırlayan Sweroad yetkilileri, trafikle mücadelede istenilen sonucu alabilmek için bu konunun hükümetin öncelikli hedefleri arasında olması gerektiğini belirttiler. 
     Raporda, Türkiye Ulusal Trafik Güvenliği için yapılması gerekenler şöyle sıralandı 
     ''Parlamento, hükümet ve idaredeki yüksek düzeydeki yetkililerin trafik güvenliği konusundaki bilinç düzeyinin ve ilgilerinin arttırılması. 
     Mevcut güvenlik kurullarını desteklemek için bir Trafik Güvenliği Sekreteryası kurulması. 
     Trafik güvenliği konusunda kapsamlı üniversite eğitimin güçlendirilmesi ve trafik güvenliğinden sorumlu personel için özel kurslar düzenlenmesi. 
     Ülke çapında kapsamlı bir trafik güvenliği veri tabanının oluşturulması. 
     Uygulamalı trafik güvenliği araştırma ve geliştirme çalışmaları için ulusal bir merkez kurulması. 
     Trafik güvenliğine yönelik bilgiler ve kampanyalar konusundaki mevcut yapının güçlendirilmesi. 
     Okullardaki trafik güvenliği eğitiminin iyileştirilmesi.'' 
     






</TEXT>
</DOC>
