<DOC>
<DOCNO> 84928 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/19/son/sontur07.html </URL>
<DATE> 2002/05/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Acemi erlere "altın öneriler"... 
</HEADLINE>
<TEXT>

     Kara Kuvvetleri Komutanlığı, acemi erlerin eğitimi ve askerlik kurallarıyla ilgili temel bilgileri internet sitesinde yayınladı. Sitede, askerlik tanımlarından, izinlerin kullanımına, eğitim günü neler yapılacağından, nöbetlere kadar birçok konu yer alıyor. 
     Kara Kuvvetleri Komutanlığı, askerliği öğrenmek isteyen adaylar için ''askerliği askere gitmeden öğretecek'' temel bilgilere ''www.kkk.tsk.mil.tr'' internet adresinde ayrıntılarıyla yer verdi. 
     ''Askerlik Şubelerinden Sevk Edilen Acemi Erleri Aydınlatıcı Bilgiler'' başlığıyla yayınlanan açıklamada, Kara Kuvvetleri eğitim merkezlerinde tek er ve çavuş eğitimlerinin yılda 4 celp esasına göre üçer aylık devreler halinde uygulandığı belirtilerek, verilen eğitimin amacı anlatılıyor. 
     Er ve erbaş adaylarının askerlik hayatına kısa sürede uyum sağlamaları amacıyla hazırlanan bilgi notunda, ''asker, asker ocağı, askerin andı, iç hizmet ve askeri ceza kanunları, yıllık, hafta sonu ve evci izinleri, üst makamlara müracaat ve şikayetlerin yapılış şekli ile istihkak malzemelerinin neler olduğu'' duyuruluyor. 
     
     ACEMİ ASKERİN BİR GÜNÜ... 
     Açıklamada yer verilen bilgilere göre, acemi erlerin eğitim merkezlerindeki bir günü şöyle geçiyor 
     ''Sabah 06.30'da kalkan erbaş er, 07.00'ye kadar şahsi temizliğini yapıp yatak ve dolabını düzenler. Kahvaltı, 07.00-07.30 arasındadır. Kahvaltıdan sonra bölükler sorumlu oldukları mıntıka bölgelerinin temizliğini yaparlar. Aynı zaman dilimi içinde hasta olan erbaş ve erler vizite sorumlusu tarafından revire muayene için götürülür. 
     08.00-08.10 saatleri arasında yapılan sabah yoklamasından sonra temel beden eğitimi yapılır. Spordan sonra verilen istirahat ve eğitime hazırlığın bitiminden 12.40'a kadar 4 saat eğitim ve tatbikat yapılır. Vizitedeki muayenenin bitiminde eğitime çıkmasında sakınca olmayanlar ilk eğitim saatinden itibaren eğitime katılırlar, istirahatliler ise bölüklerin belirlediği yerde istirahat ederler. 
     Öğle yemeği ve dinlenme saat 14.00'e kadar devam eder. 14.00'deki yoklamanın ardından noksan kalan eğitim konuları yapılır. Silah ve teçhizata dönüş bakımı uygulanır. Daha sonra savaş beden eğitimine devam edilir. Öğleden sonra birlik komutanı ihtiyacına göre mesai çizelgesinde değişiklik yapabilir. 17.00-17.30 saatleri arasında nöbetçi heyeti tarafından akşam yoklaması alınır. Tören geçişiyle akşam yoklaması sona erer. Akşam yemeğine kadar erbaş ve erler serbesttir. Yemekten 10 dakika önce yemekhane önünde sıraya girilir, topluca dua edildikten sonra akşam yemeğine başlanır. 
     Saat 19.00'da bir saatlik süreyle komutanlık saati uygulanır. Bu saatte ertesi günkü eğitimin nazari konuları işlenir, emirler tebliğ edilir ve eğitim filmleri izlenir. Komutanlık saatinin bitiminden 21.30'a kadar serbest zamandır. Bu süre içinde televizyonda öncelikli olarak haberler izlenir, şahsi ihtiyaçlar giderilir. 21.30'dan itibaren yatmak için koğuşlara çıkılır, ihtiyaçlar giderilerek temizlik yapılır ve yatılır.'' 
     
     NASIL NÖBET TUTULUR 
     Askerliğin önemli sorumluluklarından biri olan nöbetle ilgili ayrıntı bilgilerin sıralandığı açıklamada, nöbet görevinin diğer görevlerden daha önemli ve kutsal bir görev olduğu belirtilerek, ''Diğer bütün görevlerde ihmal ve hatamızın cezasını sadece kendimiz çektiğimiz halde, nöbet görevindeki en küçük ihmal ve hatadan bize emanet edilen arkadaşlarımız, askeri tesisler ve malzemeler de zarar görür'' uyarısında bulunuluyor. 
     Nöbet uygulaması ve nöbetçilerin hareket tarzları da anlatılarak, nöbet tekmiliyle ilgili şu örnek veriliyor ''Nöbetçiler, nöbet esnasında nöbet yerine kontrole gelen nöbetç subayı üst veya amiri iyice tanıdıktan sonra, gerekiyorsa parola-işaret ile tanışırlar aşağıdaki şekilde tekmil verirler Bekir Arslan Sivas, ''9-11 cephanelik nöbetçisiyim, nöbetim esnasında vukuat yoktur, vukuat varsa neler olduğu söylenir komutanım.'' Kara Kuvvetleri Komutanlığı'nın internet sitesinde, acemi erlerin hastalık ve tedavi süreciyle ilgili bilgilere de yer veriliyor. 
     





</TEXT>
</DOC>
