<DOC>
<DOCNO> 80490 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/26/spor/spo02.html </URL>
<DATE> 2002/04/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Tamamen duygusal 
</HEADLINE>
<TEXT>

Rüştü, sezon bitmeden transferi konuşmayacağını söyledi, "Fenerbahçe ile maddi bir bağım yok, sadece duygusal bir bağım var" ifadesini kullandı 
     YUSUF KOBAL 

     FENERBAHÇE ve Milli Takım’ın tecrübeli kalecisi Rüştü Reçber, transfer teklifleri aldığını ancak sezon sonuna kadar hiçbir kulüple görüşmeyeceğini söyledi. Yıldız oyuncu, sözleşmesindeki bir madde gereği takımdan ayrılmasının ancak kulübün menfaatleri doğrultusunda olacağını kaydederek, "Transferi şimdi konuşmak takıma zarar verir. Ayrıca benim kişiliğime de ters düşer. İki hafta sonra her şey netleşir" dedi. 
     TECRÜBELİ kaleci, Avrupa’ya transferi için bazı şartların gerçekleşmesi gerektiğini de vurguladı, "Fenerbahçe ile maddi bir bağım yok, duygusal bir bağım var. Yurtdışına giderken kesinlikle kulübümün anlayış göstermesi lazım" diye konuştu. Rüştü, kendisi hakkında çıkan haberlerden rahatsız olduğu için iyileşmeden Almanya’dan döndüğünü söyledi, "Biraz daha zamana ihtiyacım var" ifadesini kullandı. 
     
Deli İbrahim gibi olacak’      YALÇIN TÜRK 

     ASBAŞKAN Murat Özaydınlı, Futbol Federasyonu Başkanı Haluk Ulusoy’a yönelik sert ifadeler kullandı. Özaydınlı, Ulusoy’un kendileri için yaptığı açıklamalarla ilgili olarak, "Hasta, eğitimsiz, cahil insanın panik halinde yaptığı bir konuşma. Kesin tedaviye ihtiyacı var. Tarihte bir Deli İbrahim vardı. Şimdi de Haluk Sultan çıktı. Bu tür insanların sonu bellidir. Açıp tarih kitaplarından okusun" diye konuştu. 
     ULUSOY’UN yatıp kalkıp Aziz Yıldırım’a dua etmesi gerektiğini de vurgulayan Özaydınlı, "Dört maçtır Fenerbahçe stadında tek bir küfür edilmiyor. Ama kendisinin de seyrettiği Galatasaray maçlarında kişilere sürekli küfür yağıyor. Haluk Sultan buna sessiz kalıyor. Haluk Sultan dil uzatacağına Aziz Yıldırım’ın ayaklarına su döküp içmeli. Onun krallığına Fenerbahçe Cumhuriyeti son verecektir" dedi. 
     
Seyirci şampiyonuFenerbahçe’nin bu sezon kendi sahasında oynadığı maçları 616 bin taraftar seyretti 
     ŞÜKRÜ Saraçoğlu Stadı’nın kapasitesini artıran Fenerbahçe, bu sezon kendi sahasında seyirci rekoru kırdı. Kadıköy’de 16’sı lig, 4’ü Avrupa Kupası, 2’si Türkiye Kupası olmak üzere toplam 22 maç yapan Sarı - Lacivertli takımı 616 bin taraftar izledi. Maç başına ortalama 28 bini buldu. 
     23. hafta Galatasaray ile yapılan derbi maçında Fenerbahçe’yi 52 bin taraftar desteklerken, hasılatta Türkiye, seyircide de İstanbul rekoru kırıldı. Yönetici Nihat Özbağı, "Avrupa’da bile bu taraftar ortalamasını bulmak güç. Seyircimiz en büyük olduğunu yine kanıtladı" diye konuştu. 
     
Kongrede tartışırız’      FUTBOL Federasyonu, Fenerbahçe’nin önceki günkü bildirisine dün cevap verdi. Yapılan açıklamada, "Fenerbahçe Kulübü, tartışmaya açtığı konuları Mali Genel Kurul’da gündeme getirmeli. Federasyonumuz eylem ve işlemleri hakkında yöneltilecek her türlü soruya yasal mercii olan Genel Kurul önünde cevap verecektir" denildi. 
     
GSGM’den jest      FENERBAHÇE’Yİ Şükrü Saracoğlu Stadı’nın kira borcu için icraya veren spor teşkilatı, hem borcu takside bağlayacak, hem de kulübe atletizm sahası yaptığı için destek verecek. Başkan Aziz Yıldırım’ın dün Genel Müdür Kemal Mutlu’ya yaptığı ziyarette stadın mülkiyetinin kendilerine verilmesini de istedi. Ancak Mutlu devir işleminin şu an için mümkün olmadığını belirtti. 
     
Ceyhun ilk onbirde      BEŞİKTAŞ maçında göz dolduran ancak kırmızı kart nedeniyle Trabzon karşılaşmasında oynayamayan Ceyhun, Bursa deplasmanında ilk onbirde forma giyecek. Hazırlıklarını Rüştü’süz sürdüren Sarı - Lacivertliler’de Lorant, takımı ikiye bölüp Fatih ve Hakan’a sağ, Abdullah ve Ali’ye soldan ortalar yaptırdı. Forvetlere gol çalıştırdı. 
     
Oğuz Çetin İsviçre’de      FENERBAHÇE yardımcı antrenörü Oğuz Çetin, dün gece İsviçre’de FC Zürih’in Grasshopper ile sahasında oynadığı maçta ev sahibi ekipten gurbetçi oyuncular orta saha Vural Önen ve forvet Yaşar Ursal’ı izledi. Her iki yetenekli futbolcuyu seyredip sık sık notlar alan Oğuz Çetin’in Teknik Direktör Werner Lorant’a olumlu rapor vereceği öğrenildi. 
     



 SPOR 


























</TEXT>
</DOC>
