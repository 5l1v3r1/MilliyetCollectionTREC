<DOC>
<DOCNO> 93221 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/02/siyaset/asiy.html </URL>
<DATE> 2002/07/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Önce hükümet dediler 
</HEADLINE>
<TEXT>
Herkes hesabını 2004’e göre yapsın 
Erken seçim tartışmalarının gölgesinde toplanan liderler, seçimin Nisan 2004’de yapılacağını, "AB çalışmalarının hükümeti bozmasına izin verilmeyeceğini" açıkladı 
     ELÇİN ERGÜN Ankara 

     Başbakan Bülent Ecevit’in rahatsızlığı nedeniyle 41 gündür toplanamayan liderler, dün Başbakanlık Resmi Konutu’nda buluştular. Yaklaşık 2.5 saat süren zirvenin ardından koalisyon ortaklarının yaptığı yazılı açıklamanın satır başları şöyle 
     "Koalisyonu oluşturan partilerin genel başkanları seçimlerin Anayasa tarafından belirlenmiş olan normal zamanında yapılması konusunda görüş birliği ve kararlılık içindedir. Herkes hesabını buna göre yapmalıdır. Hükümetimizin esenliği ve ekonominin iyileşmesi için gerektiğinde en zor kararları almış, gerekli yasaları çıkarmış ve ülke sorunlarının çözümü için hiçbir özveriden kaçınmamıştır. Ülkemizin geleceği, hükümetimiz için her türlü siyasi hesabın üstündedir. Çalışmalarımız bundan sonra da seçimlere kadar aynı anlayışla sürdürülecektir. 
     
     Çıkar hesapları 
     "Son haftalarda piyasalarda görülen dalgalanmalar, ekonomik nedenlere değil, bazı siyasi ve ekonomik çıkar hesaplarının ve spekülasyonların etkisi ile oluşan belirsizlik ve beklentilere dayanmaktadır. Ekonomide bir süre önce sağlanan olumlu gelişmelerin sürdürülmesinde ilgili kurumlar ve vatandaşlar duyarlı olmalıdır." 
     "Önümüzdeki haftadan itibaren Bakanlar Kurulu, yaz boyunca her hafta çarşamba günleri toplanacak. Ayrıca bir süredir ertelenen Yüksek Planlama Kurulu toplantısı da en kısa sürede yapılacaktır." 
     
     AB’ye üyelik ulusal hedef 
     "Avrupa Birliği’ne üyelik ulusal hedefimizdir. Hükümetimiz, AB’ye uyum sürecindeki kısa vadeli taahhütlerin büyük bölümünü yerine getirmiştir. Geri kalan düzenlemelerin de tamamlanması için gerekli hazırlıklar hızla yürütülecektir. Bu çalışmaların tamamlanmasının ardından TBMM, olağanüstü toplantıya çağırılacaktır. Koalisyonu oluşturan partiler AB konusunda yürütülecek çalışmaların 57’nci Hükümet’in geleceğini olumsuz etkilemesine kesinlikle izin vermeyeceklerdir." 
     
     Notlar...Notlar... 

</TEXT>
</DOC>
