<DOC>
<DOCNO> 93147 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/01/son/sonspo01.html </URL>
<DATE> 2002/07/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Milli ''kahramanları'' bağrımıza bastık.. 
</HEADLINE>
<TEXT>

     17. Dünya Kupası'nda üçüncü olarak tarihi bir başarıya imza atan A Milli Futbol Takımı, tam 43 gün sonra ayak bastığı İstanbul'da, adeta krallar gibi karşılandı. 
     Milli Takım teknik heyeti ve futbolcuları taşıyan üstü açık otobüs, vatandaşların yoğun sevgi gösterileri dolayısıyla Atatürk Havalimanı'ndan Taksim Meydanı'na, yaklaşık 3 saatte ulaşabildi. 
     Havalimanından, sahil yolunu izleyerek konvoy eşliğinde, vatandaşların büyük sevgi gösterileriyle hareket eden otobüs, kutlamaların yapılacağı Taksim Meydanı'na saat 00.25'te ulaşabildi. 
     Eskorta rağmen, yol kenarında bekleyen ve futbolcuları daha yakından görmek isteyen vatandaşların zaman zaman yola girmeleri nedeniyle otobüs, çok yavaş ilerleyebildi. 
     Yol kenarında millileri bekleyen vatandaşlar, ellerindeki bayraklar ve yaktıkları meşalelerle renkli görüntüler oluşturdular. 
     Bu arada, millileri taşıyan otobüs sahil yolunda teknik bir arıza nedeniyle bir süre dururken, konvoyda yer alan bazı araçların kazalara neden oldukları gözlendi. 
     Diğer yandan, Milli Takım kafilesini taşıyan otobüsün, Sirkeci'nden geçişi sırasında İstanbul Boğazı'ndaki gemi ve motorlar sirenlerini çalarak, millilerin coşkusuna ortak oldu. 
     Öte yandan, 43 gündür Türkiye'den ayrı kalan milli futbolcular, otobüste, çok özlediklerini söyledikleri döner-ekmek yediler. 
     
     3 saatte Taksim'e geldiler... 

     17. Dünya Kupası'nda 3. olarak tarihi bir başarıya imza atan A Milli Futbol Takımı, Taksim Meydanı'nda halkla buluştu. 
     Yaklaşık 3 saatte havalimanından Taksim'e ulaşabilen milli takım kafilesini taşıyan otobüsün meydana girişi, görkemli oldu. 
     Millileri görebilmek için saatlerdir meydanda bekleyen binlerce vatandaş, ay-yıldızlı ekibi adeta bağrına bastı. Otobüsün meydana girişiyle birlikte yüzlerce kırmızı ve beyaz balon havaya uçurulurken, atılan havai fişekler renkli görüntüler oluşturdu. Vatandaşlar, ''Türkiye sizinle gurur duyuyor'' şeklinde tempo tutarken, oyuncular da ''Bu takım sizinle gurur duyuyor'' diye sporseverlere jestte bulundu. 
     A Milli Futbol Takımı'nın ana sponsorlarından Efes Pilsen ve İstanbul Büyükşehir Belediyesi'nin ortaklaşa organizasyonuyla meydana kurulan platforma, 10. Yıl Marşı eşliğinde sırasıyla önce Milli Takım görevlileri, Futbol Federasyonu Yönetim Kurulu Üyeleri, teknik heyet, Futbol Federasyonu Başkanı Haluk Ulusoy, Spordan Sorumlu Devlet Bakanı Fikret Ünlü ve milli futbolcular el ele çıktı. 
     
     Tarkan coşturdu 

     Milli futbolcular, vatandaşlarla birlikte 10. Yıl Marşı'nı coşkuyla okuduktan sonra, pop müzik sanatçısı Tarkan'ın, milliler için yazdığı ''Bir oluruz yolunda'' şarkısına eşlik ettiler. Daha sonra mikrofonu ele geçiren milli oyuncular şarkılar, marşlar söylediler. 
     İstanbul Büyükşehir Belediye Başkanı Ali Müfit Gürtuna'nın da yer aldığı organizasyondan milliler, daha sonra aynı otobüsle ayrıldı. 
     Milli Takım'ın Taksim Meydanı'ndaki kutlamalarında, sahnede halka hitaben konuşan Spordan Sorumlu Devlet Bakanı Fikret Ünlü, A Milli Futbol Takımı'nın Dünya üçüncüsü olarak Türkiye Cumhuriyeti tarihinin en büyük sevincini yaşattığını söyledi. 
     Ünlü, bir ay boyunca Türk halkının Milli Takım'ın başarılarıyla büyük coşku, gurur ve sevinç yaşadığını belirterek, ''Milli Takımımızla gurur duyuyoruz. Atatürk Türkiye'sine yakışan bir gurur yaşıyoruz. Futbolcularımız, vatandaşlarımıza en büyük gururu ve en büyük sevinci yaşattılar. Bu sevinci bize yaşatan futbolcuları yetiştiren annelere, babalara, öğretmenlere ve en başta Futbol Federasyonu Başkanı Haluk Ulusoy'a teşekkür ediyorum. Ayrıca halkımızın dostluğuna ve sevgisine hayranlık duyuyorum'' diye konuştu. 
     Futbol Federasyonu Başkanı Haluk Ulusoy ise elde ettikleri başarılarla bütün dünya tarafından tanınmaya başladıklarını vurgulayarak, ''Avrupalıydık, dünyalı olduk'' dedi. 
     Konuşması sırasında duygulandığı gözlenen Ulusoy, Milli Takım futbolcularıyla ne kadar övünülse az olacağını ifade ederek, şunları kaydetti 
     ''Aylarca bunu söyledik. Yaptığınız duaların bize geldiğine inandınız mı Evet bize geldi. Biz, dünyanın 3. devi olduk. Gönlümüz isterdi ki dünyanın birincisi olalım. Ama 48 yıl sonra katıldığımız Dünya Kupası'nda 3. olmak da büyük mutluluk. Sizlere 1.5 ay önce 'Güney Kore ve Japonya haritada neredeyse, biz oraya gideceğiz' demiştik ve Allah'a şükürler olsun, bütün ekibimiz davaya inandı. 
     Sizleri de inandırmak istedik ve bunda da başarılı olduk. Teknik kadroya sonsuz teşekkür ediyorum. Hepsinden Allah razı olsun. Takımda çalışan bütün arkadaşlarıma teşekkür ediyorum. Birbirinden değerli, her biri milli kahraman olan ve bu ülkenin devamlı yüzünü güldüren, sizleri sokaklara döken tüm futbolculardan Allah razı olsun. Birlik ve beraberlik içinde olduğumuz sürece, Türk Bayrağı yüksekte olacak. Türk insanı, başı önde eğik gezmeyecek.'' 
     
     Ata Aksu korkuttu 

     A Milli Futbol Takımı'nın İstanbul'a gelmesi büyük bir coşkuyla karşılanırken, millileri karşılamak için Atatürk Havalimanı'na gelen Futbol Federasyonu Başkanvekili Ata Aksu ise fenalaşarak hastaneye kaldırıldı. 
     Florance Nightingale Hastanesi'ne kaldırılan Ata Aksu, ''Milli Takım kafilesini havalimanında beklerken, yüksek tansiyon nedeniyle fenalaştım. Havalimanı doktorları müdahale etti. Ancak tansiyonu düşüremedi. Daha sonra hastaneye kaldırdılar beni. Ben, milli takım kafilesinden bir gün önce yurda döndüm. Tabii 30 günün yorgunluğu var. Yüksek tansiyon ve aşırı stres de tansiyonumun nedeni oldu. Doktorlar tetkikler yaptılar. Durumum tetkiklerden sonra belli olacak'' diye konuştu. 
     

     
</TEXT>
</DOC>
