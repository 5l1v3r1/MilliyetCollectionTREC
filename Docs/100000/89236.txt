<DOC>
<DOCNO> 89236 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/11/son/soneko25.html </URL>
<DATE> 2002/06/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Toyota, Türkiye'de yatırımlarını artırıyor... 
</HEADLINE>
<TEXT>

     Toyota Türkiye Genel Müdürü ve CEO'su Koji Kobayashi, yeni bir modelin eklenmesiyle 2004 yılında 100 bin aracın üzerinde üretim yapmayı ve 1 milyar Euro'nun üzerinde ihracat geliri elde etmeyi planladıklarını bildirdi. 
     Koji Kobayashi, düzenlediği basın toplantısında yaptığı konuşmada, Toyota Türkiye'nin ihracata başladığı 18 Şubat'tan 10 Haziran tarihine kadar toplam 10 bin adet Corolla ihraç edildiğini açıkladı. Kobayashi, ''Üretim planımızdan sapmadan ve ihracatta herhangi bir sorun yaşamaksızın yolumuza devam etmekteyiz. Ürünlerimize, tüketiciden gelen talepler son derece olumlu'' dedi. 
     İhracat projesiyle birlikte Toyota Türkiye'de yeni bir dönemin başladığına dikkat çeken Kobayashi, ihracatın, üretim rakamlarını olumlu yönde etkilediğini söyledi. 
     Toyota Türkiye'nin 31 Mart 2003'te sona erecek 2002 mali yılında 47 bin araç üreteceğini ve bunun 40 bin adedini ihraç edileceğini bildiren Kobayashi, ençok ihracat yapacakları ülkelerin İrlanda, Polonya, Finlandiya, Rusya, İsrail, Macaristan, Slovenya ve Almanya olduğunu kaydetti. 
     Kobayashi, Türkiye'nin diğer otomotiv üreticilerinin de üretim üssü olduğunu vurgulayarak, geçen yıl ihraç edilen 190 bin araç sayısının bu yıl 370 bine ulaşmasını beklediklerini kaydetti. 
     ''Şubat ayından itibaren gerçekleşen toplam satışlar itibariyle Toyota Türkiye, üçüncü en büyük otomotiv ihracatçısıdır'' diyen Kobayashi, Japonya dışı Toyota fabrikaları arasında en yüksek kalitede üretimin Toyota Türkiye'de yapıldığını, bu kalite düzeyine çalışanlarının çabalarıyla ulaştıklarının altını çizdi. 
     
     750 MİLYON EURO'LUK YATIRIM 
     Koji Kobayashi, geleceğe yönelik hedeflerini de şöyle açıkladı 
     ''Yeni bir modelin daha eklenmesiyle birlikte 2004 yılında 100 binin üzerinde üretim yapmayı planlıyoruz ve 1 milyar Euro'nun üzerinde ihracat geliri elde edilmesini öngörüyoruz. Bu anlamda, bizi parlak bir gelecek beklemektedir. 2 yıl içerisinde yatırımlarımız da toplam 750 milyon Euro seviyesine ulaşacaktır. Üretimi ve ihracatı devam eden Corolla Sedan modeline, Ağustos ayından itibaren Station Wagon versiyonu da eklenecek. Devam eden Station Wagon ve gerçekleşecek olan üçüncü model yatırımlarıyla Toyota Türkiye daha genişlemek ve daha çok üretmek amacındadır.'' Mayıs ayı itibariyle çalışan sayılarının 1.200 kişi olduğunu, geçen yıl krize rağmen hiçbir çalışanlarını işten çıkarmadıklarını belirten Kobayashi, üretim planlarına paralel olarak çalışan sayılarının artacağını ve 2003 yılı itibariyle 2 bini geçeceğini kaydetti. 
     
     ''EKONOMİDE CİDDİ İYİLEŞME YAŞANACAK'' 
     Türkiye ekonomisine ilişkin görüşlerine de açıklayan Koji Kobayashi, Türkiye'nin istikrarı tesis etmeye çalıştığının ve bir geçiş döneminde olduğunun farkında olduklarını söyledi. 
     Kobayashi, ''Türkiye'nin bir kriz ortamında olmadığının, aksine bir iyileşme döneminde olduğunun farkındayız'' diye konuştu. 
     İstikrarın, temel ekonomik göstergeler üzerinde önemli olduğunu ifade eden Kobayashi, kur hareketlerinin büyük zıplamalar şeklinde olmaması gerektiğini, çünkü büyük zıplamaların risklerini dağıtmayı başaramamış firmalara çok büyük zarar verebileceğini kaydetti. 
     Kur hareketlerindeki istikrarın, Toyoto gibi firmalara tedarikçi olarak çalışan yerli sanayinin güçlenmesi açısından da önemli olduğunu vurgulayan Kobayashi, Türkiye'de enflasyon oranlarının düşme eğiliminde olduğunu, Mayıs ayı enflasyonunun beklenenin altında çıkmasının ekonomik programın yıl sonu enflasyon hedeflerini tuturacağını gösterdiğini kaydetti. 
     Çok uluslu şirketler için düşük enflasyon ortamının orta ve uzun vadeli planlarını yapmada önemli olduğunu vurgulayan Kobayashi, ''Günümüzde rekabet ortamı maliyet ve kalite üzerine kurulu. Kalitede rekabet firmalar arasında, fakat maliyette rekebetçilik ekonomik ortama bağımlı'' dedi. 
     Kobayashi, büyüme için oldukça umutlu olduğunu dile getirerek, şöyle konuştu 
     ''Bu yılın sonunda ekonomide ciddi bir iyileşme yaşamak süpriz olmayacak. Üretim ve ihracat yolunda Türk otomotiv sektörünün büyümeye büyük katkısı olacaktır. Ekonomik programa güvenimiz tamdır ve Türkiye'yi parlak bir geleceğin beklediğine yönelik güçlü bir inancımız vardır.'' Toyota Türkiye'nin temel prensibinin, Türk halkına üretim yoluyla katkıda bulunmak olduğunu söyleyen Kobayashi, bunu daha iyi ekonomik ortamda daha iyi gerçekleştireceklerini ifade etti. 
     





</TEXT>
</DOC>
