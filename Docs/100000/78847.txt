<DOC>
<DOCNO> 78847 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/17/son/sondun06.html </URL>
<DATE> 2002/04/17/ </DATE>
<TIME>  </TIME>
<AUTHOR>  </AUTHOR>
<HEADLINE>
11 Eylül'de imdat telefonuna 57 bin kişi başvuru yapmış 
</HEADLINE>
<TEXT>

     New York'taki Dünya Ticaret Merkezi DTM İkiz Kuleleri'ne 11 Eylül terör saldırılarında ilk uçağın çarpmasıyla başlayan olaylar sırasında, 911 no'lu imdat telefonuna ilk 24 saatte 57 bin başvuru yapıldığı ortaya çıktı. 
     İlk 18 dakika içinde ise 911'in 3000 kez arandığı açıklandı. 
     911'i arayanların, kulelerde mahsur kalan kişilerle onlara yardım 
     edilmesini isteyen yakınları olduğu bildiriliyor. 
     New York polis müdürlüğünde düzenlenen törenle olay günü 911 no'lu imdat telefonu santralında görev alan yaklaşık 200 operatöre başarılı çalışmalarından dolayı takdirname verildi. 
     New York polis müdürü Raylond Kelly, ''görevlilerin kahramanca çalıştıklarını'' belirtirken, diğer konuşmacılar, ''santral görevlilerinin yaptıkları işin normal görevlerinin çok ötesinde olduğuna'' dikkat çektiler. 
     
     100. kattaki adamın sözleri 
     Polis müdür yardımcısı Charles Dowd, imdat çağrılarının çoğunluğunun binalarda mahsur kalanlardan geldiğini, ancak kendilerine yardım yapılamadığını üzüntü içinde anlattı. 
     Olay günüyle ilgili anılarını anlatan görevlilerden Russel Alston ise DTM'nin 100. katında mahsur kalan bir kişinin kendisini aradığını ve ailesine telefon ederek iyi olduğunu söylemesi için yalvardığını bildirdi. 
     Alston, bu kişinin, ''lütfen ailemi arayın ve onlara her şeyin yolunda olduğunu söyleyin. Ben iyiyim ve onların gelip beni almalarını bekliyorum'' dediğini söyledi. ''Ona bu konuda söz verdim'' diyen Alston, kısa süre sonra kulelerin çöktüğünü ve söz verdiği halde adamın ailesini hiçbir zaman arayamadığını itiraf etti. 
     Thwana Glass adlı görevliyi arayan bir kişinin ise ''karım 106. 
     katta mahsur kaldı. Lütfen onu oradan çıkartın. Lütfen, lütfen'' diye yalvardığı bildirildi. Louis Johnson adlı görevli ise ikinci kulenin de yıkılmasından sonra bir polis ekibinin kendisini arayarak, ''santral, burası 10-26. Ticaret Merkezi artık yok'' anonsu yaptığını ve kendisi için en acı şeyin bu olduğunu ifade etti. 
     





</TEXT>
</DOC>
