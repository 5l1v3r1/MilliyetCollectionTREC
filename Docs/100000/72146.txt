<DOC>
<DOCNO> 72146 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/12/son/sondun21.html </URL>
<DATE> 2002/03/12/ </DATE>
<TIME>  </TIME>
<AUTHOR>  </AUTHOR>
<HEADLINE>
İsraillilerin yüzde 46'sı Filistinliler sürülsün diyor 
</HEADLINE>
<TEXT>

     İsrail'de, Filistinlilerin ve İsrailli Arapların sürgün edilmesi ile Filistin sorununa çözüm bulunmasını savunan politikaya destek artıyor. 
     Dün akşam Tel Aviv'de sağ kesim tarafından yapılan ve ''ABD baskısıyla Filistinlilere taviz verdiği'' gerekçesiyle Başbakan Ariel Şaron'un protesto edildiği mitingde bu politikaya açıkça destek verildi. 
     Yaklaşık 50 bin kişinin katıldığı mitingde Şaron'u eleştiren sloganların yanı sıra sık sık ''Filistinliler sürülsün'' sloganları atıldı. 
     Jaffa Merkezi tarafından yapılan yıllık kamuoyu yoklaması da Filistin sorununun çözümünü Filistinlilerin sürülmesinde bulan İsraillilerin sayısının arttığını gösterdi. 
     Yoklama sonucuna göre, İsraillilerin yüzde 46'sı Filistinlilerin sürgün edilmesini destekliyor. 1991'de, 1. intifada sırasında bu oranın yüzde 38 olduğu belirtildi. 
     
     "İsrailli Araplar da sürülmeli" 
     Sadece Filistinlilerin değil İsrailli Arapların da sürülmesini savunan İsraillilerin sayısında da artış olduğu saptandı. 
     Aynı yoklamaya göre, İsraillilerin yüzde 31'i İsrailli Arapların da sürgün edilmesi gerektiğine inanıyor. 1991'de ise bu oran yüzde 24 idi. İsraillilerin yüzde 60'ı da ''Arapların ülkeyi terk etmesi cesaretlendirilmeli'' dedi. 
     Yoklama, İsraillilerin yüzde 61'inin, sayıları 1 milyonu bulan ve İsrail vatandaşı olan Arapları güvenlik tehdidi olarak gördüklerini ortaya koydu. 
     Filistinlilerin ve İsrailli Arapların başka Arap ülkelerine sürülmesi İsrail'in kuruluşundan beri üzerinde durulan ve aşırı sağ kesim tarafından sürekli olarak gündeme getirilen bir alternatif. Son dönemde, koalisyondaki aşırı sağcı bakanlar bir kampanya başlatarak sürgün politikasını yeniden gündeme taşıdılar. 
     






</TEXT>
</DOC>
