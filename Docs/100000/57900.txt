<DOC>
<DOCNO> 57900 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/19/yazar/temelkuran.html </URL>
<DATE> 2001/12/19/ </DATE>
<TIME>  </TIME>
<AUTHOR> Ece TEMELKURAN  </AUTHOR>
<HEADLINE>
Kasaba otellerinde... 
</HEADLINE>
<TEXT>

     Belki de oralardan hep gitmek istemiş, beceremeyince gitmekte olanlara tanıklık etmekle teselli bulmaya karar vermiş adamlar yapmıştır bütün kasaba otellerini. Her şeyin olduğu yere yapıştığı, kök saldığı, köklerinde boğulduğu kasabalarda nafile bir köksüzlük rüyasıdır o oteller. Çekip gitme arzusunun en fazla mezar taşı olmayı becerebilen... 
     Daha baştan küsmüştür hayata hepsi. Çünkü konukları hep kazara, hep mecburiyetten. Sevildiği için değil de adam yokluğundan gitme oyununa dahil olmuş çocuklar gibidir yüzleri bu sebepten şüpheci ve sinirli. 
     Bozlaşmış perdeleri, her nasılsa hep yetmişlerden kalma mobilyası, gelmeyenleri bekleye bekleye kuruyup gitmiş küçük sabunları, birbirinin eşi olmayan deri katili havluları, sigara yanıklarının vakanüvisi komodinleri, hiçbir hizmetten kaçınmayan müessesenin ikramı naylon terlikleri ... Sevenler, sırf bu kadar öksüz, bu kadar umutsuz olduğu için sever kasaba otellerini. Öksüzlük, köksüzlük hiç değise bir geceliğine hesapsız bir kucaktır çünkü. Aldırmaz bir annenin serin, özgürleştiren, şefkat göstermeden kabul eden kucağı gibi... 
     Büyük, lüks oteller abartır sizi. Kim olduğunuzu hiç unutturmaz size. Ne kadar mühim bir şahsiyet olduğunuzu tekrar edip durur odaları, ekmeğini dalkavukluktan çıkaran biri gibi. O kadar el üstünde tutarlar ki sizi, bir gecede şımarık olup çıkar kişi. Müstehcen bir ruh okşamayla sanki günahkar yapar sizi o odalar, içinizi gıdıklar 
     "Hak ediyorsun bunu. Şımar Şımar " 
     Kasaba otelleri yüz vermez insana o kadar. Ne kadarsan o kadar Hiç yüz göz olmaz banyosu, emniyetlerle sarıp sarmalamaz kapısı penceresi. Gevşetesi falan yoktur, düpedüz meymenetsizdir yüzünüze çarptığı cümlesi 
     "Kalacaksan kal. Sabaha da uzun etme, git nereye gideceksen " 
     O bakımdan kendini pek de önemsemeyen çocukların merakıdır kasaba otelleri şımartılınca kaçıp saklanacak kadar korkanların... Hikayeler içine düşmenin kıymetini bilecekleri için, ancak onlar gülümser tam kapanmayan kapılardan sesten hikayeler sızarken. 
     Florasanlı lobileri de hiç haz etmez sizden. Hep de aynı zaman boşluğuna demir atmış aynı adamlar oturur o lobilerde. Kolay gibi görünebilir bilmeyenlere ama, ne zahmetli iştir kaybolmak ilişip onların eteklerine sigara içen, televizyondaki "Yurttan Sesler"e bakakalmış biri olabilmek... "Bi’ çay" dediğinde sesinin sırıtmaması için doğru kişiliksizliği tutturabilmek ne zordur aslında... "Dışarıdan" geldiğin için de ne yapsan, sonunda anlaşılmamış bir şaka gibi kalırsın orta yerde. 
     İşte bu yüzden sükseli ve "hepsi renkli" bir filmde rol kapmak için çırpınanlar kapağı atmaya çalışırken büyük otellere okuna okuna yaprakları dağılmış bir fotoromanın sessiz sedasız başrolünü isteyenler seve seve yetineceklerdir kasaba otelleriyle. Bakma Fotoroman buruktur ama sonu hep iyi biter nasılsa. Üstelik, o lobilerin o demode televizyonlarında mutlaka çıkar nicedir unuttuğun bir şarkı değer kalbine... 
     
     







İyi yönetilmek.. 


Kas Derneği... 


Afganistan'a milli ordu ve Türk askeri 


Üniversiteleri ne de çok seviyorlarmış 


IMF’nin kamu bankaları operasyonu kimleri zengin etti 


Aynı anda iki kişiyle yaşanan aşk mı 


Ne kadar yaklaştık 


Eylem yapacaklar 


Televizyon defterinden... 


21. yüzyılın bayramları nasıl olmalı 


Kasaba otellerinde... 


Çorapçı olduk 


</TEXT>
</DOC>
