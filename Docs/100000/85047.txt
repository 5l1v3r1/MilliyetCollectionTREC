<DOC>
<DOCNO> 85047 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/20/son/sondun31.html </URL>
<DATE> 2002/05/20/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD'de 11 Eylül ile ilgili spekülasyonlar devam ediyor 
</HEADLINE>
<TEXT>

     Wall Street Journal gazetesi, FBI'ın 11 Eylül saldırılarından bir hafta önce, Amerikan federal havacılık ajansını FAA , Zacharias Musavi'nin terör suçlamasıyla tutuklandığı ve sadece Boeing-747 yolcu uçaklarıyla ilgilendiği konusunda uyardığı, ancak FAA'nın havayolu şirketlerine, olası terörist saldırılar ve güvenlik önlemlerinin artırılması konusunda bilgi vermediğinin ortaya çıktığını yazdı. 
     Gazete, birinci sayfadan verdiği haberde, yetkililerin, ''o tarihte FAA'nın elinde harekete geçmek için yeterli bilgi bulunmadığı'' görüşünü savunduklarını bildirdi. Gazete, Musavi'nin, daha önce hiçbir pilotluk tecrübesi olmamasına karşın, bir havacılık okuluna, kendisine Boeing-747 kullanmayı öğretmeleri için peşin ödeme yaptığını da açıkladı. 
     Musavi 11 Eylül saldırılarından önce, göçmen yasasına muhalefetle suçlanarak gözaltına alınmıştı. 20. terörist olduğundan şüphelenilen Musavi'nin bu gerekçeyle 19 teröristin öldüğü 11 Eylül saldırılarına katılamadığı bildiriliyor. 
     Konuyla ilgili olarak gazeteye bilgi veren bir yetkili, ''o tarihte Musavi'nin uçak kaçırmayı planladığının düşünüldüğünü'' söyledi. 
     FBI tarafından verilen bilgiye rağmen FAA'nın havayolu şirketlerini neden uyarmama yolunu seçtiği konusunda henüz resmi bir açıklama yapılmadı. Bununla birlikte konunun Amerikan Kongresi tarafından araştırıldığı bildiriliyor. 
     Amerikan kamuoyunda, 11 Eylül öncesinde değişik kaynaklar tarafından toplanan bilgilerin bir araya getirilerek değerlendirilmesi halinde saldırıların önlenip önlenemeyeceği tartışılıyor. 
     





</TEXT>
</DOC>
