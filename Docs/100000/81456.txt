<DOC>
<DOCNO> 81456 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/01/son/sondun31.html </URL>
<DATE> 2002/05/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Almanya'da aşırı sağcıların yürüyüşünde olaylar çıktı 
</HEADLINE>
<TEXT>

     Almanya'nın çeşitli kentlerinde yürüyüş düzenleyen aşırı sağcı Almanya'nın Milliyetçi Demokratik Partisi NPD taraftarlarıyla polis arasında olaylar çıktı. 
     5 bin 500 polisin görev yaptığı Frankfurt kentinde, aşırı 
     sağcılarla polis arasında çıkan çatışmada 3 göstericinin gözaltına alındığı, yaklaşık 2 bin kişinin de aşırı sağcılara karşı gösteri düzenlediği bildirildi. Göttingen kentinde de yaklaşık 2000 kişinin, 200 aşırı sağcının düzenlediği yürüyüşü protesto ettiği, bu arada çıkan olaylarda çok sayıda göstericinin gözaltına alındığı belirtildi. Başkent Berlin'de ise yaklaşık 800 aşırı sağcının düzenlediği yürüyüşü protesto amacıyla toplanan karşıt göstericileri engellemeye çalışan polisle göstericiler arasında itişmeler oldu. Dresden kentinde yaklaşık 10 bin, Fürth kentinde de yaklaşık 3 bin kişinin, NPD yürüyüşlerini protesto amacıyla gösteri düzenlediği kaydedildi. Mannheim ve Ludwigshafen kentlerinde de NPD yürüyüşlerini protesto amacıyla binlerce kişinin sokaklara döküldüğü bildirildi. 
     





</TEXT>
</DOC>
