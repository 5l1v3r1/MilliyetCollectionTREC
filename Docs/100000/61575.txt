<DOC>
<DOCNO> 61575 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/10/son/sondun19.html </URL>
<DATE> 2002/01/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Atina, dijital haritalardan rahatsız... 
</HEADLINE>
<TEXT>

     Atina, ABD Haritacılık ve Görüntüleme Ajansı NIMA tarafından hazırlanan ve NATO tarafından kullanılan dijital haritalarda Yunanistan ile Türkiye arasında deniz sınırlarına yer verilmemiş olmasına itirazlarını sürdüreceğini açıkladı. 
     Yunanistan Hükümet Sözcü Vekili Tilemahos Hitiris, yaptığı basın toplantısında, Atina'nın eskiden kullanılan, Türk-Yunan deniz sınırlarının yer aldığı geleneksel haritaların esas alınmasında ısrarlı olduğunu belirtti. 
     Yunanistan Başbakanı Kostas Simitis'in bugün ABD Başkanı George Bush ve diğer Amerikalı yetkililerle yapacağı görüşmelerde bu konuyu gündeme getireceğini kaydeden Hitiris, Atina'nın bu konuda NATO üyesi ülkelerin büyükelçileriyle de görüşeceğini kaydetti. Hitiris, ayrıca Yunanistan'ın sınırlarının haritalarca belirlenmediğine de dikkati çekti. 
     Simitis'in Washington ziyaretine de değinen Hitiris, ''Bu görüşmeler, Yunanistan ile ABD arasındaki ilişkileri daha da güçlendirecektir'' dedi. 
     Bu arada Yunanistan Dışişleri Bakan Yardımcısı Tassos Yanicis, Yunan ilgili makamlarının dijital haritaların hazırlanmasında NIMA ile işbirliği yapmadığını söyledi. 
     Yanicis, Yunanistan parlamentosunda Komünist Partisi Milletvekili Orestis Kolozoff'un sorusuna verdiği yanıtta, Atina'nın, haritaların hazırlanması konusunun ilk gündeme geldiği 2001 yılının Haziran ayında bu konuda duyduğu endişeyi dile getirdiğini belirtti. 
     Bu haritaların dağıtılmadığını ve kabul edilmediğini savunan Yanicis, bu haritaların NATO'ya da gelmemesi ve dağıtılmaması gerektiğini öne sürdü. 
     ABD Dışişleri Bakanlığı, Aralık ayında yaptığı açıklamada, NIMA'nın dijital haritaları Yunanistan ve Türkiye'deki ilgili makamlarla ortak hazırladığını ve haritaların NATO üyelerine sunulduğunu açıklamıştı. 
     






</TEXT>
</DOC>
