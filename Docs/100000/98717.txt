<DOC>
<DOCNO> 98717 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/29/son/sontur24.html </URL>
<DATE> 2002/07/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Cem ''Yeni Türkiye, AB yasalarını ve erken seçimi destekliyor'' 
</HEADLINE>
<TEXT>

     Yeni Türkiye Partisi YTP Genel Başkanı İsmail Cem, Avrupa Birliği AB uyum yasalarını ve erken seçimi tümüyle desteklediklerini söyledi. 
     Cem, YTP'nin grup toplantısında yaptığı konuşmada, partinin kurulmasından bu yana bir hafta geçtiğini, ancak bir yıl gibi yoğun bir dönem yaşadıklarını kaydetti. Cem, şöyle konuştu 
     ''Yeni Türkiye erken seçimi tümüyle desteklemektedir. Ve erken seçimin Türkiye'nin içinde bulunduğu bu sıkışıklıktan, bu bunalımdan tek çıkışı olarak görmektedir. Biz grubumuzla erken seçimi destekliyoruz.'' ''Türkiye'yi yöneten bu koalisyon Türkiye'yi yönetemiyor'' diyen Cem, koalisyon hükümetinin üç ortağı arasında en hayati konularda anlaşmazlıklar yaşandığını, ''büyük ortak MHP ile küçük ortak ANAP'ın sürekli birbirini suçlar hale geldiğini'' ifade etti. Cem, ''Ortanca ortağın ise ne söylediği anlaşılmıyor'' dedi. 
     İsmail Cem, MHP'nin Devlet Bakanı Kemal Derviş'e ''savaş açtığını'' savunarak, AB konusunda da ortaklar arasında anlaşmazlık yaşandığını kaydetti. ''Sonuç olarak Türkiye yönetilemiyor'' diyen Cem, Türkiye'nin yönetilmeye, ciddiyete ve sorumluluğa ihtiyacı bulunduğunu söyledi. 
     
     AB DÜZENLEMELERİ 

     Siyasette ''çok çirkin buldukları'' bazı tavırlardan yakınan Cem, ''söylenen bazı sözlerin çarpıtılarak basına yansıtıldığını'' savundu. Cem, şunları kaydetti 
     ''Yeni Türkiye AB uyum yasalarını, gündemde olan ve gündeme gelecek yasaları tümüyle desteklemektedir. İki konuda önerimiz var ama bunlar ön koşul değildir. Kabul edilir, paylaşılırsa halkımızın menfaatinedir. Paylaşılmazsa yine destekliyoruz.'' Cem, ana dilde yayın ve öğrenim konusunda, bunların bazıları tarafından istismar edilmesi endişesini taşıdıklarını, bu tür istismarlara karşı bazı düzenlemeler yapılmasını önerdiklerini söyledi. 
     ''Yeni Türkiye AB'nin öncüsüdür. Bu anlayışa sahip çıkmaktadır'' diyen Cem, YTP'li milletvekillerinin ve Genel Başkanı'nın AB konusunda en büyük başarıya imza attıklarını söyledi. İsmail Cem, kendisinin Dışişleri Bakanı olduğu dönemde yaşanan Helsinki sürecinde Türkiye'nin AB ile müzakere aşamasına geldiğini belirterek, Türkiye'nin bu süreci başlatacağından kuşku duymadığını söyledi. 
     Cem, AB'yi ''bir çağı yakalama süreci'' olarak gördüklerini de belirterek, kendilerinin bu sürecin öncüsü, savunucusu ve gerçekleştiricisi olacaklarını kaydetti. 
     Cem, Türkiye'nin özellikle ekonomide yeni hedeflere ihtiyacı olduğunu belirterek, ''Girişimi bir vergi matrahı olarak görmeyeceğiz'' dedi. 
     Cem, YTP Grup toplantısında yaptığı konuşmada, Türkiye'nin temel sorununun üretimsizlik, işsizlik ve eşitsizlik olduğunu belirterek, bu sorunları çözmek için yola çıktıklarını kaydetti. Cem, şöyle konuştu 
     ''Yeni Türkiye bütün her şeyin üzerinde insanı görmektedir. Ekonomi insan için vardır. Ve biz Yeni Türkiye, verime, emeğe karşı destek çıkmaktayız. Bizim yatırımı, yatırımcıyı sonuna kadar destekleyişimiz öyle, ama, ancak ile sınırlanmış bir yaklaşım değildir. Sonuna kadar desteğiz. İstihdam yaratan, dünya ile yarışan girişimin sonuna kadar desteğiyiz.'' İsmail Cem, Türkiye'de yatırımcıya verilecek desteğin diğer ülkelerin gerisinde kalmayacağını belirterek, ''Türkiyemizde girişimi, sanayiciyi, esnafı tüccarı bir vergi matrahı olarak görmeyeceğiz'' dedi. Üreten ve üretime katkı getiren insanı, öncelikle bir ''üretim faktörü'' olarak göreceklerini anlatan Cem, bu konudaki desteğin sonuna kadar sağlanacağını, tek koşulun ''işçi haklarına saygı'' olduğunu kaydetti. 
     Cem, ''Türkiye'nin yeni hedeflere ihtiyacı var. Özellikle ekonomide'' diyerek, 1980'li yıllarda öncü sektör olarak alınan tekstil ve turizmin çok başarılı olduğunu kaydetti. 
     
     VAROŞ EDEBİYATI YOK 

     Milletvekillerinden seçim bölgelerinde halkı dinlemelerini, onların düşüncesini almalarını isteyen Cem, Yeni Türkiye Partisi'nin de halka anlatılmasını istedi. Cem, büyük kentlerde, dar gelirli insanların yoğunlaştığı semtlere öncelik verilmesini isteyerek, şunları kaydetti 
     ''Yeni Türkiye'nin Türkiye'ye bakış açısında varoş, gecekondu, mutsuz yığınlar olmayacak. Bizim söylemimizde bu tarifler yok. O dar gelirli insanlarımızın kentlerin çevresinde yoğunlaştığı yerleşim alanları üretimsizliğin en ağırını yaşayan insanımızdır. 
     O bölgelerdeki insanımız, eşitsizliğin en ağırını yaşayan insanımızdır. Onlar bizim öncelikle hassasiyetimizdir. Bizim gözümüzde onlar, asla ve asla istismar edilecek, seçim zamanı oya tahvil edilecek insanlar değildir. Bizim gözümüzde o insanlar kendi dinamizmini kentlere taşımış, kendisini kanıtlamak isteyen, kendi katkısını Türkiyemize getirmek isteyen insanlarımızdır.'' Cem, bu bölgelerdeki insanların ''tepkili, öfke oyları'' şeklinde görülerek istismar edildiğini ve seçimde oy alınmak istendiğini söyledi. 
     





</TEXT>
</DOC>
