<DOC>
<DOCNO> 55671 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/05/son/soneko11.html </URL>
<DATE> 2001/12/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Rusya, petrol ihracatını kısıtlama kararı aldı, OPEC memnun... 
</HEADLINE>
<TEXT>

     Rusya, günlük petrol ihracatını 150 bin varil kısıtlama kararı aldı. 
     Hükümetin aldığı karar, 1 Ocak'tan itibaren uygulanacak. 
     Karar, Başbakan Mihail Kasyanov'un, ülkenin önde gelen petrol firmalarının başkanları ile bu sabah yaptığı toplantının ardından alındı. 
     OPEC üyesi olmayan Rusya, bu teşkilatın, dünya petrol fiyatlarının düşüşünü engellemek amacıyla üretimde istediği kısıtlamalara zayıf bir yanıt vermişti. 
     Rusya, üretimini günlük 30 bin varil düşüreceğini açıklamış, sonra da bu miktarı 50 bin'e çıkarmıştı. Ancak bu miktar OPEC tarafından yetersiz bulunmuştu. 
     
     OPEC memnun... 

     Rusya'nın petrol ihracatında günlük 150 bin varil azaltma kararı, OPEC'i tatmin etti. 
     OPEC sözcüsü Abdurrahman el Harigi, Viyana'da İnterfaks'a yaptığı açıklamada, Rusya'nın indiriminin ayda 600 bin tona karşılık geldiğini, bu kararı büyük bir memnuniyetle karşıladıklarını belirtti. 
     Harigi, ''Rusya'ya, bize destek verdiği, işbirliği yaptığı için teşekkür ediyoruz'' dedi. 
     Rusya Enerji Bakan Yardımcısı İvan Matlaşov ise bugün yaptığı açıklamada, OPEC ile ''kartel anlaşmaları imzalamayacaklarını'', buna karşın OPEC'in, petrolün varil fiyatını 22-28 dolarda tutma çabalarına destek vereceklerini belirtti. 
     






</TEXT>
</DOC>
