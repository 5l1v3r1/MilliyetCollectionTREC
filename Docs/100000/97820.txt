<DOC>
<DOCNO> 97820 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/25/ekonomi/eko02.html </URL>
<DATE> 2002/07/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Borsalar serbest düşüşte 
</HEADLINE>
<TEXT>

ABD’den gelen olumsuz haberlerin etkisi ile gerileyen Asya ve Avrupa borsalarının dört günlük değer kaybı yüzde 10’un üzerine çıktı. Analistler, Yatırımcı yılan görmüş tavşan gibi kaçıyor’ diyor 
     EKONOMİ SERVİSİ 

     Dünya borsalarında 15 Mayıs’ta başlayan düşüş giderek yerini paniğe bırakıyor. Ardı arkası kesilmeyen şirket skandallarının, yatırımcıları güvensizliğe sokması nedeniyle başlayan düşüşün ne zaman sona ereceği ise merak konusu. 
     ABD’den gelen olumsuz haberlerin yanı sıra Siemens, Akzo Nobel, Axa ve ABB’nin öncülüğünde düşen Avrupa borsaları dün ardı ardına dördüncü düşüş gününü yaşadı. Asya ve Avrupa’daki menkul kıymet borsalarında dört günlük ortalama kayıp yüzde 15’e yaklaştı. Münich’den bir borsacı, "Yatırımcılar yılanla karşılaşmış tavşan gibiler, şu anda kimse tek bir euro’sunu bile piyasaya yatırmak istemiyor" dedi. 
     
     İMKB de yüzde 4.1 düştü 
     Dün güne büyük düşüşlerle başlayan Avrupa borsaları kapanışa doğru ABD borsalarında yaşanan yükselişin etkisiyle bir ölçüde toparlandı. Bir ara yüzde 6.5’e kadar gerileyen Alman Borsası günü yüzde 3.51’ik yükselişle kapattı. Diğer önemli borsalar ise değer kayıpları telafi edemedi. 
     Bir ara yüzde 6 gerileyen Londra FTSE endeksi günü yüzde 2.1 gerileyerek kapatırken, Ağustos 1996’daki seviyesine indi. Paris CAC endeksi de yüzde 1.5’lik kayıpla 1998 seviyesine geriledi. Amsterdam yüzde 3.71, Milan yüzde 4.06, Stockholm 4.54 Viyana 4.71, İsviçre Borsası da yüzde 0.45 değer kaybetti. 
     Dünya borsalarında yaşanan düşüşler ve içeride devam eden siyasi belirsizlik İMKB’de de satışları beraberinde getirdi. Hisse senetleri dün yüzde 4.13 değer kaybederken, endeks 9.714’e geriledi. 
     
     ABD’li TV patronu gözaltında 
     Bu arada ABD’nin altıncı büyük kablo TV şirketinin kurucusu ve iki oğlu ile şirketin iki yöneticisi banka ve muhasebe kayıtlarında usulsüzlük suçlamasıyla dün gözaltına alındılar. 
     Adelphia Communications’ın kurucusu ve Yönetim Kurulu eski Başkanı 77 yaşındaki John Rigas ile iki oğlunun güvenlik, banka ve elektronik posta hesaplarında yolsuzluk suçlamasıyla gözaltına alındıkları, suçlu bulunmaları halinde 95 yıl hapis ve milyonlarca dolar para cezasına çarptırılabilecekleri belirtiliyor. Diğer iki üst düzey yöneticisi de tutuklanan şirket geçen ay iflasını ilan ettikten sonra Amerikan Sermaye Piyasası Kurumu’nun SEC incelemesine alınmıştı. 
     
ABD borsasına şirket dopingi      ABD’nin önde gelen bankalarından J.P. Morgan Chase’in Enron skandalı ile bir ilişkisinin olmadığı yönünde yaptığı açıklama ve ilaç üreticisi Merck’in 10 milyar dolarlık kendi hissesini satın alması dün Dow Jones ve Nasdaq’ı yükseltti. 
     Yatırımcılar gelen bu iyi haberlerle alım pozisyonuna geçti. Böylece endüstri hisseleri endeksi Dow Jones dün günü 500 puanlık artışla 8 bin puanın üzerinde kapattı ve yüzde 6,3 yükseldi. Teknoloji hisseleri endeksi Nasdaq da yüzde 5 arttı. 
     
     Bush’tan müdahale sinyali 
     Bu arada ABD Başkanı George W. Bush tarafından yapılan açıklamada ekonominin daha da kötüye gitmesi ve borsadaki düşüşün devam etmesi durumunda daha sert önlemler alınacağı belirtildi. Bush, bütçe direktörü aracılığı ile yaptığı açıklamada bu önlemlerin neler olabileceği konusunda ise bir ipucu vermedi. 
     



 EKONOMİ 





















</TEXT>
</DOC>
