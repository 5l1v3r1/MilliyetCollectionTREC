<DOC>
<DOCNO> 90394 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/17/son/sontur19.html </URL>
<DATE> 2002/06/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Şehit ailelerinden Financial Times Türkiye temsilcisine dava.. 
</HEADLINE>
<TEXT>

     İzmir ve Manisa Şehit Aileleri Dernekleri ile Türk Dünyası Kültür ve İnsan Hakları Derneği yetkilileri , Financial Times Gazetesi'nde, Türkiye Temsilcisi Leyla Boulton'un imzasını taşıyan bir yazıda ''Atatürk'e hakaret edildiği ve devletin bölünmez bütünlüğü aleyhine propaganda yapıldığı'' gerekçesiyle İstanbul DGM Savcılığı ve Küçükçekmece Başsavcılığı'na suç duyurusunda bulunacaklarını açıkladı. 
     İzmir Şehit Aileleri İnsan Hakları ve Yardımlaşma Derneği Başkanı Yavuz Alphan, Manisa Yurt Savunması Gazileri ve Şehit Aileleri Dayanışma ve İnsan Hakları Derneği Başkanı Dilaver Girgin ile Türk Dünyası Kültür ve İnsan Hakları Derneği Başkanı Celal Öcal, bir basın toplantısı düzenledi. Toplantıda, İngiliz Financial Times Gazetesi'nin 12 Kasım 2000 tarihli sayısında, Ankara Temsilcisi Leyla Boulton imzasıyla ''Bize bir çatı verin'' başlıklı bir yazı yer aldığı, sözkonusu yazıda Atatürk'e hakaret edildiği, bölge farkı gözetilerek insanların kin ve düşmanlığa tahrik edildiği ve terör örgütü PKK'nın propagandasının yapıldığı belirtildi. 
     Alphan, Girgin ve Öcal, gazetenin birinci sayfasında Atatürk'e benzemeyen, üzgün yüz ifadeli bir karikatürün altına, tezat oluşturacak şekilde ''Ne Mutlu Türküm Diyene'' yazıldığını kaydettiler. Haberde ise Atatürk'ten ''Askerden dönme devlet başkanı'' diye bahsedildiği, ''Ne mutlu Türküm diyene sözüyle, tek resmi dil ve kimliği içeren üniter bir devlet kurmaya yöneldi ve bu devlet, Kürt isimlerin yasaklanmasına kadar giden saldırgan asimilasyon politikaları izledi'' ifadelerinin yer aldığı bildirildi. 
     Dernek başkanları, gazetede yer alan yazılara dayanarak, Leyla Boulton hakkında, ''Halkı sınıf, ırk, din, mezhep veya bölge farklılığı gözeterek kin ve düşmanlığa açıkça tahrik ettiği, devletin bölünmez bütünlüğü aleyhine propaganda yaptığı'' iddiasıyla İstanbul DGM Başsavcılığı'na, ''Atatürk'ün hatırasına, eserlerine ve O'nu ifade eden varlıklara yönelik tecavüz yapıldığı'' iddiasıyla da Küçükçekmece Cumhuriyet Başsavcılığı'na suç duyurusunda bulunacaklarını belirttiler. 
     





</TEXT>
</DOC>
