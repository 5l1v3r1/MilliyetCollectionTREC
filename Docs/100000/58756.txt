<DOC>
<DOCNO> 58756 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/24/son/sonspo05.html </URL>
<DATE> 2001/12/24/ </DATE>
<TIME>  </TIME>
<AUTHOR>  </AUTHOR>
<HEADLINE>
İlhan Mansız "Tam havaya girmişken bu tatil iyi olmadı..." 
</HEADLINE>
<TEXT>

     Beşiktaş'ın golcü futbolcusu İlhan Mansız, herkesin kendilerinden ümidi kestiği, ''Artık şampiyon olamazlar'' dediği bir dönemde bile, inançlı olduklarını ve aldıkları seri galibiyetlerle, bunu da kanıtladıklarını söyledi. 
     İlhan Mansız, internetteki ''www.ilhanmansiz.org'' adresli sitesinde yaptığı açıklamada, şanssız yenilgiler aldıkları dönemler olduğunu hatırlatarak, ''Bu zamanlarda bile yöneticisinden teknik heyetine, futbolcusundan malzemecisine kadar, hiçbirşeyin bitmediğinin farkındaydık. Nitekim yakaladığımız galibiyet serisi ile, bunu dosta düşmana kanıtladık'' diye konuştu. 
     
     "Tatil iyi olmadı" 
     Her futbolcunun tatili çok sevdiğini anlatan İlhan Mansız, ancak bu kez devre arası tatilinin, kendilerini sevindirmediğini kaydetti. 
     İlhan Mansız, tatilin hızlarını keseceğini kaydederek, şunları söyledi 
     ''Havaya girmişken ve form grafiğimiz en üst düzeydeyken gelen bu yılbaşı tatili umarım bizi olumsuz yönde etkilemez. Ben tatil için Almanya'ya gideceğim. Eski arkadaşlarımla hasret gidereceğim ve biraz olsun kafamı dinleyeceğim'' dedi. 
     
     "Gaziantepspor maçında gergindim" 
     Gaziantepspor maçına da değinen golcü futbolcu, ''Bu maç benim için ayrı bir önem taşıyordu. Üç maçtır bir türlü gol atamıyordum. 
     Üzerimde bir şansızlık vardı. Gaziantep maçına bu şansızlığı yenmek için çıktım. Bu yüzden biraz gergindim'' şeklinde konuştu. 
     İlhan Mansız, Gaziantepspor maçında zaman zaman agresif hareketler içinde bulunduğunu belirterek, ''Buna rağmen hakemin bana gösterdiği sarı kartta haksız olduğunu düşünüyorum. Gole olan hasretimi bu maçla birlikte sonlandırdığım için çok mutluyum. Gerek maçtan önce gerekse maç esnasında taraftarlarımızın bana olan desteği ve sonsuz güveni için de ayrıca teşekkür ediyorum'' ifadelerini kullandı. 
     
     Bir çuval incir... 
     Bir grup taraftarın Gaziantepspor maçında sahaya girmesini doğru bulmadığını vurgulayan İlhan mansız, sözlerini şöyle sürdürdü 
     ''Bir gurup taraftar az kalsın Bir çuval inciri berbat ediyordu . 
     Her ne sebeble olursa olsun taraftar sahaya girmemeli. Hele hele hakeme saldırma girişiminde bulunmamalı. Bu takıma ve kulübe büyük zara verir. Nitekim bu olay nedeniyle büyük bir ihtimalle ceza yiyeceğiz. Keşke bu tür bir olayı yaşamasaydım. Umarım bundan sonra daha benzeri olayları yaşamayız.'' İlhan Mansız, son olarak geçtiğimiz hafta geçirdiği trafik kazası sonucu ölen Denizlisporlu Doğan Seyfi'ye değinerek, '' Çok genç yaşta aramızdan ayrılan Doğan Seyfi'ye Allah'tan rahmet, yakınlarına da başsağlığı dilerim'' diyerek sözlerini tamamladı. 
     






</TEXT>
</DOC>
