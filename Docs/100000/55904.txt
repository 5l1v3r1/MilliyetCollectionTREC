<DOC>
<DOCNO> 55904 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/06/son/sontur16.html </URL>
<DATE> 2001/12/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Türk Telekom personel azaltmaya karar verdi 
</HEADLINE>
<TEXT>

     Türk Telekom Genel Müdürü İbrahim Hakkı Alptürk, emekliliğe teşvik uygulaması kapsamında, 1200 kişinin kurumdan emekli edildiğini, yaklaşık 5 bin 700 kişinin de 3 ay içerisinde emekliye ayrılacağını bildirdi. 
     Alptürk, yaptığı yazılı açıklamada, hükümetin, 2002 yılı için belirlediği ''faiz dışı fazla hedefine'' ulaşılmasını sağlamak üzere aldığı tasarruf tedbirleri arasında bulunan emekliliğe teşvik uygulaması kapsamında, Türk Telekom'da bir çalışma başlatıldığını belirtti. 
     Açıklamasında, 23 Mayıs 2001 tarihi itibariyle emekliliği hak etmiş yaklaşık 11 bin Telekom personelinden, son başvuru tarihi 23 Kasım'a kadar başvuruda bulunanların sayısının 7 bin dolayında olduğu bilgisini veren Alptürk, başvuruda bulunanlara yüzde 30 fazla ikramiye bedeli ödeneceğini kaydetti. Alptürk, 1200 personelin emeklilik işlemlerinin tamamlandığını, diğer başvuruların ise 3 ay içerisinde sonuçlandırılacağını bildirerek, şöyle dedi 
     ''Türk Telekom'un Ekim 2001 itibariyle toplam personel sayısı 70 bin 327'dir. Emekliliğe teşvik uygulamasıyla bu rakamda yüzde 10 civarında bir azalma olacak. Uygulama neticesinde, Türk Telekom'a 2002 yılı içinde toplam ikramiye bedeli olarak yaklaşık 115 trilyon liralık bir ilave yük gelecektir. Ancak, daha sonraki yıllarda personel giderlerinde bir azalma söz konusu olacağından, açık böylece kapatılacaktır.'' Emekliliği özendirmek amacıyla uygulanan yüzde 30 fazla emekli ikramiyesi ödenmesi işleminin 2002 yıl sonunu kadar sürdürüleceğini belirten Alptürk, 23 Mayıs 2001 tarihinden sonra emekliliği hak etmiş personelin, bu tarihten itibaren 3 ay içinde başvurması halinde söz konusu haktan yararlanabileceğini bildirdi. 
     






</TEXT>
</DOC>
