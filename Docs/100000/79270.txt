<DOC>
<DOCNO> 79270 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/19/son/sondun24.html </URL>
<DATE> 2002/04/19/ </DATE>
<TIME>  </TIME>
<AUTHOR>  </AUTHOR>
<HEADLINE>
İsviçre'deki tünel faciasına sarhoş Türk sürücü sebep olmuş 
</HEADLINE>
<TEXT>

     İsviçre'de Ekim ayında meydana gelen Gotthard Tüneli faciasının sorumlusunun sarhoş olduğu belirtilen Türk sürücü Seyfi Aslan olduğu kesinleşti. 
     Tüneldeki kazanın nasıl meydana geldiğini araştırmak üzere aylardır çalışmalarını sürdüren uzmanların bugün açıkladıkları rapora göre, otopside kanında alkol tespit edilen Seyfi Aslan'ın kullandığı kamyon, tünel içindeki bir trafik işaretine çarptıktan sonra savrularak karşı şeritten gelmekte olan İtalyan sürücünün kullandığı bir kamyona çarptı. 
     Uzmanlar, 11 kişinin öldüğü kaza sırasında tüneldeki vantilatör sisteminin yetersizliğini de eleştirirken, sistemin 7 dakika sonra devreye girerek durumu daha da kötüleştirdiğine ve ölü sayısını artırdığına dikkat çekti. 
     Araştırmaları yürüten Lugano savcısı Antonio Pereguni, düzenlenen basın toplantısında, Milano'dan Belçika'ya yük taşıyan Aslan'ın tünele girmeden önce de yolda zigzaglar çizerek gittiğinin tespit edildiğini belirtirken, Zürih polisi uzmanlarından Jörg Arnold, yoldaki izlerden Aslan'ın tünelin girişinde de kontrolü kaybettiğinin tespit edildiğini söyledi. 
     Raporda, hayatta kalmayı başaran diğer kamyonun şoförü İtalyan Bruno Saba'nın, kendisine doğru gelen Aslan'ın kamyonuna çarpmamaya ve kazayı önlemeye çalıştığı, ancak bunu başaramadığı belirtildi. 
     Araştırmayı yürüten uzmanlar, tüneldeki çarpışma sırasında kamyonlardan birinin yakıt tankının patlamasıyla yangın çıktığını ve tüneldeki sıcaklığın 1200 dereceye kadar yükseldiğini belirtirken, hayatını kaybeden 11 kişinin de tünele yayılan gazdan kaçmak yerine, araçlarında oturup beklediklerinin tespit edildiğine dikkat çektiler. 
     Tünel güvenliğinin sağlanması ve standartların gözden geçirilmesi için Ekim ayında Lugano'da düzenlenecek konferansta, İsviçre, İtalya, Fransa, Belçika ve Avusturya'dan yetkililer biraraya gelecek. 
     





</TEXT>
</DOC>
