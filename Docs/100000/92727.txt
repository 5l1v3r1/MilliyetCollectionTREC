<DOC>
<DOCNO> 92727 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/29/ekonomi/eko04.html </URL>
<DATE> 2002/06/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Fotokopi gibi skandal 
</HEADLINE>
<TEXT>

ABD’de Enron ve WorldCom skandallarının şoku atlatılmadan, bu kez de Xerox’un beş yıl boyunca yatırımcıları aldattığı ve gelirlerini 6 milyar dolar daha fazla gösterdiği saptandı 
     EKONOMİ SERVİSİ 

     Ardı ardına ortaya çıkan şirket yolsuzluklarıyla sarsılan ABD’de, Enron ve WorldCom skandallarının şoku atlatılamadan, yeni bir muhasebe usülsüzlüğü daha ortaya çıkarıldı. ABD Sermaye Piyasası Kurumu SEC tarafından bağımsız denetime tabi tutulan dünyanın en büyük büro donanımları üreticisi Xerox’un muhasebe usülsüzlüğü yaptığı belirlendi. Denetim sonucunda Amerikalıların en çok güvendiği 50 şirketin bulunduğu Nifty Fifty listesinde yer alan Xerox’un son beş yıl boyunca uygunsuz muhasebe işlemleriyle gelirlerini tahmin edilenden çok daha fazla şişirdiği ortaya çıktı. 
     
     Beş yıldır yanıltıyormuş 
     Nisan ayında Xerox’u hesaplarını bağımsız denetime açmaya zorlayan SEC’in, bu tarihte şirketin usulsüz işlemlerle gelirlerini 3 milyar dolar kadar yüksek gösterdiğini tahmin ettiği, oysa, son incelemelerin bu rakamın 6 milyar doları aşabileceğini gösterdiği belirtildi. 
     SEC’in, Xerox’un 1997 ile 2000 yılları arasındaki faaliyetlerinden şüphelendiği, buna karşılık, kurum tarafından nisan ayında görevlendirilen bağımsız hesap uzmanının 2001 yılındaki muhasebe işlemlerinde de usulsüzlük saptadığı kaydedildi. Bağımsız denetçinin incelemeleri sonucunda Xerox’un son beş yıla ait mali tablolarını gerçek durumunu yansıtacak şekilde yeniden yayımlaması bekleniyor. 
     
     Kabul etti 
     Konuyla ilgili açıklamayı yapan şirket sözcüsü Christa Carone, son beş yılda Xerox’un sağladığı gerçek gelirlerin açıklanandan 2 milyar dolar kadar eksik olduğunu kabul etti. Sözcü Carone, bu farkın aslında 6 milyar doları aşabileceği yönündeki iddialar karşısında ise sessiz kaldı. 
     
Denetçi firma bu kez PWC      Enron ve WorldCom skandallarında her iki şirketin muhasebe kayıtlarını tutan ve zor günler geçiren denetçi firma Arthur Andersen’in yerini bu kez de bir diğer ABD’li denetçi firma PricewaterhouseCoopers PWC aldı. 
     Uzun yıllar, muhasebe kayıtlarını KPMG’ye tutturan Xerox’un, bu şirketle geçtiğimiz ekim ayında nedeni henüz açıklanmayan bir şekilde arasının bozulmasından sonra PricewaterhouseCoopers ile çalışmaya başlamıştı. 
     
     Değer kaybetti 
     Skandalın patlaması üzerine Xerox’un Dow Jones’ta işlem gören hisseleri, açılışta yüzde 19 değer kaybetti. Dünkü seansı ise yüzde 12.2 değer kaybı ile kapattı. Şirket hisselerinin skandalın duyulmasına bağlı olarak daha büyük oranda değer kaybedebileceği belirtiliyor. 
     



 EKONOMİ 















</TEXT>
</DOC>
