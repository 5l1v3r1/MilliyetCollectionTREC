<DOC>
<DOCNO> 86141 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/26/ekonomi/eko05.html </URL>
<DATE> 2002/05/26/ </DATE>
<TIME>  </TIME>
<AUTHOR>  </AUTHOR>
<HEADLINE>
250 milyon dolarlık işbirliği 
</HEADLINE>
<TEXT>

Philips markasıyla Profilo’nun üreteceği televizyonların dağıtımını BSH PEG yapacak 
     EKONOMİ SERVİSİ 

     Philips, Profilo Telra ve Bosch - Siemens Home Appliances BSH PEG arasında Philips marka televizyonların Türkiye’de üretilmesi ve Bosch bayi ağıyla dağıtımını öngören bir işbirliği anlaşması yapıldı. 
     Daha önce Türkiye’deki üretim tesisini kapatan Philips, bu anlaşmayla Profilo Telra’ya kendi markasıyla Türkiye’de televizyon ürettirecek. 37, 51, 55 ve 70 ekran televizyonlar Türkiye’de ve yurtdışında satılacak. İşbirliğiyle ilgili düzenlenen toplantıda konuşan Philips Dünya Başkanı Gerard Kleister, "Türkiye’de çok güçlü bir üretim ve dağıtım ağına sahip olmak bizim için çok önemli. Bu anlaşma Philips’in küresel stratejisi açısından çok önemli" dedi. 
     Profilo Telra Yönetim Kurulu Başkanı Jak Kamhi de işbirliğinin ardından bir yılda iç pazarda 50 - 60 milyon dolarlık satış rakamına ulaşacaklarını belirtti. Kamhi, bunun önümüzdeki yıllarda ihracatla birlikte 200 - 250 milyon dolara ulaşabileceğini kaydetti. Profilo Telra, bir buçuk yılda üretim kapasitesini 2 milyon adetten 4 milyona çıkartarak, ilk etapta 15 - 20 milyon dolar yatırım yapacak. 
     
     Evlilik için henüz erken’ 
     Philips Türkiye Yönetim Kurulu Başkanı Fridus Vest, Profilo Telra ile birlikteliğin bir evlilikle sonuçlanıp, sonuçlanmayacağını konuşmanın erken olduğunu söyledi. Bu tür anlaşmalar sonucu firmanın birbirlerini test ettiklerini vurgulayan Vest Türkiye’de marka imajını geliştirmeyi, dağıtım ağını geliştirmeyi ve yeni ürünler sunmayı hedeflediklerini söyledi. 
     
     Profilo teknoloji ihraç edecek 
     Profilo Telra Yönetim Kurulu Üyesi Hayati Kamhi, ihracata temmuzda başlanacağını ayrıca 1992’de patent aldıkları Electronic Programing Guide televizyonların yıl sonunda ihraç edileceğini söyledi. Kamhi, beş günlük akış sunan, program sınıflaması yapan, izleyiciyi uyarma ve videoya kayıt özelliğin olan bu teknolojinin Avrupa’da 35 milyon adet televizyona uygulanacağını bildirdi. 
     



 EKONOMİ 













</TEXT>
</DOC>
