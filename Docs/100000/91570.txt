<DOC>
<DOCNO> 91570 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/23/son/sondun07.html </URL>
<DATE> 2002/06/23/ </DATE>
<TIME>  </TIME>
<AUTHOR>  </AUTHOR>
<HEADLINE>
İngiliz İşçi Partisi'ne destek azalıyor... 
</HEADLINE>
<TEXT>

     İngiltere'de iktidardaki İşçi Partisi'ne halk desteğinin, ülkede iki yıl önceki petrol krizi ve protestolar sırasındaki seviyenin de altına düştüğü bildirildi. 
     Sunday Times gazetesi, İşçi Partisi ile ana muhalefet Muhafaakar Parti arasındaki oy farkının sadece yüzde 3'e indiğini belirtirken, YouGov adı verilen ve internet üzerinden anket yapan kamuoyu kuruluşunun yaklaşık 2 bin kişiyle yaptığı anketin sonuçlarının, İşçi Partisi'nin desteğinin 1992 yılından bu yana en düşük seviyeye indiğini gösterdiğini yazdı. 
     Son anketin, İşçi Partisi'nin oy oranını yüzde 38, Muhafazakar Parti'nin oy oranınıysa yüzde 35 olarak gösterdiğini belirten Sunday Times gazetesi, geçen ay aynı kuruluş tarafından yapılan kamuoyu yoklamasında İşçi Partisi'nin Muhafazakar Parti'nin 8 puan önünde göründüğünü hatırlattı. 
     İşçi Partisi'nin oylarının bu kadar hızlı gerilemesinin ardındaki temel nedenin İngiltere'de önlenemez biçimde artan suç oranı olduğunu da belirten Sunday Times gazetesi, halkın sadece yüzde 4'ünün Blair'in suçun önlenmesi konusunda halka verdiği sözleri tuttuğuna inandığını kaydetti. İngilizlerin yüzde 66'sıysa Blair'in bu konuda şu ana kadar hiçbir şey başaramadığını bildirdi. 
     Halkın yüzde 13'ünün, hükümetin suçu önlemek için gereken her şeyi yapacağına inandığına da dikkati çeken Sunday Times, yüzde 47'lik bir bölüm İngiliz'in ise ''ileride de bir şey yapılacağına inanmıyorum. 
     Zira halen yaşadığımız yerlerde suç her gün biraz daha artıyor. Bu daha da kötü olacak'' dediğini bildirdi. Halkın yüzde 50'siyse durumda yakın gelecekte de bir değişiklik olmayacağını düşünüyor. 
     





</TEXT>
</DOC>
