<DOC>
<DOCNO> 55917 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/07/ekonomi/eko04.html </URL>
<DATE> 2001/12/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Beko’dan Grundig’e 3 milyon televizyon 
</HEADLINE>
<TEXT>

Grundig tüm dünyaya sattığı 37, 51, 55 ekran televizyonları Beko’dan alacak 
     EKONOMİ SERVİSİ 

     Beko Elektronik AŞ, Alman Grundig firmasıyla yıllık yaklaşık 1 milyon adet televizyon ihracatını içeren üç yıllık sözleşme imzaladı. 
     Elektronik tüketici cihazları üretiminde dünya markası olan Grundig’in tüm dünyaya sattığı 37, 51 ve 55 ekran televizyonları, bundan sonra Beko Elektronik üretecek. Avrupa’daki birçok firmada incelemeler yaptıktan sonra Beko Elektronik’te karar kılan Grundig, bu yıl sonundan itibaren üç yıl boyunca her yıl 1 milyon adet televizyon satın alacak. 
     Beko Elektronik Genel Müdürü Aydın Çubukçu, 2003 ve 2004 yılı için bu rakamların artabileceğini bildirdi. Grundig firmasıyla görüşmelerin mayıs ayından bu yana sürdüğünü belirten Çubukçu, şöyle dedi 
     "Grundig ile yaptığımız anlaşma, bugüne kadar üzerinde yoğunlaştığımız kalite ve teknoloji yatırımlarının bir sonucudur. Anlaşmayla birlikte revize ettiğimiz ciro hedefimizin 550 milyon dolar olacağını tahmin ediyoruz." 
     Çubukçu, 2002 yılında toplam 3 milyon adedin üzerinde televizyon ihraç etmeyi planladıklarını açıkladı. 
     



 EKONOMİ 



















</TEXT>
</DOC>
