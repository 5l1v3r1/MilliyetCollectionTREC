<DOC>
<DOCNO> 53964 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/25/ekonomi/eko03.html </URL>
<DATE> 2001/11/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Krizde reklam verenler kazandı 
</HEADLINE>
<TEXT>

Krizde reklam harcamalarını kısmayan Akbank, Petrol Ofisi, Benkar gibi şirketler, hem imaj hem de satış olarak yatırımlarının meyvelerini topluyor... Reklamcılar, 2001’i kaybeden şirketleri, piyasaların açılması beklenen 2002’de hazırlıksız yakalanmamaları için, bütçelerini iyi planlamaları konusunda uyarıyor... 
     EKONOMİ SERVİSİ 

     Ekonomik kriz dolayısıyla birçok şirket, bütün harcamalarında kısıntıya gitti. Bu arada reklam ve iletişim harcamaları da büyük ölçüde kısıldı. Sektör yetkililerinin verdiği bilgilere göre bu kısıntı yüzde 50 - 60 civarını bulacak. 
     Ancak bazı şirketler, akıma karşı hareket’ ettiler ve azaltmak yerine reklam harcamalarını artırdılar. Kriz şartlarında reklam ve iletişime önemli yatırımlar yapan bu şirketler sonuçlarını da gördüler. 
     Reklam ve iletişim harcamalarını sürdüren Benkar, Advantage Card müşterilerinin sayısını artırdı. Krizin dorukta olduğu mart ayında bile on binlerce yeni müşteri kazandı. 
     
Pazar paylarını artırdılar      Petrol Ofisi, reklam bütçesini 60 bin dolardan 8 milyon dolara çıkarınca hem imaj bakımından sıralamada, hem de motorin ve benzin satışlarında büyük artışlar yakaladı. Motorin satışlarında yüzde 30, benzin satışlarında yüzde 19 artış gerçekleştirdi. 
     Daha önceden planlanmış kampanyalarını, kriz nedeniyle rafa kaldırmak yerine uygulamaya koyan Akbank da önemli sonuçlar aldı. Kurumsal imajı en yüksek düzeye ulaştı. Aynı şekilde Renault Mais, satıştan çok imaj ağırlıklı bir kampanya gerçekleştirdi. 
     Şimdi bu kampanyanın meyvelerini toplamaya hazırlanıyor. 
     Kriz dönemlerinde reklam yatırımlarının, daralan pazarda şirketlerin paylarını korumalarını, hatta artırmalarını sağladığını belirten reklamcılık sektörü yetkilileri, Türk şirketlerinin önemli bir kesiminin, reklamın, dağıtım ve satış için temel ve zorunlu bir kalem olduğunu gözden kaçırdığını belirtiyorlar. 
     
2002 kazanılabilir      Henüz tam olarak atlatılamayan 2001 krizinde, şirketlerin reklam bütçelerini kısmaları sonucu sektörde de önemli kayıplar yaşandı. Reklamcılar Derneği’nin verilerine göre, geçtiğimiz yıl reklam pastası yüzde toplam 1 milyar 411 milyon dolar düzeyine çıktı. Ancak bu yıl sektör, ekonomik krizin etkisiyle ciddi bir küçülme yaşıyor. 
     Sektörde cirolar düştü, istihdamda yüzde 30’lara varan oranlarda kayıplar gerçekleşti. Ajanslarda işten çıkarmalar yüzde 30 civarına ulaştı. Bazı ajanslar, küçülen iş hacimleri nedeniyle daha büyük ajanslarla birleşme yoluna gittiler. 
     2001’in kaybedilen bir yıl’ olduğunu belirten yetkililer, 2002 yılının kazanılması için hazırlık ve hesaplar yapılarak, ertelenen planların devreye girmesi gerektiğini ifade eden reklamcılar, bu alanda harcamaların artmasının ekonomide çarkların bir an önce dönmesi için de gerekli olduğunu söylüyorlar. 
     
Ankara’da anlayış değişimi gerekli      Reklam sektörü, KDV oranlarının düşürülmesi, RTÜK paylarının minimuma indirilmesi, mevcut ekonomi programının kamuoyu desteğini alması ve olumlu bir ortam yaratılması için reklam tekniklerinin kullanılması gibi istekleri Ankara’ya taşımış durumda. Ancak, henüz hiçbir olumlu gelişme işareti olmadığı gibi, şimdi bir de tasarruf tedbirleri olarak kamu iktisadi kuruluşları tanıtım bütçelerinin neredeyse tümünün iptali söz konusu. Bu gelişmelerden kaygı duyan sektör yetkilileri, Ankara’nın da reklam konusunda anlayışını değiştirmesi gerektiğini ifade ediyorlar. 
     



 EKONOMİ 



















</TEXT>
</DOC>
