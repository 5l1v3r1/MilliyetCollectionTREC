<DOC>
<DOCNO> 69173 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/23/son/sontur08.html </URL>
<DATE> 2002/02/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Şarabı en çok Egeliler seviyor... 
</HEADLINE>
<TEXT>

     Türkiye'de şarabın en çok, Egeliler tarafından tüketildiği bildirildi. 
     ProCon GfK'nin, Türkiye kent genelinde bin 83 kişi ile gerçekleştirdiği araştırmanın sonuçlarına göre, araştırmaya katılanların yüzde 16'sı şarap içerken, yüzde 84'lük kısmı şarap içmiyor. 
     Şarap içmeme nedenleri arasında dini nedenleri gösterenlerin oranı yüzde 28. Hiç içki kullanmadıkları için şarap içmeyenler yüzde 37'lik bir kesimi oluştururken, yüzde 18'i şarabı sevmiyor, yüzde 11'i de sağlığa zararlı buluyor. 
     Bölgeler bazında bakıldığında şarap tüketenlerin en yüksek olduğu bölge yüzde 30 ile Ege Bölgesi. 
     Tüketim oranı açısından ikinci sırada yüzde 17 ile Akdeniz ve Marmara bölgeleri yer aldı. Karadeniz ve Güneydoğu Anadolu bölgeleri yüzde 8 şarap içme oranıyla son sıralarda bulunuyor. 
     Araştırmaya göre erkekler kadınlara göre daha çok şarap içiyor. 
     Kadınların şarap içme oranı yüzde 14 olurken, erkeklerde bu oran yüzde 19 civarında bulunuyor. 
     Üst gelir ve eğitim gruplarında ise şarap içme oranı yüzde 40'lara kadar çıkıyor. 
     Şarap içme sıklığına bakıldığında ise 2-3 günde bir şarap içenlerin oranı şarap tüketicileri içinde yüzde 7'lik bir grubu oluşturuyor. Şarap içenlerin ortalama şarap içme sıklığı ayda iki kez. 
     Şarap içenlerin yüzde 28'i şarabı evde tüketmeyi tercih ederken, ev dışında içenlerin oranı yüzde 21. Yüzde 50'si ise şarabı hem ev hem de ev dışında tüketiyor. 
     






</TEXT>
</DOC>
