<DOC>
<DOCNO> 86683 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/29/yasam/ayas.html </URL>
<DATE> 2002/05/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Onlar öldü ama hayalleri asla... 
</HEADLINE>
<TEXT>

Yetiştirme yurdunda müziğe gönül veren dört genç kızın tek hayali kaset yapmaktı.. Ve bu hayal, trafik canavarı ikisini aldıktan sonra gerçek oldu 
     NESLİHAN CUYAR İstanbul 

     Ayşe Ermiş, Sevcan, İlkay ve Ayşe Yalçın... Bu dört genç kızın Bahçelievler Atatürk Çocuk Yetiştirme Yurdu’nda sekiz yıl önce birleşen hayatları, tek tutkuları müzik yapmak için kurdukları grupla iyice kenetlenmişti. 
     Müziğe, sekiz yıl önce müzisyen Serter Bağcan yurdu ziyarete geldiğinde başlamışlardı. Bağcan isteyenlere ücretsiz gitar dersi vereceğini söylemişti. Onlar da ders aldılar, sonra gruplarını kurdular. Ayşe Yalçın elektro gitar, İlkay bas gitar, Sevcan bateri çalıyor, Ayşe Ermiş ise hem elektro gitar çalıyor hem de grubun solistliğini yapıyordu. Bağcan’ın desteğiyle kurdukları gruba, Negatiften Pozitif’ adını verdiler. Bu arada değişik işlere girdiler, ekmek paralarını kazanır kazanmaz ilk iş ev kiraladılar. 
     Ve tam rüyalarını süsleyen kaset çalışmalarını bitirmişlerdi ki, üç ay önce bir trafik kazası umutlarından kopardı, birbirlerinden ayırdı onları. 
     
     Destek bekliyorlar 
     Ayşe Ermiş 20 ve Sevcan 21 hayallerine ulaşamadan bu dünyadan ayrıldı. Geride kalan İlkay 20 ve Ayşe Yalçın 22 can dostlarının yokluğuna alışmaya çalışırken, müzikten de kopmadılar. Ve artık ikisi bu dünyada olmayan dört genç kızın rüyaları, yine onları müzikle tanıştıran Serter Bağcan sayesinde yakında gerçek olacak. Çünkü Bağcan, birkaç gün önce Ayşe ile İlkay’ı arayarak, dört arkadaşın birlikte Darıca’da verdikleri konserin görüntüleri ile "Ninni bebek" ve "Boş günüm yok" adlı parçalarına tek bir klip çektiğini söyledi. Bu haberle Ayşe ve Sevcan’ın anılarını yaşatmak için tekrar hayata sarılan iki genç kız, kaset ve klibin yayınlanabilmesi için destek bekliyor. 
     



 YAŞAM 




















</TEXT>
</DOC>
