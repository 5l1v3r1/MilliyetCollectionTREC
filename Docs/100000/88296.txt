<DOC>
<DOCNO> 88296 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/06/son/sondun28.html </URL>
<DATE> 2002/06/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Belçika'da polis ile asker karşı karşıya 
</HEADLINE>
<TEXT>

     Brüksel'de, memurlarla aynı hakları elde etmek isteyen Silahlı Kuvvetler mensuplarının düzenlediği yürüyüş, gergin bir ortamda devam ediyor. 
     Aralarında çok sayıda üniformalı subayın da bulunduğu göstericiler, parlamento ve hükümet binalarının bulunduğu ve her türlü eylemin yasak olduğu bölgeye yönelince, polis müdahalesiyle karşılaştılar. 
     Ellerinde boş sefertasları bulunan, fişekler atarak büyük gürültüye neden olan askerlerin gösterileri nedeniyle Brüksel'in merkezinde trafik felç olurken, polisiye önlemlerin artırıldığı, bölgedeki ABD elçiliğinin ve binaların korunmaya alındığı gözlemleniyor. 
     Polis, sayıları 4 bine ulaşan askerlerin yolunu dikenli tellerle keserken, bir gerginlik anında, göstericilere tazyikli su sıkarak kısmen dağılmalarını sağladı. 
     Askeri bir heyetin, Savunma Bakanlığı'nda kabul edildiği ve görüşmelerin sürdüğü belirtiliyor. Sendikalar, somut söz almadıkça gösterileri durdurmayacaklarını ifade ediyorlar. 
     Brüksel caddelerinde, üniformalı asker ve polislerin, gergin şekilde karşı karşıya gelmeleri, alışılmamış görüntüler oluşturuyor. 
     





</TEXT>
</DOC>
