<DOC>
<DOCNO> 55281 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/03/spor/ygokce.html </URL>
<DATE> 2001/12/03/ </DATE>
<TIME>  </TIME>
<AUTHOR> ATTİLA GÖKÇE  </AUTHOR>
<HEADLINE>
...Ve zincir kırıldı 
</HEADLINE>
<TEXT>

     ŞÜKRÜ Saraçoğlu Stadı'ndaki maç ezeli rekabetin yüzyıla yaklaşan klasik geriliminin üstüne tuhaflıklar da ekledi. Anlaşılamayan şey, Mustafa Denizli'nin de, Christoph Daum'un da sahaya tek santrforlu başlamasıydı. Gerçi Ali Güneş, Serhat'ın yanında hücuma katılıyor, ama oyun kişiliğine uygun rolü oynamıyordu. Fenerbahçe üçlü, Beşiktaş dörtlü savunmayla birbirlerini durdurmaya çalışırken, iki takım da orta alanda rakibine hiç zorluk çıkarmadı. Fenerbahçe, Abdullah ağırlıklı sol kanat yoğunluğuyla saldırırken, Beşiktaş, oyun dışı bıraktığı Nihat'ın vekaletini sağ kanatta Baya'ya vermişti. Tümer, sahanın en yaratıcı ve en etkili oyuncularından biri olarak parladı. Buna karşılık Ceyhun ve Hakan Bayraktar orta alan zenginliğini sergileyemediler. 
     Maçın kader anlarından biri 35. dakikada yaşandı. Mirkovic'in Tümer'e yaptığı sert hareket, iki futbolcuyu da elektriklendirdi. Sonra birbirlerine sportmenlik dışı tavır ve eylem koydular. Hakem de kırmızı kartlarını çıkardı. İkisi de haketti. Ne varki Fenerbahçe, savunmada pek de zorlanmayan Mirkovic'i yitirirken, Beşiktaş, saha içindeki beyninden oldu. 
     İkinci yarıda sıklıkla faule başvuran Beşiktaş, bunun bedelini Abdullah'ın golüyle ödedi. Sonra yediği golden etkilenmeyen Siyah - Beyazlı takımın Ronaldo ile arka direkte beraberliği yakaladığını gördük. Bu gol ofsayttı. 
     Hafta başından beri maçı kaybettirebilecek hataları üst üste sergileyen Beşiktaş, sahada tam tersi sakin ve akıllı bir mücadele sergiliyordu. Daum'un moral bozan ve yöneticileri kızdıran demeçleri, yıldız oyuncu Nihat'ın satış öncesi sakatlanmamak üzere oynatılmaması, Beşiktaş'ın dezavantajlarıydı. Ancak iyi mücadele ettiler. Soğukkanlıydılar. Hele Daum'un 70. dakikada Sertan'ı oyuna alması maçı kazanmaya ve koparmaya dönük sinsi bir niyet gösterisiydi. Nitekim Beşiktaş, Sertan'ın kontr çıkışlarıyla rakibini tehdit etti, baskı kurdu ve Ronaldo ile golü buldu. 
     Saraçoğlu Stadı'ndaki galibiyet zinciri Fenerbahçeliler için hiç de beklemedikleri zamanda kırılıverdi. Ama yine de üzülmesinler. Ne de olsa ezeli rakiplerine karşı yenildiler. Ezeli rekabetin içinde hep böyle sihirli, büyülü efsane zamanları vardır. Dün sadece onlardan birini yaşadık. Bu galibiyetle Beşiktaş, zirve takımı olma konusunda tüm olumsuzluklara rağmen geleneksel inadını ve iradesini gösterdi. O nedenle Daum ve futbolcularını kutlamalıyız. 
     
     



 SPOR 





























</TEXT>
</DOC>
