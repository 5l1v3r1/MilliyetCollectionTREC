<DOC>
<DOCNO> 80769 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/27/son/sontur19.html </URL>
<DATE> 2002/04/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Haşim Kılıç, Sezer'in vetosunu değerlendirdi... 
</HEADLINE>
<TEXT>

     Anayasa Mahkemesi Başkan Vekili Haşim Kılıç, Cumhurbaşkanı Ahmet Necdet Sezer'in, ''23 Nisan 1999 Tarihine Kadar İşlenen Suçlardan Dolayı Şartla Salıverilmeye, Dava ve Cezaların Ertelenmesine Dair Kanun'da Değişiklik Yapılmasına İlişkin Kanun''u iade ederken daha çok, ''şekil yönünden bir aykırılığı'' gündeme getirdiğini söyledi. 
     Haşim Kılıç, Anayasa Mahkemesi'nin kuruluşunun 40. Yıldönümü dolayısıyla Antalya Falez Otel'de düzenlenen ''2001 Yılında Anayasa'da yapılan Değişikliklerin Hak ve Özgürlüklere Yansıması'' konulu sempozyumun bugünkü 4. oturumuna ara verildiği sırada, Cumhurbaşkanı Sezer'in söz konusu yasayı TBMM'ne iade ettiğine ilişkin haberi A.A muhabirinden aldı. Kılıç, Cumhurbaşkanı'nın kararını nasıl değerlendirdiğine ilişkin soru üzerine, Sezer'in iade kararında, TBMM'nin genel ve özel af ilanına karar verirken üye tam sayısının beşte üç çoğunluğunun kararını zorunlu kıldığına işaret ettiğini belirtti. Kılıç, ''Sayın Cumhurbaşkanı'nın ifadesi daha ziyade şekil yönünden bir aykırılığı gündeme getiriyor. Sanıyorum bundan sonraki süreçte TBMM'de oturacaklar, 2001 yılında Anayasa'da yapılan değişikliklere uygun olarak yeni düzenleme yaparak, tekrar yollayacaklardır'' dedi. 
     Kılıç, Anayasa Mahkemesi'nin 4616 sayılı yasada bunun ne anlama geldiğinin gerekçesini belirttiğine değinerek, TBMM'nin, Anayasa Mahkemesi'nin, 4616 sayılı yasanın Anayasa'ya aykırı bulduğu yönüyle, o bölümü yeniden yasalaştırmak üzere ve o açığı kapatmaya çalıştığını kaydetti. 
     Anayasa Mahkemesi'nin de, 4116 sayısı yasada bunun bir özel af niteliğinde olduğu sonucuna vardığını anlatan Kılıç, ''Sanıyorum Sayın Cumhurbaşkanı da böyle bir düşünceden hareketle bu yasanın son yapılan değişikliğe uygun olarak, yani şekil açısından uygun olarak düzenlenmesini istemiştir. Hadise budur'' diye konuştu. 
     





</TEXT>
</DOC>
