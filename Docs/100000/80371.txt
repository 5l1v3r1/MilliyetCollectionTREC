<DOC>
<DOCNO> 80371 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/25/son/soneko27.html </URL>
<DATE> 2002/04/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Almanya'da tam 37 bin şirketin iflas etmesi bekleniyor.. 
</HEADLINE>
<TEXT>

     Almanya'da Haciz İşlemlerini Takip Eden Şirketler Birliği BDIU , bu yıl 37 bin 200 şirketin iflas edebileceğini açıkladı. 
     BDIU Başkanı Ulf Giebel, Hannover kentinde yaptığı açıklamada, ''İflas dalgası özellikle ekonominin lokomotifi ve kalbi olan orta ölçekli şirketleri tehdit ediyor'' dedi. 
     Bunun sebebinin konjonktürdeki kriz ve borçların ödenmemesi olduğunu vurgulayan Giebel, ''ortadireğin'' gittikçe daha yoğun şekilde borç batağına battığını, bunun sebebinin de her şeyden önce işsizlik olduğunu belirtti. 
     Giebels 2002 yılının ilk 3 ayındaki şirket iflaslarının, geçen yılın aynı dönemine göre yüzde 15 arttığına dikkati çekerek, iflaslardan en fazla etkilenen sektörün inşaat sektörü olduğunu söyledi. 
     Şirket iflaslarından kaynaklanan zararın yaklaşık 40 milyar euro olduğunu ifade eden Giebels, 2001 yılında 13 bin 300 kişinin evine de haciz memurunun gittiğini, bu sayının 2002 yılında 30 bine yükselmesini beklediğini kaydetti. 
     BDIU Yönetim Kurulu Sözcüsü Gerti Hönings, haciz olaylarının artışındaki başlıca sebebin euro'nun yürürlüğe girmesi olduğunu, tüketicilerin bir kısmının bilinçli olarak tasarruf yapmalarına karşın, vatandaşların diğer bir kısmının ise, fiyatları ucuz görerek tüketime yöneldiklerini belirtti. 
     





</TEXT>
</DOC>
