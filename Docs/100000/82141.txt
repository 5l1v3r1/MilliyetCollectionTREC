<DOC>
<DOCNO> 82141 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/05/dunya/dun01.html </URL>
<DATE> 2002/05/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Barış konferansının adresi İstanbul 
</HEADLINE>
<TEXT>

     UTKU ÇAKIRÖZER Ankara 

     İsrail ile Filistin arasında 50 yıldan fazla bir süredir devam eden sorunun çözümü için Türkiye’de uluslararası konferans düzenlenmesi gündemde. ABD, İsrail ve Filistin’in kabul etmesi durumunda haziran ayında son yılların en geniş katılımlı Ortadoğu zirvesi İstanbul’da yapılacak. Gerçekleşmesi halinde İstanbul Konferansı’na İsrail ve Filistin’in yanı sıra BM, ABD, Rusya, AB, Arap Birliği, İKÖ, Norveç, Ürdün, Mısır, Suriye ve Suudi Arabistan üst düzey temsilcileri davet edilecek. 
     Filistin sorununun Türkiye’de yapılacak bir konferansta ele alınması fikri mart ayında Dışişleri Bakanlığı tarafından gündeme getirildi. Edinilen bilgilere göre, Dışişleri Bakanı İsmail Cem’in inisiyatifiyle çeşitli başkentlerdeki Türk büyükelçileri mart ayının son haftasında Türkiye’nin Ortadoğu konulu bir konferansa ev sahipliği yapmaya hazır olduğunu, bulundukları ülkelerin yetkililerine ilettiler. 
     
     İsrail Radyosu haber verdi 
     İsrail Ordusu’nun Filistin yönetimindeki bölgeleri işgal etmesiyle rafa kalkan konferans fikri, önceki gün BM, AB, Rusya ve ABD temsilcilerinin yaptığı toplantıdan sonra yeniden gündeme geldi. İsrail Ordu Radyosu da, dün toplantının Türkiye’de yapılacağını duyurdu. 
     Gelişmeleri Milliyet’e değerlendiren üst düzey bir yetkili, "Mart ayında yaptığımız öneri h l geçerli. Bakan Cem, Yunanistan Dışişleri Bakanı Papandreu ile yaptıkları gezide iki tarafa öneriyi bir kez daha iletti. Burada önemli olan ABD’nin kararı. ABD, Türkiye’de olmasını isterse taraflar da kabul eder" değerlendirmesini yaptı. 
     



 DÜNYA 










</TEXT>
</DOC>
