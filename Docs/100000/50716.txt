<DOC>
<DOCNO> 50716 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/05/son/soneko01.html </URL>
<DATE> 2001/11/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Rolls Royce üretimine son veriliyor 
</HEADLINE>
<TEXT>

     Dünyanın en lüks otomobillerinden Rolls Royce'un üretimine 2003 yılından itibaren son verileceği bildirildi. 
     ABD'de yayımlanan Boston Globe Gazetesi, Rolls-Royce'un 2003 yılından itibaren BMW ailesine katılacağını, buna karşılık Bentley üretiminin sürdürüleceğini yazdı. 
     Gazetenin haberine göre, 2002 yılında piyasaya çıkacak otomobiller uluslararası New England oto fuarında ilk kez alıcıların beğenisine sunuldu. 3-11 Kasım arasında açık kalacak olan fuarın verdiği en önemli mesaj ''daha büyük ve daha güçlü'' otomobiller oldu. 
     Bu arada, şimdiye kadar yalnızca pahalı otomobillerde görülen yüksek teknoloji ürünü özellikler, bundan böyle ucuz araçlara da yansıdı. 
     Araçlardaki güvenlikle ilgili özellikler de takviye edildi. Bunlar arasında yan hava yastıkları, çekiş ve denge kontrolü gibi özellikler bulunuyor. 
     Fuarda tanıtılan atomobiller içinde en pahalısı 366 bin dolar etiket taşıyan Rolls-Royce Corniche modeli oldu. Onu 345 bin dolara satılan Bentley Continental R ve 216 bin 900 dolar istenen Bentley Arnage izliyor. 
     Diğer bazı lüks otomobillerin fiyatları ise şöyle 
     Mercedes-Benz SL 133 bin dolar BMW Z8 131 bin dolar Porsche 911 Carrera 90 bin dolar Acura X 88 bin dolar Audi A8 S6 80 bin dolar BMW 7 serisi 100 bin dolar. 
     Bu arada, Jaguar'ın X tipi ile Mercedes Benz'in C Class Sports Coupe modelleri 25-30 bin dolardan satılıyor ve alıcılara en üst düzeyde lüks ve konfor sunuyor. Volkswagen ve BMW'nin ise güçlü motorlara sahip yeni lüks modeller üzerinde çalıştıkları belirtildi. 
     






</TEXT>
</DOC>
