<DOC>
<DOCNO> 97951 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/25/son/soneko07.html </URL>
<DATE> 2002/07/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Borsa'da ikramiye ve primler düzenlendi... 
</HEADLINE>
<TEXT>

     Borsa Başkanı ve personelinin alacağı ikramiye, huzur hakkı ve primler yıllık ücret toplamını geçemeyecek. 
     Menkul Kıymetler Borsalarının Kuruluş ve Çalışma Esasları Hakkında Yönetmelikte, değişiklik yapıldı. Değişiklik, Resmi Gazete'nin bugünkü sayısında yayımlanarak yürürlüğe girdi. 
     Buna göre, borsa başkanı ve personelinin, borsayı temsilen görev yapmakta olduğu iştiraklerden alacağı ikramiye, huzur hakkı, prim ve her ne ad altında olursa olsun, benzeri yıllık nakdi menfaatlerin toplamı, aynı yıl içinde borsadan aldığı yıllık ücret toplamını geçemeyecek. 
     Tahakkuk ettirilen ödemelerin bu sınırı aşan kısmı borsaya ödenecek. 
     Borsa Başkanı ve personelinin alacağı ikramiye, huzur hakkı ve primlerin, yıllık ücret toplamını geçemeyeceği düzenlemesi, Takasbank'tan aldığı yüksek temettü miktarı basında tartışma konusu olan İMKB Başkanı Osman Birsen'i de etkileyecek. 
     İMKB Takas ve Saklama Bankası'nın Takasbank 22 Mart'ta yapılan Genel Kurulu'nda, bankanın 2001 yılı karı olan 40 trilyon 783 milyar liradan 1.8 trilyon lirasının, temettü ikramiyesi olarak Yönetim Kurulu Başkanı Osman Birsen ile bankanın öteki yöneticileri ve personeline dağıtılması kararı alınmıştı. 
     Takasbank Yönetim Kurulu'nun dağıtılacak ikramiyeyi 2.4 trilyon lira olarak belirleyen önerisi, İMKB ve Takasbank Yönetim Kurulu Başkanı Osman Birsen'in teklifiyle 1 trilyon 811 milyar lira olarak kabul edilirken, kabul edilen öneri ile daha önce dağıtılacak ikramiyeden alacağı pay yüzde 13.59 olan Birsen'in payı, yüzde 12.87'ye düşürülmüştü. 
     Bu oran dikkate alındığında, 1 trilyon 811 milyar lira içinde Başkan'ın alacağı brüt temettü ikramiyesi 233 milyar lira olarak hesaplanmıştı. 
     Ayrıca, Takasbank Yönetim Kurulu Başkan Vekili yüzde 1.84, Genel Müdür yüzde 12.87, Yönetim Kurulu Üyeleri yüzde 11.76, Denetçi yüzde 1.29, Genel Müdür Yardımcıları toplam yüzde 10.89, Teftiş Kurulu yüzde 0.95 ve personelin yüzde 47.53 pay alması öngörülüyordu. 
     





</TEXT>
</DOC>
