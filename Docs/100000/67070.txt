<DOC>
<DOCNO> 67070 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/11/son/soneko11.html </URL>
<DATE> 2002/02/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Borsada haftaya bakış... 
</HEADLINE>
<TEXT>

     Irak tedirginliği yaşayan İMKB'de haftanın bir denge arayışı ile geçmesi bekleniyor. 
     Şeker Yatırım Menkul Değerler A.Ş. Kurumsal Finansman ve Araştırma Müdür Yardımcısı Aslı Yüksel, son haftalarda piyasalarda yaşanan talep düşüklüğü ve gerileme eğiliminin geçen hafta sert bir düşüşe dönüştüğünü hatırlattı. 
     Geçen haftaki önemli gelişmelerden ilkinin Irak sorununun artık Türkiye'yi de içine alabilecek yakın bir tehlike görünümü arz etmesi olduğunu vurgulayan Yüksel, özellikle Irak'ın Türkiye'ye karşı da tutumunu sertleştirmesinin piyasalarda var olan tedirginliği tırmandırdığını bildirdi. 
     Yüksel, ikinci gelişmeyi de Bankacılık Yasası'nın DYP tarafından Anayasa Mahkemesi'ne götürülmesi olarak niteledi. 
     Oldukça önemli ve etkisi uzun sürebilecek bu gelişmelerin zaten zayıf olan piyasayı hızla gerilettiğini belirten Yüksel, Borsa'da bu haftanın seyrine ilişkin şunları söyledi 
     ''Bu hafta kısa vadeli gerilemenin taban arayışı ile geçecek. 
     Hafta içinde dalgalı hareketler, tepki yükselişleri yaşanabilir. 
     Ancak işlem hacmi ve marjı daralana kadar dip oluştu diyemeyiz. 
     Dolayısıyla hala Alım için acele etmeyin diyoruz. Ancak fiyatlar yine oldukça ucuz. Bu kez Irak krizi 1991'den çok farklı olabilir. 
     1991 yılında dış ticaret hacmimizde önemli paya sahip olan Irak artık 
     bu güce sahip değil. Bizi rahatsız edecek gelişme bölgemizde savaş tedirginliğinin hissedilmesi olacaktır.'' Riski seven portföyler yüzde 15'lere kadar pozisyon açarken, riski sevmeyen portföylerin, alıcıların güçlenmesini ve dipten dönüşün başlangıcını beklemesi gerektiğini kaydeden Aslı Yüksel, endeksin Eylül'de senet alamayanlara ikinci bir fırsat sunacak gibi göründüğünü anlattı. Yüksel, endekste destek noktasının 10,500, direnç noktalarının ise 11,500, 12,000 ve 12,400 olduğunu bildirdi. 
     






</TEXT>
</DOC>
