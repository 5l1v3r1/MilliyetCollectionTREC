<DOC>
<DOCNO> 98647 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/29/son/sondun14.html </URL>
<DATE> 2002/07/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Irak'tan muhaliflerin toplantısına tepki... 
</HEADLINE>
<TEXT>

     Rejim muhalifi grupların gelecek ay Washington'da yapacağı toplantıya sert tepki gösteren Irak, toplantıyı ''vatan hainlerinin propaganda çalışması'' olarak nitelendirdi. 
     Irak Dışişleri Bakanı Naci Sabri, AP Televizyonu'na yaptığı açıklamada, ''Onlar muhalif değil, ABD ve İngiltere istihbarat servisleri için çalışan kişilerdir. Ağustos toplantısı, Irak halkına zarar vermeye hizmet eden bir halkla ilişkiler çalışması, bir medya propaganda kampanyasıdır'' dedi. 
     Sabri, muhalif grupları, İngiliz ve Amerikan hükümetleri tarafından, bu ülkelerde toplantı yapmaları için para ödenen ve Irak Devlet Başkanı Saddam Hüseyin'i devirmek amacıyla Irak dışında bir beşinci kol oluşturmak için kendi ülkelerini terkeden kişiler olmakla suçladı. 
     ABD, aralarında Iraklı muhalif Şiilerin kurduğu, merkezi İran'da bulunan Irak İslam Devrimi Yüksek Konseyi'nin de bulunduğu 6 muhalif grubu, Saddam Hüseyin sonrası durumu görüşmek üzere gelecek ay Washington'da toplantıya davet etmişti. 
     





</TEXT>
</DOC>
