<DOC>
<DOCNO> 82918 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/09/guncel/gun04.html </URL>
<DATE> 2002/05/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Satanizm karşıtı eğitimin ilk dersi Şeytana pabucunu ters giydirmek’ deyimi 
</HEADLINE>
<TEXT>
Satanizm ders oluyor 
İlköğretim okullarındaki din öğretmenleri, kendilerine verilen kılavuz kitap ışığında öğrencilerini şeytan ve satanizme karşı bilinçlendirecek 
     GÜNSELİ ÖNAL Ankara 

     Ailelerin korkulu rüyası "satanizm", bu yıl Din Kültürü ve Ahlak Bilgisi dersinde tartışılacak. "Şeytana pabucunu ters giydirmek" deyimiyle başlayacak derste gençlerin bu inanışa kapılmalarının nedenleri anlatılacak. Milli Eğitim Bakanlığı’nın ilköğretimde görevli Din Kültürü ve Ahlak Bilgisi Dersi öğretmenleri için hazırladığı "kılavuz" kitapta, "şeytan" başlığı altında, "şeytan kötülüğün simgesidir", "şeytanın kötülüğünden korunma konusunda Kuran’ın öğütleri", "satanizm şeytana tapıcılık" konuları işlenecek. 
     
     Doğru yoldan saptırır 
     Öğretmen "şeytan" konulu derse hazırlık olarak "şeytana pabucunu ters giydirmek" gibi deyimlerin anlamını izah edecek. Öğretmen şeytanı şöyle anlatacak "Gözle görülmeyen, fakat varlığı Kuran’da haber verilen, insanları doğru yoldan saptırmaya çalışan varlıktır. Kötülüğün simgesi şeytan, kutsal kitabımızda yaptıklarıyla tanıtılmakta fakat nasıl bir varlık olduğu bildirilmemektedir." Daha sonra Kuran’daki şeytanla ilgili ayetlerden örnekler veren öğretmen "İnsan aklını kullanarak şeytanın kötülüğünden uzak durur" diyecek. 
     "Satanizm" dersinde, öğrencilere şeytanın kötülüğünden korunmayla ilgili ayet mealleri de ezberletilecek. Sonra da, "Şeytandan niçin Allah’a sığınırız " sorusu tartışılacak. Derste son olarak şunlar anlatılacak "Şeytan, kibrinden dolayı Allah’a secde emrini yerine getirmeyip ilahi huzurundan kovulmuş ve kovulmasına neden olarak gördüğü insanlara düşman olmuştur. Ancak şeytan, tanrılık gibi bir iddiada bulunmamıştır. Şeytanı tanrı olarak görenlere satanist denir." 
     



 GÜNCEL 



























</TEXT>
</DOC>
