<DOC>
<DOCNO> 84795 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/18/son/sontur10.html </URL>
<DATE> 2002/05/18/ </DATE>
<TIME>  </TIME>
<AUTHOR>  </AUTHOR>
<HEADLINE>
İçişleri Bakanı, ABD Dışişleri'ne kızdı "Türkiye güvenli ülkedir" 
</HEADLINE>
<TEXT>

     İçişleri Bakanı Rüştü Kazım Yücelen, güvenlik güçlerinin her türlü senaryoya karşı tedbirlerini çok yönlü aldığını belirterek, ''Bugün iddia ediyorum turizm açısından en güvenilir ülke Türkiye'dir'' dedi. 
     İçişleri Bakanı Yücelen, Bilkent Otel'de yapılan ANAP İl Başkanları Değerlendirme Toplantısı'na gelişinde gazetecilerin, ''ABD makamları tarafından 22 Mayıs'a kadar Türkiye'de bir terörist saldırı olacağı belirtildiği haberleri var. Bu konu size intikal etti mi '' şeklindeki soru üzerine, Emniyete her dönemde çeşitli istihbaratlar geldiğini ancak bu istihbaratların hiç bir zaman kamuoyuyla paylaşılmadığını söyledi. 
     Dünyanın her yerinde uygulamanın böyle olduğunu ifade eden Yücelen, örnek olarak ABD Başkanı Bush'un 11 Eylül saldırılarını daha önceden bildiğini ve bunu kamuoyuna açıklamamasını gösterdi. Yücelen sözlerini şöyle sürdürdü 
     ''Biz her türlü senaryoya karşı her türlü tedbiri alıyoruz. Biz şu istihbarat bu istihbarat olarak değil, biz 11 Eylül'den itibaren havaalanlarında gerekli her türlü tedbirleri aldık. Bugün iddia ediyorum turizm açısından en güvenilir ülke Türkiye'dir. Bütün vatandaşlarımıza sesleniyorum hiç kimse meraklanmasın bütün havaalanlarında, hassas bölgelerde her türlü tedbiri aldık. Bunun üzerine şu istihbarat bu istihbarat diye olayı büyütmenin veya başka yönlere çekmenin hiç gereği yok. Herkes rahat etsin işine baksın. 
     Güvenlik güçlerimizi bütün tedbirleri bütün senaryolara karşı almaya devam ediyor.'' 
     





</TEXT>
</DOC>
