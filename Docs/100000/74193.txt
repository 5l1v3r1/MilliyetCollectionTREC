<DOC>
<DOCNO> 74193 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/23/son/soneko03.html </URL>
<DATE> 2002/03/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Telsim'e yanıltıcı ve aldatıcı reklamdan 38 milyar ceza 
</HEADLINE>
<TEXT>

     Sanayi ve Ticaret Bakanlığı bünyesinde faaliyet gösteren Reklam Kurulu, reklamlarında tüketiciyi "yanılttığı ve aldattığını" belirlediği Telsim'e, 37.9 milyar lira para cezası verdi. 
     Cep telefonu operatörü Telsim tarafından geçen yıl nisan ayında yayınlamaya başlanan ve bir süre yayında kalan reklamda, "Telsim'in abone sayısının 6 milyona" ulaştığı ileri sürülmüştü. 
     Reklamın yapıldığı dönemde Telsim'in abone sayısının iddia edildiği gibi 6 milyon olmadığı gerekçesiyle yapılan şikayet başvurusu üzerine Reklam Kurulu, konuyu "mercek" altına aldı. 
     Sanayi Bakanlığı'ndan edinilen bilgiye göre, Reklam Kurulu, bu ay içinde konuyla ilgili incelemesini sonuçlandırdı. 
     Telsim'in anılan dönemde abone sayısının reklamda öne sürülen düzeyde olmadığını belirleyen Kurul, söz konusu reklam yoluyla ticari reklamlarda uyulması gereken ilkelerin ihlal edilerek, "müşterilerin yanıltıldığına ve aldatıldığına" hükmetti. 
     Reklam Kurulu, söz konusu suç kapsamında Telsim'e 37.9 milyar lira ceza verilmesini kararlaştırdı. 
     Para cezasına ilişkin karar, 11 Mart 2002 tarihinde Telsim'e ve meslek örgütlerine bildirildi. 
     






</TEXT>
</DOC>
