<DOC>
<DOCNO> 85326 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/21/son/sontur21.html </URL>
<DATE> 2002/05/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Firari Avrasya eylemcisi Çeçen, sahte pasaportla yakalandı 
</HEADLINE>
<TEXT>

     Avrasya Feribotu'nu kaçırmak suçundan İmralı Yarı Açık Cezaevi'nde kalırken tedavi için götürüldüğü Bursa Devlet Hastanesi'nden 1997 yılında firar eden Çeçen uyruklu Viskhan Abdurrahmanov yakalandı. 
     Alınan bilgiye göre, Bursa Devlet Hastanesi'nden 21 Ekim 1997 tarihinde firar eden Viskhan Abdurrahmanov, Aksaray'da 2 gün önce yapılan bir uygulama sırasında polis tarafından sahte pasaportla yakalandı. 
     Terörle Mücadele Şube Müdürlüğü'nde gözlem altına alınan Abdurrahmanov, bugün DGM'ye sevk edildi. 
     DGM nezarethanesine konulan Abdurrahmanov'un, İnfaz Savcısı Kaya Kabacaoğlu tarafından durumunun incelendiği bildirildi. 
     
     AVRASYA FERİBOTU'NUN KAÇIRILMASI 
     Trabzon-Soçi seferini yapmaya hazırlanan Avrasya Feribotu, 16 Ocak 1996 tarihinde, Ruslar'ın Pervomayskaya'daki Çeçen direnişçilere ağır 
     silahlarla saldırısından sonra Muhammet Emin Tokcan, Tuncer Özcan, Erdinç Tekir, Sedat Temiz, Ertan Coşkun, Ceyhan Mollamehmetoğlu, Roki Gitsba, Ramazan Zubareyev ve Viskhan Abdurrahmanov tarafından kaçırılmıştı. Dönemin Trabzon Deniz Şube Müdürü Rahmi Tunca'nın silahla yaralandığı olayda, içinde 211 yolcu ve mürettebat bulunan feribot, kaçırılışının ardından İstanbul Boğazı'na getirilmişti. 72 saat sonunda eyleme İstanbul Boğazı girişinde son veren 9 eylemci, 12 gün tutuldukları Terörle Mücadele Şube Müdürlüğü'nden, 30 Ocak 1996 tarihinde İstanbul Devlet Güvenlik Mahkemesi'ne çıkarılmışlardı. Tutuklanarak cezaevine gönderilen sanıklar hakkında, 84 sayfadan oluşan iddianamede, ''terör örgütü oluşturmak'', ''deniz ulaşım aracını gitmekte olduğu yerden zorla başka bir yere götürmek'', ''patlayıcı madde imal etmek ve taşımak'', ''silahlı olarak milli maksatları için diğer kimseleri gayrimeşru surette kişi hürriyetinden yoksun kılmak'' ve ''polise silahlı mukavemet'' suçlarından, 27 ile 51 yıl arasında ağır hapis cezası istemiyle dava açılmıştı. Sanıklar, İstanbul 3 No'lu DGM'de görülen davanın 7 Mart 1997 tarihli duruşmasında, ''gemi kaçırma'' ve ''hürriyeti tahdit'' suçlarından, toplam 8 yıl 10 ay 20'şer gün hapis cezasına çarptırılmıştı. Karar, Yargıtay 8. Ceza Dairesi'nce, 11 Temmuz 1997 tarihinde onanmıştı. Çeşitli cezaevlerine konulan hükümlülerden, Abdurrahmanov'un da aralarında bulunduğu bazıları 1997 yılında firar etmişlerdi. 
     





</TEXT>
</DOC>
