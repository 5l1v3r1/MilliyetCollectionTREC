<DOC>
<DOCNO> 53641 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/22/son/sontur26.html </URL>
<DATE> 2001/11/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Bisikletten düşüp öldü denilen çocuğun annesi gözaltında 
</HEADLINE>
<TEXT>

     Antalya'nın Varsak Beldesi'nde, 3 yaşında bir kız çocuğu, ''bisikletten düştüğü'' söylenerek kaldırıldığı hastanede öldü. İç kanama geçiren kız çocuğunun vücudunda derin morluk ve ezikliklerin bulunması üzerine, çocuğun annesi ve annenin erkek arkadaşı gözaltına alındı. 
     Varsak Beldesi'nin Kuzeyyaka Mahallesi Gürdal Sitesi 1. blokta oturan 3 yaşındaki Selcan Yüksel, annesinin iki aydır birlikte yaşadığı erkek arkadaşı Engin Koçar 22 
     tarafından, ''bisikletten düştüğü'' söylenerek, Antalya Devlet Hastanesi'ne kaldırıldı. Vücudunda derin izler bulunan küçük Selcan, hastanede yapılan tüm müdahaleye rağmen kurtarılamadı. Olayla ilgili soruşturma başlatan jandarma ekipleri, Selcan Yüksel'in annesi Songül Yüksel 26 ve birlikte yaşadığı Engin Koçar'ı gözaltına aldı. Öte yandan, otopside Selcan Yüksel'in iç kanama nedeniyle öldüğü anlaşılırken, kız çocuğunun kafası, ensesi ve sırtı başta olmak üzere vücudunun hemen her yerinde önemli morluklar ve kaburga kırıklıkları bulunduğu belirlendi. Morlukların yanı sıra vücudunda eziklikler de görülen Selcan Yüksel'in, ''bisikletten düşmeyle oluşamayacak'' derecede zarar gördüğünü bildiren yetkililer, Engin Koçar'ın şüphe üzerine gözaltına alındığını kaydettiler. Koçar'ın ifadesinde, küçük Selcan'ın ölümüyle ilgisinin olmadığını ve evde ''bisikletten düştüğünü'' iddia ederek, çocuğu kendisinin hastaneye götürdüğünü söylediği öğrenildi. Songül Yüksel'in jandarmaya verdiği ifadede ise birlikte yaşadığı Engin Koçar'ın çocuklarını sık sık dövdüğünü söylediği bildirildi. Engin Koçar'ın bir süre önce Antalya'ya yerleştiği ve işsiz olduğu öğrenilirken, eşinden ayrı yaşayan anne Songül Yüksel'in de 2 çocuğuyla birlikte Koçar ile birlikte yaşadığı belirlendi. 
     






</TEXT>
</DOC>
