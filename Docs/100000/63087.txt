<DOC>
<DOCNO> 63087 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/19/spor/yurundul.html </URL>
<DATE> 2002/01/19/ </DATE>
<TIME>  </TIME>
<AUTHOR> ÖMER ÜRÜNDÜL  </AUTHOR>
<HEADLINE>
Lig başka 
</HEADLINE>
<TEXT>

     Fenerbahçe ligin ikinci yarısına hiç de beklemediği bir yenilgiyle başladı. 
     Teknik Direktör Lorant, hazırlık maçlarındaki kadroyu sahaya sürdü. 3 - 5 - 2 sisteminde orta saha koşan oyunculardan kuruluydu. Bu arada Alman hoca Spartak Moskova karşısındaki yanlıştan dönüp üçlü defans blokunun ortasında Uche’yi değil, Ümit Özat’ı görevlendirdi. 
     İlk devrede oyunu kontrolde tutan, karşı alana yıkan, sürekli çok adamla gol arayan takım Fenerbahçe’ydi. Kadro yapısı itibariyle, preste tam randıman sağlanamasa da rakip atak başlangıçları koşarak ve yardımlaşmalı hamlelerle engellendi. Bunun yanında hücum girişimlerinde orta sahanın teknik eksikliğinden organize olunamadı. Bu yüzden de yeterli üretkenlik sağlanamadı. Samsunspor’un tek ciddi atağında da skor dezavantajına düşüldü. Bu golde tersten gelen pozisyonda, Abdullah’ın gereken yere alışılmış biçimde geç kalmasının rolü vardı. 
     İkinci yarıda Fenerbahçe yine yüklendi. İlk 20 dakikada da önemli fırsatlar kaçırdı. Beraberlik golü gelmeyince takımda panik başladı. Son bölümde ataklar gelişi güzel ve etkisiz kaldı. Teknik Direktör Lorant’ın neticeyi çevirmek için yaptığı oyuncu değişiklikleri de işe yaramadı. 
     Fenerbahçe’nin dün futbol açısından bazı artıları vardı. Koştu, mücadele etti, sürekli hücumu düşündü. Son 15 dakikaya kadar takım savunması risk alınmasına rağmen yenen gol dışında arıza göstermedi. Ama her zaman vurguladığımız bir konu var Eldeki kadro yapısı hassas. Bu yüzden kolektif bütünlük sağlamak zaman içinde dahi istenilen düzeye çıkmaz. Dünkü oyunun karşılığı mağlubiyet değildi. Ama futbol her türlü neticeye açık. Hele bazı yerleşmiş önemli saha içi eksikleriniz varsa. Hazırlık maçlarının hiç bir zaman ölçü olmayacağı, ligin havasının her zaman başka olduğu da dün gece bir kere daha belgelendi. 
     Samsunspor, rakibinin gücünü bilerek çok akılcı bir taktik uyguladı. Oyun disiplinini de hiç bozmadılar. Geride çok iyi kapandılar. Baidoo yakın markajla Revivo’yu yıldırdı. İlk yarıda tek atakla golü buldular. İkinci yarının ilk 20 dakikası skoru korumakta çok zorlandılar. Ancak beraberlik golünü yemeyince moral motivasyonları yükseldi. Ve soğukkanlı anlayış içinde önemli bir üç puana imza attılar. Herkes görevini yaparken maç eksikliğine rağmen gösterdiği performansla kaleci Göksel tam puan aldı. 
     Hakem Bülent Uzun vasat bir yönetim gösterdi. En büyük hatası ikinci devrede anonsla yapılan tezahürata uzun süre seyirci kalmasıydı. 
     



 SPOR 
























</TEXT>
</DOC>
