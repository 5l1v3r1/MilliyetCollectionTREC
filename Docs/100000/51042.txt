<DOC>
<DOCNO> 51042 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/07/yasam/ayas.html </URL>
<DATE> 2001/11/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Depremle öldüler ikiz olup döndüler 
</HEADLINE>
<TEXT>

Kızları depremde ölen Remziye Potoğlu, 46 yaşında hamile kalarak ikiz bebekler dünyaya getirdi. Potoğlu çifti, ikizlere kaybettikleri kızlarının adını verdi... 
     EYÜP KELEBEK Eskişehir DHA 

     17 Ağustos depremiyle hayatları değişenler arasında Hayri ve Remziye Potoğlu çifti de vardı. Onlar depremde iki kızlarını, damatlarını ve bir torunlarını kaybettiler. Ancak Potoğlu çifti, bu kayıpları yeni bir başlangıca dönüştürmeyi başardı ilerleyen yaşlarına rağmen iki yeni can daha dünyaya getirdiler. 
     46 yaşında hamile kalan Remziye Potoğlu, Eskişehir Osmangazi Üniversitesi Tıp Fakültesi Hastanesi'nde önceki gün biri 2 kilo 830 gram, diğeri 3 kilo 450 gram ağırlığında ikiz kız bebek doğurdu. Çift, ikizlere kaybettikleri kızları Duygu ve Derya'nın adını verdi. 
     
     "Artık İzmit’te kalamazdık" 
     İkizlerinin kızları ve torununu kaybetmenin acısını biraz olsun hafifleteceğini belirten Remziye Potoğlu, depremde yaşadığı dramı şöyle anlattı 
     "Büyük kızım Duygu 25 yaşındaydı. İnşaat mühendisi 31 yaşındaki Cem Karakış’la evliydi. Kızları Buse dünyaya geldi. Buse henüz 3 aylıktı. Nişanlı olan küçük kızım Derya ise 23 yaşındaydı. Derya, deprem gecesi ablasının evinde misafirdi. 5 katlı apartman yıkıldı. Hepsini kaybettik. Biz de dayanamadık. İzmit’i terk edip Eskişehir’e yerleştik." 
     
     "Bizi hayata bağlayacak" 
     İleri yaşlarda çocuk sahibi olmanın risklerini bilmesine rağmen hamile kalmayı göze aldığını kaydeden Potoğlu şöyle konuştu 
     "Hamile kaldıktan sonra ikiz çocuk dünyaya getireceğimi öğrendim. Daha sonraki aylarda doktorumuz ikizlerin kız olduğunu söyledi. Dünyaya gelen ikizlerimiz bizi hayata bağlayacak. Onlara depremde ölen kızlarımın adını verdik." 
     
     "Evlat acısı zor" 
     49 yaşında ikiz bebek babası olan Hayri Potoğlu da kızlarını, damadını ve torunu Buse’yi depremin değil çürük binanın öldürdüğünü vurgulayarak şöyle konuştu "Artık bebekler ölmesin, herkes görevini dürüst olarak yapsın. Bir insanı dünyaya getirmek öyle zor ki. Herkes, her zaman evlat acısı tadacakmış gibi kendisini hissetmeli ki ona göre sorumluluklarını yerine getirsinler." 
     Potoğlu, torununu görmek için sık sık İzmit’ten Değirmendere’ye gittiklerini, Buse’nin fotoğrafını çektikten 20 saat sonra deprem meydana geldiğini söyledi. 
     Osmangazi Üniversitesi Tıp Fakültesi Kadın Hastalıkları ve Doğum Ana Bilim Dalı öğretim üyesi Prof. Dr. Turgay Şener de Remziye Potoğlu'nun hamileliği sırasında sürekli kontrol altında tutulduğunu belirtti. 
     



 YAŞAM 

















</TEXT>
</DOC>
