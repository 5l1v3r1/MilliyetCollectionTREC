<DOC>
<DOCNO> 99829 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/03/son/soneko06.html </URL>
<DATE> 2002/08/03/ </DATE>
<TIME>  </TIME>
<AUTHOR>  </AUTHOR>
<HEADLINE>
TÜSİAD "Meclis Türkiye'nin önünü açtı..." 
</HEADLINE>
<TEXT>

     Türk Sanayicileri ve İşadamları Derneği TÜSİAD , Meclis Genel Kurulu'nun, ülkenin geleceği açısından büyük önem taşıyan AB uyum paketi üzerinde uzlaşma sağlayarak, Türkiye'nin önünü açacak bir karara imza attığını bildirdi. 
     TÜSİAD, AB uyum paketinin Meclis Genel Kurulu'nda kabul edilmesiyle ilgili olarak yazılı bir açıklama yaptı. 
     Açıklamada, şöyle denildi 
     ''Meclis Genel Kurulu, ülkemizin geleceği açısından büyük önem taşıyan AB uyum paketi üzerinde uzlaşma sağlayarak, Türkiye'nin önünü açacak bir karara imza atmıştır. Meclis'te grubu bulunan siyasi partilerin, AB uyum yasaları konusunda Hükümet ortakları arasında bilinen görüş ayrılığına rağmen, ülke çıkarlarını gözeterek işbirliği yapmış olmalarını Türk siyasetinde yeni bir uzlaşma anlayışının ilk adımı olarak değerlendiriyoruz. Meclis, bu kritik dönemde göstermiş olduğu sağduyu ile tarihi bir görevi başarıyla tamamlamıştır.'' Meclis'te seçim kararının alınmış olmasına rağmen, uyum paketinin kabul edilmesinin Türkiye'nin AB üyeliği konusundaki kararlı tutumunun bir göstergesi olduğu vurgulanan açıklamada, bu durumun, AB Katılım Öncesi Ekonomik Program'la PEP da desteklenecek olan IMF programı üzerindeki siyasi belirsizlik baskısını azaltarak, piyasalara güven aşılayacağı ve erken seçim sürecinin daha sağlam bir zeminde gerçekleşmesine imkan vereceği kaydedildi. 
     
     TAM ÜYELİK SÜRECİNİN KESİNTİSİZ İLERLEMESİ 
     AB uyum paketinin kabul edilmesinin, Türkiye-AB ilişkilerinde atılmış en önemli adımlardan biri olduğuna dikkat çekilen açıklamada, ''Türkiye, bundan sonra tam üyelik sürecinin kesintisiz ilerlemesi için çıkarılan yasaların uygulamaya geçirilmesine yönelik siyasi iradeyi ön plana çıkarmalıdır'' denildi. 
     Açıklamada, daha sonra şunlar kaydedildi 
     ''Bu çerçevede, TÜSİAD'ın 1997 yılında yayınladığı, Prof. Dr. Bülent Tanör tarafından kaleme alınan 'Türkiye'de Demokratikleşme Perspektifleri' raporu da, karşı karşıya kaldığı en ağır haksız, ölçüsüz ve olumsuz eleştirilere rağmen, Temmuz 2002 itibariyle amacına ulaşmış bulunmaktadır. Söz konusu raporun yayınlanmasından bu yana geçen 5.5 yılık sürede Türkiye, benzerine daha evvel rastlanmamış bir sivil toplum hareketine şahit olmuştur. Katılımcı demokrasinin en iyi örneklerinden birini oluşturan bir sivil toplum hareketi, demokrasi ve insan hakları evrensel ilkelerine bağlı, girişim, inanç ve düşünce özgürlüklerine saygılı, çağdaş ve hayat standardı yüksek bir toplumsal yapının özlemiyle dolu, demokratik sivil toplum ve laik hukuk devleti anlayışının yerleşmesi yanlısı olan toplumun farklı kesimlerinden gelen yurttaşları biraraya getiren ve sonuç alan bir hareket olmuştur. Türkiye'nin en önemli kazanımlarından biri de bu toplumsal uzlaşma olmuştur.'' Açıklamada, TÜSİAD'ın, AB Kopenhag Zirvesi'ne kadar geçecek dönemde, bu zirveden iyi bir sonuç alabilmek için üyesi bulunduğu Avrupa Sanayi ve İşveren Konfederasyonları Birliği'nin UNICE bünyesinde yer alan muhatap kuruluşları vasıtasıyla AB ülkelerindeki siyaset, iş ve medya çevreleri nezdinde çalışmalarını sürdüreceği bildirildi. 
     





</TEXT>
</DOC>
