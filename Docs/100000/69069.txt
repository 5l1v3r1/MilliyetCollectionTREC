<DOC>
<DOCNO> 69069 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/23/guncel/gun03a.html </URL>
<DATE> 2002/02/23/ </DATE>
<TIME>  </TIME>
<AUTHOR>  </AUTHOR>
<HEADLINE>
AFP Gözlemcilere rağmen değişmedi 
</HEADLINE>
<TEXT>

Dünyanın en saygın haber ajanslarından AFP, AB gözlemcilerinin denetimine rağmen Türkiye’de sokakların yine kan gölüne döndüğünü duyurdu... 
     DIŞ HABERLER SERVİSİ 

     Fransız haber ajansı AFP, Türkiye’deki Kurban Bayramı kutlamalarıyla ilgili haberinde, Avrupa Birliği’ne AB girme umudu içindeki Türkiye’de "Bütün yasaklara ve kesim sırasında hijyenik şartlara uyulup uyulmadığını denetleyen AB gözlemcilerine rağmen, hayvanların yine yol kenarlarında kesildiğini" duyurdu. 
     AFP’nin haberinde, kesimlerin özel tesislerde ve hijyenik kurallara sadık kalınarak yapılabileceği yönündeki resmi karara rağmen, halkın kuralları çiğnediği ve sokakların kan gölüne döndüğü belirtildi. Habere göre, vatandaşların bazıları sokakta kesim yapmalarına gerekçe olarak "alışkanlıklarını değiştirmek istememelerini" gösterdi. 
     Belçika’da geçen yıl şap salgını nedeniyle yasaklanan kurban kesimine, bu yıl koşullu olarak izin verildi. Sağlık Bakanı Magda Aelvoet’in imzasını taşıyan yazılı talimatta, "İslam kurallarına göre" kurbanlık hayvanların önceden bayıltılmadan boğazlarının kesildiği belirtildi ve "hayvanlara yumuşak davranılması, bıçak gösterilmemesi, boğazlarının tek hamlede kesilmesi" koşulları vurgulandı. 
     Belçika’da hayvanların bayıltılmadan öldürülmesinin yasak olduğu, dini gerekçelerle kurban bayramında bu yasağa istisnalar getirildiği ifade edildi. 
     
     Almanlar zorluk çıkardı 
     Almanya’nın Essen kentinde, kurbanlarını kestirmek isteyen Türk vatandaşlarıyla Alman mezbaha sahibi arasında tartışma çıktı. Federal Anayasa Mahkemesi’nin Müslümanlara kurbanlarını uyuşturmadan kesebilmeleri için özel izin vermesine rağmen, mezbaha sahibi kurbanlıkların elektrik şoku ile uyuşturulmalarının şart olduğunu söyledi. Türk vatandaşları uygulamayı protesto etmelerine rağmen, kurbanların bir an önce kesilebilmesi için karara boyun eğmek zorunda kaldı. 
     



 GÜNCEL 



















</TEXT>
</DOC>
