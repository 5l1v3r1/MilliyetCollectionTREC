<DOC>
<DOCNO> 96835 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/19/son/sonspo22.html </URL>
<DATE> 2002/07/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaş Kulübü'nden hakemlere "karşı dava" 
</HEADLINE>
<TEXT>

     Beşiktaş Kulübü, hakemler Evren Dölek ve Muhittin Boşat hakkında toplam 1.5 trilyon liralık maddi ve manevi tazminat istemiyle iki ayrı "karşı dava" açtı. 
     Muhittin Boşat ve Evren Dölek'in açtığı tazminat davalarına karşı İstanbul 10. ve 11. Asliye Hukuk Mahkemeleri'ne açılan davaların dilekçelerinde, Beşiktaş-Fenerbahçe karşılaşmasından sonra Serdar Bilgili'nin yaptığı basın açıklamasında, davacıların kişilik haklarına saldırma amacı bulunmadığı belirtildi. 
     Hakemler Boşat ve Dölek'in açtığı davalara ayrıntılı olarak cevap verilen dilekçelerde, kulübün, yaşanan olaylar nedeniyle maddi ve manevi zarar gördüğü kaydedildi. 
     Kulübün Şampiyonlar Ligi'ne katılamamasının 5-6 milyon dolarlık bir zarara ve camiada büyük üzüntüye yol açtığı belirtilen dilekçelerde, 250'şer milyar lirası maddi, 500'er milyar lirası da manevi olmak üzere toplam 1.5 trilyon liranın Boşat ve Dölek'ten alınarak kulübe ödenmesi istendi. 
     





</TEXT>
</DOC>
