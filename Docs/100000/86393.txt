<DOC>
<DOCNO> 86393 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/27/son/sonspo08.html </URL>
<DATE> 2002/05/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Çobanoğlu "Türk Milli Takımı açısından herşey yolunda..." 
</HEADLINE>
<TEXT>

     A Milli Futbol Takımı Menajeri Can Çobanoğlu, Türk Milli Takımı'nın Türkiye'den getirdiği gıda malzemeleri, vitaminler ve ilaçlar konusunda Güney Kore'de herhangi bir sıkıntı yaşanmadığını söyledi. 
     Çobanoğlu, aynı bölgede kamp yapan Brezilya, Uruguay ve İspanya'nın getirdiği gıda maddelerinin ve ilaçların gümrükten geçmediğine dikkat çekerek, ''Uruguay'ın malzemeleri tamamen gümrükte kaldı. Bu 3 ülke Türkiye gibi önceden gümrüğe getirecekleri malzemeleri bildirmemişler. Ancak Türkiye, Sağlık ve Dışişleri Bakanlıkları aracılığıyla çok önceden Güney Kore'ye götürülecek malzemeleri bildirdiği için sıkıntı çekmedi'' diye konuştu. 
     Can Çobanoğlu, Uruguay'ın getirdiği malzemeleri gümrükten çekemediği takdirde şampiyonaya katılmamakla yetkilileri tehdit ettiğini de bildirdi. 
     Çobanoğlu, Türk Milli Takımı'nın herhangi bir sorun yaşamadığını, güvenlik, konaklama gibi her türlü işlemleri Güney Koreli yetkililerle çözdüğünü ve buradaki halkın Türkler'i çok sevdiği için milli takıma özel bir ilgi gösterdiğini belirtti. 
     
     A MİLLİ TAKIM 4. İDMANINI YAPTI 
     A Milli Futbol Takımı, Ulsan'daki 4. antrenmanını bu sabah yaptı. 
     Düz koşuyla başlayan ve taktik çalışmasıyla süren antrenmanda Hasan Şaş'la çarpışan Arif, kısa süreli sakatlık geçirdi. 
     Milli takım yetkilileri, Arif'in sakatlığının ciddi olmadığını belirtti. 
     





</TEXT>
</DOC>
