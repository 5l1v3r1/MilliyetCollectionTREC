<DOC>
<DOCNO> 68355 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/19/ekonomi/eko02.html </URL>
<DATE> 2002/02/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Otomobil satışları bu ay da kıpırdamadı 
</HEADLINE>
<TEXT>

Geçen ay 800 otomobil satabilen sektör, şubatta da durgunluğu aşamadı. Sektör temsilcileri kamuda yerli taşıt kullanımının özendirilmesini istedi 
     EKONOMİ SERVİSİ 

     Otomobil vergilerindeki artışlar ile birlikte büyük bir durgunluk içerisine giren otomotiv sektörü, şubat ayının ilk iki haftasında da beklediği satışlara ulaşamadı. 
     Geçen ay yaklaşık 800 adetle son yılların en düşük düzeyinde seyreden satışların, şubatta da aynı düzeyde kalacağı bekleniyor. Otomotiv Sanayii Derneği Genel Sekreteri Prof. Dr. Ercan Tezer, otomobil piyasasındaki daralmanın sürdüğünü belirtrken, "Şubattaki satışların ocak ayından çok farklı bir miktar olmasını beklemiyoruz" dedi. 
     
     İç pazar iki kat büyümeli 
     İstanbul Sanayi Odası Sektör Komitesi’nin hazırladığı Otomotiv Sanayii Sektörü’ raporunda da 2001’de yüzde 50’lik ihracat artışı gerçekleştiren sektörde, daralmış iç pazar nedeniyle yüzde 40 oranında boş kapasite olduğu vurgulandı. Kapasiteyi tam kullanmak için iç pazarın en az iki misli büyütülmesi gerektiği bildirildi. Raporda, vergilerin piyasadaki potansiyel talebi canlandıracak düzeylere indirilmesi, tüm kamu kurum ve kuruluşlarında yerli malı üretim ürünlerinin kullanılmasının özendirilmesi istendi. 
     
     7 milyar dolarlık hedef 
     Sektörün stratejik hedefinin, yan sanayi ile birlikte 2002 2003 yılında 5 milyar dolar, 2005 yılında 7 milyar dolar olarak açıklandığı raporda, aynı yıl üretimin de 857 bin adete ulaşması öngörüldü. 
     İSO Başkanı Tanıl Küçük, raporun tanıtım toplantısında, Sabancı ve Anadolu Grubu’nun Japonlarla üretim tesislerindeki yollarını ayırmalarına’ ilişkin bir soru üzerine, şöyle dedi 
     "Türk müteşebbis sermaye artırımına gitmediği taktirde, bunu yabancı sermayeye bırakabiliyor diye düşünebiliriz. Sektör, beş - altı tane devin elinde. Burada önemli olan yan sanayinin güçlenmesi, bu çok önemli bir gerçek." 
     



 EKONOMİ 
















</TEXT>
</DOC>
