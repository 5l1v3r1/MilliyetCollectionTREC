<DOC>
<DOCNO> 60475 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/04/guncel/gun05.html </URL>
<DATE> 2002/01/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Bir cezaevi komedisi 
</HEADLINE>
<TEXT>

Jandarma, istediği ring aracını vermeyen Kartal Özel Kapalı Cezaevi müdürüne kızıp cezaevi personelini dışarı çıkartmadı 
     İSMAİL POLAT İstanbul 

     Kartal Özel Tip Kapalı Cezaevi’nde, jandarma komutanının Dinç Bilgin ve Cavit Çağlar’ın da bulunduğu hastanedeki personelini değiştirmek için istediği ring aracının cezaevi yönetimince verilmemesi, yılbaşı akşamı krize neden oldu. 
     Tasarruf genelgesi nedeniyle fazla yakıt verilmediği için cezaevinde görev yapan jandarma da araç kullanımında azami ölçüde dikkatli davranıyor. 
     Jandarma Bölük Komutanlığı, 31 Aralık gecesi, dışarıda görev yapan askerlerini değiştirmek için daha çok personel taşıyabilen cezaevi ring aracını istedi. Ancak Cezaevi 1. Müdürü Recep Göğüş, araçların ancak tutuklu ve hükümlü sevkiyatı için çıkış yapabileceğini belirterek, izin vermedi. 
     
     Mahsur kaldılar 
     Mesai saatinin bitiminde servise binen infaz koruma memurları ve hizmetliler, ilginç bir gelişmeyle karşılaştı. Bölük Komutanı Jandarma Üsteğmen Soner Tellioğlu’nun talimatıyla cezaevinin araç giriş ve çıkışı kapatıldı. Bunun üzerine Kartal Başsavcısı Hüseyin Boyrazoğlu devreye girdi. Ring aracının verilmesiyle sorunun çözülmesinin ardından cezaevinde hayat normale dönerken, servis araçları da çıkış yaptı. 
     



 GÜNCEL 
















</TEXT>
</DOC>
