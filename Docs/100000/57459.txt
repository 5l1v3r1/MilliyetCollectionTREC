<DOC>
<DOCNO> 57459 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/16/spor/ymese.html </URL>
<DATE> 2001/12/16/ </DATE>
<TIME>  </TIME>
<AUTHOR> BİLAL MEŞE  </AUTHOR>
<HEADLINE>
Uygun adım 
</HEADLINE>
<TEXT>

     Beşiktaş’ın gözü dönmüş... Küçük, büyük demeden önüne geleni yeniyor, fark atıyor, averaj düzeltiyor... 
     Göztepe’nin ahı gitmiş - vahı kalmış... Müthiş bir taraftar kitlesine sahip... Ne var ki, ekonomik kriz içinde boğuşuyor... Bir yanda rakipler, diğer yanda icra memurları... Lige iyi başlamıştı, ancak ekonomik krize esir düştü... İlk yarı Göztepe’ye sahip çıkan taraftar, ikinci yarı önce alkışla protesto etti, ardından teknik kadroyu istifaya çağırdı... Ekonomik krizi unutan Göztepeli taraftarların bu protestosunu ne futbolcular ne de teknik kadro hak ediyor... Böyle bir seyirci potansiyeline sahip Göztepe’nin düşmememesi için İzmir’in ayağa kalkması, maddi destek vermesi şart... 
     İşte bu tablo karşısında Beşiktaş’ın Göztepe’ye FARK yapması asla sürpriz olarak görülmemelidir... Farka rağmen Beşiktaş oyun disiplininden kopmadı, kontrollü oynadı, şımarmadı, Göztepe’nin gözünün yaşına bakmadı, rakibini KAOSA sürükledi, şampiyonluk yolunda ağır, ama EMİN adımlarla yürüyor... Denizlispor beraberliğinden sonra müthiş bir seri yakalayan Beşiktaş altı da altı yaptı... Bu serinin temelinde yatan en büyük faktör ÖZGÜVEN olayıdır... Kartal’da ekonomik kriz var, ne var ki futbolcular bu olayı bir kenara itmiş, işlerini en iyi yapmanın özverisi içindeler. Helal olsun Denizlispor maçı öncesinde Kartal adına umutsuzduk... Ancak müthiş bir dayanışma içinde... 
     Dünkü mücadelede Beşiktaş’ta olumsuzluklar vardı elbette... Yine de bu farklı skor ve iyi gidişe çomak sokmak bize yakışmaz... 
     Ancak Tümer’i ayırmak gerekir. Müthiş oyuncu. Futbol zekası, ayağına hakimiyeti, asistleri, son vuruşları harika... Böyle bir yeteneğin takımını, sakatlık hariç, yalnız bırakmaya, kimsenin de onu yedeğe çekmeye hakkı yok. 
     Orta alan ve savunma blokunda mükemmel uyum var... Bu UYUM, Beşiktaş’ın yakaladığı seride bir başka faktör... İlhan Mansız markajda oynadı... Ama çarpraz koşularla rakip savunmayı yıprattı, arkadaşlarına koridorlar açtı. 
     Göztepe, Kartal’ın silahlarını markajla durdurmak, Ersen Martin’le rakip kalede gol bulmak peşindeydi. Ama evdeki hesap çarşıya uymadı, fark yemekten, taraftarın protestosundan kurtulamadı, karanlık bir geleceğe yelken açtı. 
     



 SPOR 























</TEXT>
</DOC>
