<DOC>
<DOCNO> 57067 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/13/son/sontur15.html </URL>
<DATE> 2001/12/13/ </DATE>
<TIME>  </TIME>
<AUTHOR>  </AUTHOR>
<HEADLINE>
İstanbul boğazı dört yıl sonra tüple geçilecek... 
</HEADLINE>
<TEXT>

     Ulaştırma Bakanı Oktay Vural, Demiryolu Boğaz Tüp Geçişi İnşaatı'nın Marmaray Türkiye'nin uzun yıllardan beri gerçekleştirdiği en önemli proje olduğunu ifade etti. 
     Demiryolu Boğaz Tüp Geçişi İnşaatı Marmaray Mühendislik ve Mimarlık Hizmetleri ile Gebze-Halkalı Yüzeysel Metrosu Hatları İyileştirilmesi sözleşmeleri, Ulaştırma Bakanı Vural ile sistemin yapımını üstlenen Avrasya Konsorsiyumu temsilcileri tarafından Demiryollar, Limanlar ve Hava Meydanları İnşaatı Genel Müdürlüğü'nde DLH düzenlenen törenle imzalandı. 
     Ulaştırma Bakanı Vural, burada yaptığı konuşmada, ülkenin modernleşmesine ve gelişmesine yakışan Marmaray'ın mühendislik ve mimarlık sözleşmesine imza atmaktan büyük mutluluk duyduklarını belirterek, şöyle konuştu 
     ''Bu proje Türkiye'nin uzun yıllardan beri gerçekleştirmekte olduğu en önemli projedir. Hem Türkiye'nin geleceğine damgasını vuran, hem de İstanbul'un ulaşım sorununa çözüm olabilecek bir proje olmakla birlikte, aynı zamanda çevre dostu bir projedir. Bu projeyle İstanbul'un ulaşım problemini çözerek, toplu taşımacılıkta hem büyük bir atılımı sağlayacağız, hem de doğu-batı ulaşım koridorunun en önemli halkasını birleştirmek suretiyle, Türkiye'nin coğrafi konumuna ulaşım açısından çok önemli bir rekabet gücü sağlayacağız.'' Projeyi çok önemli bir prestij unsuru olarak gördüklerini belirten Vural, ''Türkiye'nin bu projelere ihtiyacı vardır. Bunları gerçekleştirebilecek gücü de vardır, dostları da vardır'' dedi. 
     Oktay Vural, projenin 20 yıldır çalışmalarının sürdüğünü vurgulayarak, bu aşamadan sonra yapılacak olanın projenin hayata geçirilmesi ve inşaat ihale çalışmalarının yürütülmesi olduğunu söyledi. 
     
     Avrupa ve Japonya için önemli 
     Marmaray'da iki dakikada bir araç işletilmesi yoluyla tek yönde saatte 75 bin kişinin taşınacağını bildiren Vural, işletme aralığının bir buçuk dakikaya düşürülmesiyle ise 100 bin kişinin taşınabileceğini ifade etti. Vural, yasal süreçler ve finansman konusundaki sıkıntılar nedeniyle projenin ağır ilerlediğini belirterek, bu açığın kapanması için yoğun bir çalışma sürecine girildiğini kaydetti. 
     Oktay Vural, şöyle devam etti 
     ''Projenin toplam yatırım bedeli 198 milyar Japon Yeni'dir. Bunun yaklaşık 12.5 milyar Japon Yeni tutarındaki anlaşma 1999'da temin edilmiştir. Bundan sonraki kısmın temini için ise müşavirin işe başlaması ve işin sağlıklı bir şekilde yürütülmesiyle mümkün olabileceği Japon Hükümeti tarafından belirtilmiştir. Bu proje, Türkiye'nin yakın tarihi ve geleceği için çok önemli bir projedir. 
     Boğaz tüp geçişi 800 milyon dolar, banliyönün iyileştirilmesi 680 milyon dolar ve araçlar 1 milyar dolar olmak üzere 2.5 milyar dolarlık bu proje, Türkiye'nin geleceğini ve bölgedeki ticaret hacminin geliştirilmesi yönünde son derece önemli olacaktır.'' Projenin bugün Sayıştay Başkanlığı'na tescil için gönderileceğini, devamında müşavirin işe başlayacağını anlatan Vural, ''Yoğun geçecek tüp geçit ihalesi hazırlıkları çalışmalarından sonra 6 ay içerisinde ülkemiz için milenyum yıllarının yıldız projesinin temelini atabileceğiz'' diye konuştu. 
     Vural, tüp geçiş inşaatının yaklaşık 4 yıl, metro çalışmalarının da 3 yıl süreceğini belirterek, projeye emeği geçen herkese teşekkür etti. 
     






</TEXT>
</DOC>
