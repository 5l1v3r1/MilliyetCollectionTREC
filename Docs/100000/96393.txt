<DOC>
<DOCNO> 96393 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/17/son/sontur18.html </URL>
<DATE> 2002/07/17/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD "Saddam'ın devrilmesi konusunda kararlıyız" 
</HEADLINE>
<TEXT>

     ABD Savunma Bakan Yardımcısı Paul Wolfowitz, Irak Devlet Başkanı Saddam Hüseyin'i devirme konusunda kesin kararlı olduklarını, ancak bunun ne zaman, nerede ve nasıl yapılacağı konusunda henüz bir planlarının bulunmadığını Ankara'ya bildirdi. 
     Edinilen bilgiye göre, Dışişleri Bakanlığı'ndaki görüşmesinde Wolfowitz'e, Ankara'nın Irak konusundaki görüşleri genel olarak aktarıldı. Ankara, bu çerçevede, bilinen görüşlerin yanı sıra Irak'a yönelik olası bir operasyonda Kuveyt, Suudi Arabistan gibi bölge ülkelerinin iç dengelerinin de göz önünde bulundurulması gerektiği uyarısında bulundu. Ankara, Irak'a yönelik bir operasyonun Türkiye ve bölge ülkeleri için doğuracağı riskleri bildiğini ve bu konunun operasyonsuz halledilmesini tercih ettiğini vurgulayarak, ancak bu konuda belirleyici olan ülkenin de ABD olacağını bildirdi. 
     Wolfowitz'in temasları sırasında, Irak'a yönelik olası bir operasyon konusunda Ankara'dan bir talebi olmadı. 
     Ankara, Irak'taki Türkmenler konusundaki taleplerini de dile getirdi. 
     Wolfowitz de Türkiye'nin isteklerine önem verdiklerini belirtti. 
     Dışişleri Bakanlığı yetkilileri, Wolfowitz'in ziyareti öncesinde askeri yetkililerle Irak konusunda özel toplantılar yaptı. 
     ABD'nin ilk etapta Irak muhalefetini örgütlemeye çalıştığı ve bu çerçevede Iraklı Kürtlere de ''bir daha sizi ortada bırakmayacağız'' mesajı verdiği öğrenildi. 
     Öte yandan, Nitelikli Sanayi Bölgesi, FMS kredi borçları ve teknoloji transferi gibi stratejik işbirliğinin bütün boyutlarının ele alındığı görüşmede, Kıbrıs konusu da gündeme geldi. 
     Ankara, herkesin Kıbrıs'ın AB üyeliğini adada çözüm için bir şans olarak gördüğünü hatırlatarak, adada çözüm olmaması halinde bunun herkesin başını ağrıtacak ciddi bir soruna dönüşebileceğine dikkat çekti. 
     
     AGSP 
     Görüşmede, Avrupa Güvenlik ve Savunma Politikası'na AGSP da değinilirken, Amerikan tarafı, Ankara Belgesi'ni desteklediğini ve bu konudaki pozisyonunun sağlam olduğunu net bir şekilde ifade etti. 
     Ankara, AGSP konusunun kendisi açısından çözümlendiğini, bu sorunun çözümü için Atina'yı ikna çabalarının yoğunlaştırılması gerektiğini bildirdi. 
     Görüşmede üzerinde durulan diğer bir konu da Afganistan'daki Uluslararası Güvenlik Destek Gücü ISAF oldu. Ankara, Türkiye'ye bu çerçevede taahhüt edilen paranın bir an önce verilmesini isterken, Wolfowitz'in, 228 milyon doların kongreden hemen çıkartılacağını söylediği kaydedildi. 
     Ankara, ISAF'ın görev bölgesinin genişletilmesine karşı olduğunu Wolfowitz'e iletti. Ankara, ABD tarafına ''bundan sonraki liderliğe de bakmak lazım'' görüşünü ileterek, sonraki dönem başkanlığını almayacağı mesajını da verdi. 
     Görüşmede Ankara, Türkiye'ye verilen taahhütlerin öncelikle yerine getirilmesini isterken, Wolfowitz'in, ''yapmamız gerekin ev ödevleri var. Bu bilgiyle Washington'a gidiyorum'' yanıtını verdiği kaydedildi. 
     





</TEXT>
</DOC>
