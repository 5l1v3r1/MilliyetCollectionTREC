<DOC>
<DOCNO> 62359 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/15/son/sondun06.html </URL>
<DATE> 2002/01/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Eski CİA ajanından Ladin-İran bağlantısı iddiaları... 
</HEADLINE>
<TEXT>

     ABD'de Merkezi Haberalma Teşkilatı'nın CIA eski bir ajanı tarafından yazılan kitapta, ABD'ye 11 Eylül'de düzenlenen terörist saldırıların baş sorumlusu olarak 
     gösterilen Usame Bin Ladin'in, 1996 yılında İranlı istihbarat yetkilileriyle görüştüğü ileri sürüldü. Eskiden CIA'nın Ortadoğu ve Tacikistan bölgelerinden sorumlu ajanı olan Robert Baer, ''See No Evil'' adını verdiği ve bu hafta içinde yayınlanacak kitabında, Bin Ladin'in 1996 yılının Temmuz ayında, ABD'ye yönelik terörist eylemler için ittifak kurmak ve ''stratejik ilişki planları yapmak için'' Afganistan'da İranlı istihbarat yetkilileriyle biraraya geldiğini yazdı. Baer, Tacik aşırı dincilerinin başı Abdullah Nuri'nin de en az bir kez Bin Ladin ve İran istihbarat yetkilileri arasında yapılan görüşmelere katıldığını belirtti, ancak İranlı istihbaratçıların isimlerini vermedi. Baer, ''toplantıda neler olduğunu bilmediklerini, ancak Bin Ladin'in İran ile ABD'ye karşı terörist saldırılar düzenlemek için eşgüdüme girmeyi planladığını öne sürdü. Amerikalı yetkililer, son günlerde yaptıkları açıklamalarda, Tahran yönetiminin Bin Ladin'in El Kaide örgütü militanlarına ''güvenli bir cennet'' sağlamış olmasından şüphe edildiğini belirtiyorlar. ABD Başkanı George Bush, geçen hafta İran'ı uyararak, Afgan geçici hükümetine baskı yapmamasını ve El Kaide militanlarına sığınak olmamasını istemişti. İran ise Afganistan sınırını kapattığını belirterek, El Kaide militanlarının ülkeye girmelerine izin verilmeyeceğini açıklamıştı. 
     
     Kitapta Amerikalı yetkililer 
     1997 yılında 21 yıllık çalışmasından sonra CIA'dan ayrılan Baer, 
     1995 yılının Aralık ayında Bin Ladin'in Mısırlı bir yardımcısının 
     Tahran'ı ziyaret ederek burada İran İstihbarat ve Güvenlik Bakanlığı yetkilileriyle biraraya geldiğini yazdı ve ''ABD, Bin Ladin'in İranlı yetkililerle stratejik bir anlaşmaya vardığından emin değildi, ancak biz istihbarat topluluğu olarak Bin Ladin'in bunu yaptığından şüpheleniyorduk'' eleştirisini getirdi. 
     Baer, 1996 yılının başında CIA'nın, İran Devrim Muhafızları'nın gizli faaliyetlerini izlemek için bölge bürosu açmayı planladığını, ancak Amerikan Güvenlik Konseyi'nin, İranlıların Azerbaycan'daki Amerikan petrol şirketi Amoco çalışanlarına yönelik öç hareketlerine girişebileceği korkusuyla planı geri çektiğini, daha sonra da plana izin verildiğini kaydetti. 
     Ajan Baer, CIA'nın, 1995 yılında Pakistan'ın başkenti İslamabad'daki Mısır Büyükelçiliği'nin bombalanmasında Bin Ladin'in parmağı olduğundan da şüphelendiğini bildirdi. 
     Afganistan'daki Sovyet askerlerinin çekilmesinden sonra Afgan içsavaşı döneminde Tacikistan'ın başkenti Duşanbe'de görev yaparken, Afganistan'dan Tacikistan'a geçen Afganlarla görüşmek için Amerikalı yetkililerden defalarca Dari ve Peştu dilleri bilen kişiler istediğini yazan Baer, bölgede Dari ve Peştu dilleri bilen elemanları olmaması nedeniyle CIA'nın uzun süre bilgi toplamasının mümkün olmadığını yetkililere ilettiğini de kaydetti. 
     Baer, CIA'yı de Bin Ladin ve örgütünün Ortadoğu ile bağlantılarını yeterince araştırmamakla suçladı. 
     Baer, kuzey Irak'ta görev yaparken, 1995 yılında başkent Bağdat'ta Irak Devlet Başkanı Saddam Hüseyin'e darbe yapmayı isteyen Iraklı askeri bir muhalifle iyi ilişkiler kurduğunu, ancak Ulusal Güvenlik Konseyi'nin bunu desteklemekten kaçındığını da yazdı. 
     






</TEXT>
</DOC>
