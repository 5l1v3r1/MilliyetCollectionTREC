<DOC>
<DOCNO> 61336 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/09/spor/spo15.html </URL>
<DATE> 2002/01/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber Turu 
</HEADLINE>
<TEXT>

"Osmanlı’dan gelen tutku"      JAPONYA’NIN en yüksek tirajlı gazetesi Yomiuri Shimbun’da, Dünya Kupası’na katılacak Milli Takımız için "Türkiye’de futbol, Osmanlı’dan gelen bir tutku" denildi. Gazetede ayrıca "Toprakları, Avrupa ve Asya’ya uzanan, siyasi olarak Avrupa’ya benzeyen, fakat nüfusunun yüzde 99’u Müslüman olan Türkiye, Hristiyan ülkeler tarafından dışlanıyor. Avrupa, Avrupa duy sesimizi’ sözlerinden, Avrupa’ya duyulan hayranlığın yanı sıra üye olarak kabul edilmemekten duyulan rahatsızlık da hissediliyor" yorumu yapıldı. 
     
Torino’dan Emre atağı      İTALYAN basını, Torino’nun, Interli Emre’nin peşine düştüğünü yazdı. Tutto Sport, dün manşetten verdiği haberinde Hakan Şükür’ün eski takımı Torino’nun, Inter’den Emre ya da Recoba’yı transfer etmek için harekete geçtiğini iddia etti. Kümede kalma mücadelesi veren Torino’nun önce Recoba’yı düşündüğü, Emre’yi de sezon sonuna kadar kiralamayı istediği öne sürüldü. 
     
Fiorentina’ya haciz geliyor      FLORANSA Belediye Meclisi, Fiorentina’nın kirasını ödemediği Artemio Franchi Stadı’ndan doğan borcu için haciz işlemleri başlattı. Belediye, ödeme olmazsa icraya gidecek, sonuç alamazsa ligde son sıradaki kulübün iflasını isteyecek. 
     
Romario zirvede      ULUSLARARASI Futbol Tarihi ve İstatistikleri Federasyonu’nun IFFHS , 6 kıtadaki en iyi 50 ligde yaptığı değerlendirme sonunda 2000 - 2001 sezonunda Dünya’nın en iyi golcüsü Romario oldu. 72 futbolcuyu geride bırakan tecrübeli yıldız, Brezilya’nın Vasco da Gama takımında 18 maçta 21 gol ve 1.167 ortalamayla bu unvanı 13. kez yakalayıp, rekor kırdı. Bolivyalı Castillo ikinci, Meksikalı Borgetti ise üçüncü oldu. 
     
Rusya’ya yenildik      16 Yaş altı milli futbol takımları arasında düzenlenen 1. Uluslararası Ege Kupası’nın ilk gününde Türkiye, Rusya’ya 2-1 yenildi. Grubun diğer maçında Fransa, Hollanda’yı 4-0, Söke grubunda ise Romanya, Belçika’yı 3-1 yendi. 
     
Roma dağıldı      GALATASARAY’IN Şampiyonlar Ligi’ndeki rakiplerinden Roma, İtalya Kupası’nda adeta bozguna uğradı. Brescia, sahasında ilk maçta 1 - 0’la geçtiği Başkent ekibini 3 - 0 yenerek, eledi. Evsahibi takımın gollerini 6. dakikada Flippini, 27. dakikada Markus Schopp ve 71’de Toni kaydetti. 
     
Rovers, Tugay’la güzel      TUGAY Kerimoğlu’nun formasını giydiği İngiliz Blackburn Rovers, Lig Kupası yarı finalinde Sheffield Wednesday’i deplasmanda 2 - 1 yenerek, rövanş ve final için büyük avantaj sağladı. Tugay’ın 90 dakika boyunca kaptanlık yaptığı Rovers’in gollerini 28’de Hignett, 39’da Cole atarken, Sheffield, 52’de Ekoku’yla yanıt verdi. 
     



 SPOR 
























</TEXT>
</DOC>
