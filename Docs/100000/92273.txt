<DOC>
<DOCNO> 92273 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/26/son/sontur14.html </URL>
<DATE> 2002/06/26/ </DATE>
<TIME>  </TIME>
<AUTHOR>  </AUTHOR>
<HEADLINE>
AK Parti'den Bahçeli'ye eleştiri "Cesareti Ankara dışında buluyor" 
</HEADLINE>
<TEXT>

     AK Parti Grup Başkanı Bülent Arınç, MHP Genel Başkanı, Devlet Bakanı ve Başbakan Yardımcısı Devlet Bahçeli'yi eleştirerek, ''Öcalan'ın dosyasını 3 yıldan beri Başbakanlık'ta bekleten sensin. Kendini kahraman ilan eden bir takım sahte kahramanlar duysun diye söylüyorum 122 hükümlü hakkındaki tek dosyayı bile Genel Kurul'a sevketmediler.'' Genel Başkan Recep Tayyip Erdoğan'ın Türkiye-Brezilya yarı final maçı için Japonya'da bulunması nedeniyle AK Parti TBMM Grubu toplantısında Grup Başkanı Arınç konuştu. 
     Arınç, idam cezasının kaldırılması konusundaki görüşlerini dile getirirken, 1926-1984 arasında 400'den fazla idam cezasının infaz edildiğini ancak 1984 yılından beri idam cezasının uygulanmadığını hatırlattı. 
     TBMM Adalet Komisyonu'nda idam cezası verilen 122 kişiye ait 64 dosyanın bulunduğunu belirten Arınç, sözkonusu dosyalar içinde AİHM kararıyla ölüm cezasının ertelenmesi istenen tek hükümllü bulunmadığını vurguladı. Terör örgütünün elebaşı Abdullah Öcalan'a ilişkin dosyanın Başbakanlık'ta bekletildiğini kaydeden Arınç, ''Biz hukuktan yanayız. Bu dosyaların hepsi Genel Kurul'a gelsin gibi bir iddiamız yok. Ama kendini kahraman ilan eden bir takım sahte kahramanlar duysun diye söylüyorum 122 hükümlü hakkında bir tek dosyayı bile Genel Kurul'a sevketmediler. Hatta bu dosyaların içinde Öcalan kadar tehlikeli olduğu söylenen Şemdin Sakık dosyası da var'' diye konuştu. 
     
     ''TÜRKİYE KABİLE DEVLETİ DEĞİL'' 
     MHP Lideri ve Başbakan Yardımcısı Devlet Bahçeli'nin idam konusundaki tavrını da eleştiren Arınç, sözlerini şöyle sürdürdü 
     ''Osmaniye'de bir türlü konuşup da Ankara'da başka türlü konuşanların, Ankara'dan söyleyemediklerini Çin'den konuşmaya çalışanların kulağına girsin diye söylüyorum Mertsiniz, cesaretiniz varsa, doğru konuşuyorsanız.... Hangi dosyayı Genel Kurul'a sevkettiniz Böyle bir şey yok, olması da doğru değil. Sadece MHP'nin samimiyetsizliğini ortaya koymak için söylüyorum Türkiye, 1984'ten bu yana idam cezasını infaz etmeyeceğini söylüyorsa, elbette Hükümet'in bunu yapmaya imkanı yoktur. Bunlar arasında ayıklama da yapamaz. Türkiye kabile devleti değil, Patagonya'da yaşamıyor. 
     Dosya, 3 yıldan beri Başbakanlık'tan Meclise gelmemişken, Başbakan Yardımcısı'nın Çin'den buyurduğu mesele ne Dosyayı Başbakanlık'ta tutan sensin, Meclis'e gönderecek olan da sensin. Topu taca atmayın. Bekleyen dosya sizin sorumluluğunuz altındadır. AİHM kararlarına uymak bir vecibe ise o zaman Dosyayı Meclis'e gönderin demek palavra kahramanlıktan başka bir şey değil. 
     Bu konuşmalar halkı gerer. Halk olarak bunun cezasını çektik. Türkiye 150 milyar dolar kaybederken de 30 bin insan canını verirken de hepimiz acı çektik. Bunu sandığa gidecek bir oy olarak görmek yapılacak en büyük alçaklıktır. Artık bu meseleyi kapatmak lazım. Cesareti Ankara dışına çıkınca buluyor. Ya Çin'de ya Maçin'de... Bir türlü Ankara'daki Başbakanlık'tan konuşmaya muktedir olamadı.'' Arınç, Öcalan'ın Suriye, Kuzey Irak veya Yunanistan'da yakalanmadığını belirterek, ''Öcalan'ı bize teslim ettiler. Yunanistan'ı, ABD'si, İsrail'i, istihbarat örgütleriyle paketleyip kargo halinde uçağa getirip teslim ettiler. Çok iyi biliyoruz ki, onu teslim alanlar Öcalan'ı asmayacağız sözünü verdiler'' diye konuştu. 
     





</TEXT>
</DOC>
