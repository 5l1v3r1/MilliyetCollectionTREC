<DOC>
<DOCNO> 67425 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/13/son/sondun10.html </URL>
<DATE> 2002/02/13/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD, Saddam'ı devirme planında sona yakın 
</HEADLINE>
<TEXT>

     Amerikan yönetiminin, Irak lideri Saddam Hüseyin'i devirmeye yönelik bir plan üzerinde anlaşmaya yakın olduğu, ancak sonbahardan önce bu ülkeye askeri bir harekatın öngörülmediği belirtiliyor. 
     Washington'daki gözlemciler, Irak'a yönelik askeri harekata en güçlü şekilde karşı çıkan ABD Dışişleri Bakanı Colin Powell'ın Senato bütçe komitesindeki konuşmasında Irak'a yüklenmesinin, Irak konusundaki kararlılığın önemli bir işareti olduğuna dikkati çekti. 
     Powell, Irak'a karşı alışılmışın dışında sert bir tavır alırken, kitle imha silahları ürettikleri için ABD Başkanı George Bush'un ''şer ekseni'' olarak adlandırdığı Kuzey Kore, İran ikilisiyle Irak arasındaki farka işaret etti. 
     Kuzey Kore ve İran'a karşı ABD'nin savaş başlatma planı bulunmadığını belirten Powell, Irak'ta ise uzun dönemden beri rejim değişikliğinin bir Amerikan politikası olduğunu ve bunu sağlamak için pek çok seçeneği değerlendirdiklerini kaydetti. 
     Powell, terörizme karşı savaşta uluslararası koalisyonu zayıflatacağı gerekçesiyle Irak'a askeri harekata sıcak bakmıyordu. 
     Ancak Powell, Senato komitesindeki konuşmasında, Bush'un henüz kesin karara varmadığını ve kısa zamanda bir askeri harekatın öngörülmediğini de söyledi. 
     Washington'daki pek çok gözlemciye ve Amerikan basınına göre ABD yönetimi, Saddam Hüseyin'i devirme kararını verdiği gibi, nasıl devireceği konusundaki planını sonuçlandırmak üzere bulunuyor. Basına göre, daha önce görüş ayrılıkları olmasına karşın Amerikan yönetimi yetkilileri, Saddam'ı devirmede uzlaştı. Ancak harekatın ne zaman başlaması gerektiği konusu kesinleşmedi. 
     
     Irak'a harekat ile kongre seçimleri lüks 

     Anadolu Ajansı'nın görüştüğü Washington'daki bazı gözlemciler, Irak'a bu yıl içinde bir harekata kesin gözüyle baktıklarını belirtirken, zamanlama konusunda, ''Kongre seçimlerinin yenileneceği Kasım 2002 tarihinin hemen öncesi'' değerlendirmesinde bulundu. 
     Bush'un partisi olan Cumhuriyetçi Parti'nin, Afganistan'dan sonra Irak'a askeri harekatın zamanlamasını iyi ayarlayarak Kongre seçimlerinde avantaj sağlamaya çalışabileceği belirtiliyor. 
     Değerlendirmelere göre, ABD'nin gelecek aylarda Irak'a yaptırımları sıkılaştırma çabasına girmesi, BM silah denetçilerinin kabul edilmesi için baskı yapması ve bu çabalardan sonuç alınamaması gerekçesiyle sonbaharda askeri harekata girişmesi bekleniyor. Geçen süre içinde ABD'nin, uluslararası koalisyonu bir arada tutmak üzere diplomatik girişimleri yoğunlaştırması da öngörülüyor. 
     ABD Başkan Yardımcısı Dick Cheney, gelecek ay Türkiye'nin yanı sıra Suudi Arabistan, Ürdün, İngiltere, Mısır, İsrail, Birleşik Arap Emirlikleri, Bahreyn, Katar, Umman gibi ülkeleri kapsayan bir dizi ziyaret yapacak. 
     Cheney'nin sözcüsü Mary Matalin, bu ziyaretlerin amacını, ''terörizme karşı mücadelede, Afganistan'dan sonraki safhayı tartışmak'' olarak açıklamıştı. 
     






</TEXT>
</DOC>
