<DOC>
<DOCNO> 70021 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/28/son/soneko33.html </URL>
<DATE> 2002/02/28/ </DATE>
<TIME>  </TIME>
<AUTHOR>  </AUTHOR>
<HEADLINE>
AB Komisyonu'ndan İsrail'e ekonomik ve siyasi darbe 
</HEADLINE>
<TEXT>

     Avrupa Birliği AB Komisyonu son aldığı kararla İsrail'e ekonomik ve siyasi açıdan ağır bir darbe vurdu. 
     AB ülkeleri bundan böyle, işgal altındaki Filistin topraklarında üretilen İsrail malları için vergi ödeyecekler. AB komisyonu tarafından alınan bu karar, bu mallara dolaylı vergi konması anlamına geliyor. 
     Birlik işgal altındaki toprakları İsrail toprağı olarak kabul etmediği için, buralarda üretilen malların İsrail ile AB arasındaki gümrük muafiyeti anlaşmasının kapsamına dahil olmaması gerektiğini savunuyor. AB komisyonu, bu malların vergiye tabi tutulması konusundaki hukuki süreci geçen yıl başlatmıştı. 
     Komisyon, dün bu konuda nihai karar almamakla birlikte, bu yönde bir kararın ilerde alınabileceğini göz önüne alarak, işgal altındaki topraklarda üretilen İsrail mallarının ithali için AB ülkelerinin vergi ödemeleri uygulamasını başlattı. 
     
     AB'ye göre İsrail'in sınırları 
     Buna göre, AB ülkelerinin ithal ettikleri her İsrail malı için nerede üretildiğini gösteren ''bir menşei belgesi'' sunmaları gerekecek. Eğer mal AB'nin İsrail toprağı olarak kabul ettiği topraklarda üretiliyorsa, vergi için deposit ödenmesi gerekmeyecek. 
     AB, 1967 sınırları dışındaki İsrail kontrolündeki bölgeleri ''işgal toprağı'' olarak kabul ediyor. 
     Bu nedenle, Batı Şeria ve Gazze'deki Yahudi yerleşim merkezlerindekilerin yanı sıra Golan tepeleri ve Kudüs'ün bazı mahallelerindeki Doğu kesimi fabrikalar da kararın kapsamına giriyor. 
     
     İsrail ilk aşamada 6 8 milyon dolar kaybedecek 
     AB komisyonunun kararı İsrail'de büyük endişe yarattı. İsrail, AB ülkelerine yılda 200 milyon dolarlık ihracat yapıyor. Deposit uygulaması ile İsrail'in 6-8 milyon dolar kaybı olacağı hesaplanıyor. 
     Ancak İsrailli yetkililer, zararın daha da büyük olmasından endişe ediyorlar. Avrupalı ithalatçıların menşe belgeleri ile uğraşmak istemeyeceklerini belirten yetkililer, ''Bu uygulama Avrupa ülkelerinin İsrail'de ithalat yapmasını engellemeye yönelik'' değerlendirmesini yaptılar. 
     AB Komisyonu'nun bu kararı, İsrail'in Yahudi yerleşim merkezlerindeki fabrikaların listesini vermemekte direnmesi üzerine aldığı belirtiliyor. AB yetkililerinin, ''İsrail'in listeyi vermemesi nedeniyle bu uygulama ile bütün İsrail malları zarar görecek'' dedikleri ifade ediliyor. 
     
     Siyasi endişeler 
     Karar, İsrail açısından özellikle son Suudi planı ile ''67 sınırlarına geri çekilme'' gündeme getirilmişken, bu sınırların nereden geçtikleri konusunda bir örnek teşkil etme tehlikesi taşıyor. 
     İsrail'in BM Güvenlik Konseyi'nin 242 sayılı kararını, ''tamamen 67 sınırlarına geri çekilmeyi öngörmüyor'' şeklinde yorumlaması nedeniyle, bu karar sınırların belirlenmesi açısından temel olamıyor. 
     Yanı sıra, İsrail, AB ile işbirliği yaparsa AB'nin ''işgal altındaki topraklar'' tanımını kabul etmiş duruma düşmekten endişe ediyor. 
     Dışişleri Bakanlığı, sorunu çözmek için formül arıyor. İhraç mallarına, ''İsrail'de, Yeşil Hat dışında üretilmiştir'' gibi menşe belgeleri hazırlanması formülü üzerinde durulduğu belirtiliyor. 
     






</TEXT>
</DOC>
