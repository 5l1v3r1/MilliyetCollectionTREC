<DOC>
<DOCNO> 82672 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/07/son/sontur11.html </URL>
<DATE> 2002/05/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Muğla Valiliği "Bodrum'daki patlamaların kaynağı ses bombası" 
</HEADLINE>
<TEXT>

     Muğla Valiliği, Bodrum'da dün gece meydana gelen iki patlamanın kaynağının, ''Tahrip gücü olmayan, el yapımı ses bombası'' olduğunu açıkladı. 
     Muğla Valiliği'nden yapılan yazılı açıklamada, Bodrum'da dün gece 22.30 ve 00.55 saatlerinde iki patlama olduğu belirtilerek, ilk 
     patlamanın Cumhuriyet Caddesi Papatya Sokak'ta bulunan dört numaralı evin duvarının dibinde, ikinci patlamanın da Zeki Müren Caddesi Paşa Tarlası girişinde meydana geldiği kaydedildi. Açıklamada ilk patlama sonrasında olay yerinde yapılan incelemede deforme olmuş siyah naylon torba kalıntıları bulunduğu bildirilerek, şu ifadelere yer verildi ''Kullanılan patlayıcının, tahminen potasyum klorat ve mazot karışımı bir madde olduğu kanaatine varılmıştır. Aynı gece 00.55 sıralarında Zeki Müren Caddesi Paşa Tarlası girişinde meydana gelen patlamanın da bomba imha uzmanlarınca yapılan değerlendirmeye göre, pet şişe içine tiner konularak, molotof kokteyli şekline getirilen bir patlayıcı olduğu sonucuna varılmıştır. Patlamalar, tahrip gücü olmayan, el yapımı ses bombası şeklinde olduğu değerlendirilmektedir. Meydana gelen patlamalarda can kaybı ya da yaralanma meydana gelmemiştir. '' Açıklamada, bölgede gerekli güvenlik önlemlerinin alındığı ve soruşturmanın sürdürüldüğü de bildirildi. 
     





</TEXT>
</DOC>
