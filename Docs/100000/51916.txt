<DOC>
<DOCNO> 51916 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/12/son/sonspo16.html </URL>
<DATE> 2001/11/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Çaykur Rizespor, Trabzonspor maçına bileniyor 
</HEADLINE>
<TEXT>

     Çaykur Rizespor'da, cumartesi günü iç sahada Trabzonspor ile yapılacak maçın hazırlıkları, bir günlük iznin ardından yeniden başladı. 
     Teknik direktör Karol Pecze, yoğun bir tempoyla çalışmalarını sürdürdüklerini belirterek, ''Lige verilen arayı en iyi şekilde değerlendirmek istiyoruz. Trabzonspor karşısına iyi hazırlanarak çıkmak istiyoruz'' dedi. 
     Pecze, 10 gündür deneme amaçlı olarak çalışmalarını takımla birlikte sürdüren Brezilyalı satrfor Fernando için bu hafta sonu karar vereceklerini de belirterek, ''Fernando büyük yıldız değil. Bize Da Silva gibi bir adam lazım. Saffet konusunun da bir an önce çözüme kavuşturulması lazım. Yönetimden bunu bekliyoruz. Milli takımlarda bulunan futbolcularımızın sakat dönmemesi ise en büyük dileğimizdir'' diye konuştu. 
     Karol Pecze, kadro dışı bırakılan Oumar konusunda ise yönetimin karar vereceğini sözlerine ekledi. 
     Öte yandan, Mehmet Cengiz Tesisleri'nde yapılan antrenmana Ümit Milli Takım Kampı'nda bulunan Koray ve Kürşat ile ülkesine giden Aloudji katılmadı. 
     






</TEXT>
</DOC>
