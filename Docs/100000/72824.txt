<DOC>
<DOCNO> 72824 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/15/son/sontur04.html </URL>
<DATE> 2002/03/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Sigarayı bırak, 4 milyar lira kazan 
</HEADLINE>
<TEXT>

     Sağlık Bakanlığı, 2-29 Mayıs tarihleri arasında ödüllü sigarayı bırakma kampanyası düzenleyecek. Kampanyaya katılıp ve sigaraya karşı zayıf düşmeyenler 4 milyar lira ile ödüllendirilecek. 
     Sağlık Bakanlığı, Dünya Sağlık Örgütü'nün düzenlediği "Bırak-Kazan 2002 Uluslararası Ödüllü Sigarayı Bırakma Kampanyası"na katılma kararı aldı. Kampanyada, Türkiye'nin en yüksek katılımı sağlayan ülkeler arasına girmesi hedeflenirken, kampanyaya katılanlar, bırakmanın zorlukları ve bunların nasıl aşılabileceği konusunda desteklenecek, bu yolla yüksek bir bırakma başarısı oranı hedefleniyor. 
     Uluslararası Ödüllü Bırak-Kazan 2002 Kampanyası, Dünya Sağlık Örgütü tarafından dünya genelinde 2-29 Mayıs 2002 tarihleri arasında düzenlenecek. Kampanyanın Türkiye ödülü 4 milyar Lira, Avrupa ödülü 2 bin 500 ABD Doları ve Dünya Ödülü ise 10 bin ABD Doları olarak belirlendi. 
     
     Nasıl katınılacak 
     Kampanyada başarılı olmak isteyenler 2-29 Mayıs tarihleri arasında sigara içmeyecek. Kampanyaya en az bir yıldır sigara içen ve 18 yaşını doldurmuş herkes katılabilecek. Katılımcılar 2 Mayıs 2002 tarihinden önce katılım formunu doldurup, kampanya merkezine ulaştıracak. 
     Bırakma gününden itibaren 4 hafta süreyle sigara içmeyenler veya tütün ürünlerini kullanmayanlar, ödül almaya hak kazanacak. Katılımcılar arasında kura çekilecek, kuradan sonra kazanan kişi ile temasa geçilecek sigara içip içmediği şahitlerce ve kimyasal analizlerle teyit edilecek. Kurayı kazanan ve dört hafta süresi içinde sigara içmediği belirlenenler 4 milyar liralık ödülü alacak. 
     Kampanyaya, bu yıl 100 ülkeden 1 milyon kişinin katılımı planlanıyor. Kampanyada Türkiye için bu yıl belirlenen hedef yüzde 2 olurken, bu gerçekleşirse 260 bin kişinin kampanyaya katılması bekleniyor. Kampanyaya katılanların yüzde 24'ü sigarayı bırakırsa böylece 60 bin kişinin sigarayı bırakması sağlanacak. 
     
     Sigara korkutuyor 
     Dünyada 4 milyon kişinin sigara nedeniyle öldüğü bildirilirken, önümüzdeki 25 yılda bu sayının 10 milyona yükseleceği, 25 yılda 100 milyondan fazla kişinin bu nedenle öleceği kaydedildi. Sigara nedeniyle 35-69 yaşları arasında ölenlerin kişi başına kaybettiği yaşam süresinin 22 yıl olduğu, gelişmekte olan ülkelerde sigara tüketiminin hızla arttığı, Türkiye'de 1984 sonrası dönemde sigara tüketiminin yüzde 80 oranında arttığı bildirildi. Türkiye'de son 40 yılda her yıl ortalama 100 bin ton tütün tüketildiği, her bin tonluk tütün tüketiminin ise bin kişinin vakitsiz ölümüne yol açtığı ve bir ülkeye 27.2 milyon Dolarlık ekonomik kayıp getirdiği hesaplandı. Bu oranlara göre, Türkiye'de halen yılda, yaklaşık 100 bin kişi sigara nedeniyle zamansız ölürken, 2.72 milyar Dolarlık ekonomik kayıp meydana geliyor. 
     Türkiye'de erkeklerin yüzde 57.8'i, kadınların yüzde 13.5'i ve tüm toplumun yüzde 33.6'sı sigara içiyor, sigara 
     içme oranları kişilerin eğitim durumu ve statüsü yükseldikçe hızla artıyor. 
     






</TEXT>
</DOC>
