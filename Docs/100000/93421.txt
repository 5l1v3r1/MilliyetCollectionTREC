<DOC>
<DOCNO> 93421 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/03/yasam/yas04.html </URL>
<DATE> 2002/07/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkler Hollywood’u istila mı ediyor .. 
</HEADLINE>
<TEXT>

Hollywood’da bugünlerde sinema reklamcılığının Oscar’larını kazanan Emrah Yücel ve Göktuğ Sarıöz adlı iki Türk gencinin başarısı konuşuluyor 
     Dünya sinemasının kalbi Hollywood’da düzenlenen ve sinema reklamcılığının Oscar’ları olarak nitelendirilen "Key Art" ödülleri dağıtım töreninde, iki Türk tasarımcı birincilik kazandı. 
     Bu yıl Los Angeles’teki "Wilshire Ebell" tiyatrosunda 31. kez yapılan "Key Art" ödül töreninde, Emrah Yücel, "sinema afiş tasarımı" dalında, Göktuğ Sarıöz ise "Scary Movie - 2" adlı film için hazırladığı fragmanla "film tanıtımı" dalında birincilik ödülü aldı. 
     
     Türk olarak gururlandım 
     Kazandığı ödülle ilgili olarak duygularını anlatan Emrah Yücel, şöyle konuştu "Törende iki genç Türk tasarımcı olarak birincilik ödülü almamız büyük bir olay. Bundan gurur duyduk. 1500 kişinin önüne Türk olarak çıktığımda aldığım alkış beni çok heyecanlandırdı. Türkler olarak, sinema dünyasının kurumsallaşmış yapısı içinde adımızdan söz ettirmek bize sonsuz gurur verdi." 
     Emrah Yücel, Beverly Hills’te kendi kurduğu "Iconisus" adlı şirkette yönetici, Göktuğ Sarıöz ise New York’taki "Miramax Films" stüdyolarında yaratıcı yönetmen olarak görev yapıyor. 
     
     Herkes onları konuşuyor 
     Aralarında reklam ajansı temsilcileri ile aktörler, aktrisler ve yönetmenlerin bulunduğu 1500 kişilik resepsiyonda, iki Türk’ün başarısı stüdyo yöneticilerinin de gözünden kaçmadı. Hollywood’un büyük şirketlerinden Dreamworks stüdyolarının başkan yardımcısı David Smith, kazananlar şerefine verilen resepsiyonda şunları söyledi "Sinema çevrelerinde herkes şimdi bu iki genç Türk’ün başarısından söz ediyor. Yoksa Türkler Hollywood’u istila mı ediyorlar " 
     



 YAŞAM 
















</TEXT>
</DOC>
