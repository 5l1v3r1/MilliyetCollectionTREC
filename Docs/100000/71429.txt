<DOC>
<DOCNO> 71429 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/08/spor/ysenay.html </URL>
<DATE> 2002/03/08/ </DATE>
<TIME>  </TIME>
<AUTHOR> ERDOĞAN ŞENAY  </AUTHOR>
<HEADLINE>
Pişmanlık yasası 
</HEADLINE>
<TEXT>

     Şike veya şikeler konusundaki haber ve hukuk dalgalanmaları meclis kürsülerine kadar gelip, dayandı nihayet. 
     Türkiye liglerinde şike yapılıp, yapılmadığı konusunda şüphesi olanların alnını karışlarım ben... Maddi değerden tutun da, psikolojik anlama kadar varan manada yıllardır şike vardır ve olmaya da devam edecektir... Türkiye’de adli makamların hukuk yolu ile çözemediği kördüğümlerin, ihtisaslaşmış mafya örgütlerince halledildiğini bilmeyen mi vardır .. Devleti soyup, soğana çevirmiş malum isimlerin birçoğu, hatta kırmızı bültenle arananları dahil yurt içi veya dışında ellerini, kollarını sallayarak dolaşmakta ve çaldıkları paraların keyfini çıkarmaktadırlar... Ortam böyleyken futbolun tertemiz ve kendi spor ilkeleri içinde yol alabilme imkanı olabilir mi .. 
     Hele hele saygın savcıların iyi niyetli araştırmaları içinde kimsenin açıkça konuşamayacağı, aksi halde parayı veren de, alan da olsa ağır cezalarla yüz yüze geleceği apaçık ortadayken... Şu satırların yazarının bundan on yıl önce kaleci Zalad’ın yaptıklarının açık bir şike olduğunu yazdığı için Basın Savcılığı’ca mahkum olup, yıllarca sabıkalı muamelesi gördüğünü sizler biliyor muydunuz .. Hem de onlarca, yirmilerce en saygın gazetelerin değişik zamanlarda manşetlerden verdiği "şikeci Zalad" haberlerini delil olarak Basın Savcılığı’na defalarca sunmamıza rağmen İhsan Topaloğlu kardeşimle az mı arşınladık Adliye merdivenlerini... 
     Şimdi eğer Meclis’e kadar ulaşmış bu hassas konuya gerçekçi bir neşter vurulmak isteniyorsa eğer, tıpkı Güneydoğu sorununda olduğu gibi ihbarcıyı ve de şikede para veren tarafı suç kapsamından çıkaran bir "sporda pişmanlık yasası" çıkartabilirseniz, işte o zaman bu büyük cerahat torbasının içini boşaltır ve yerlere dökülen anlı şanlı yönetici, siyasetçi, teknik adam ve futbolcuların net fotoğraflarını görebilirsiniz... Aksi halde bütün çabalar boşa gitmeye mahkumdur... 
     Haaa, bir de Futbol Federasyonu’nun tutumu var işin içinde... Yapılmış ihbarlar, alt kadamede oynanan maçlardan gelen hakem ve gözlemci raporları nedir .. Unutulmamalıdır ki, yine bu yazının sahibi Sahir Gürkan gibi saygın bir Futbol Federasyonu Başkanı ve ekibiyle çalışırken hakem kanaatine uyarak, tabii kendi iç araştırmalarını da yaptıktan sonra, şikeci takımları birer alt kümeye gönderen ön imzalardan biridir... Yani işler ciddi ve namuslu insanların elindeyse mesele yoktur... Aksiyse, bugünkü şikeler kaousunun içine çekip, alır insanları... 
     



 SPOR 






















</TEXT>
</DOC>
