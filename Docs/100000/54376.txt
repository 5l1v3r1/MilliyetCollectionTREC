<DOC>
<DOCNO> 54376 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/27/son/sonspo02.html </URL>
<DATE> 2001/11/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Batista için son görüşme yarın 
</HEADLINE>
<TEXT>

     Gaziantepspor Kulübü Başkanı Celal Doğan, Batista'nın transferi konusundaki pürüzleri gidermek için yarın İstanbul'da Galatasaray yöneticileri ile görüşeceğini söyledi. 
     Doğan, yaptığı açıklamada, futbolda da dürüstlükten yana olduklarını belirterek, ''Batista konusunda geçen hafta Galatasaray yöneticileri ile görüşüp prensip anlaşmasına vardık. Hemen hemen her konuda anlaştık'' dedi. 
     Kendisinin ve Gaziantepspor'un, verdiği sözden dönecek anlayışta olmadığını kaydeden Doğan, ''Bazı eksikler var, onlar giderilirse başkası 100 milyon dolar da verse Galatasaray'a sözümüz sözdür. Kaldı ki, başka kulüpler de devreye girdi'' diye konuştu. 
     Doğan, söz verdikten sonra dönecek kişilikte olmadığını, İstanbul'da yarın Galatasaray yöneticileri ile yapacakları görüşmede transfer konusunun çözümleneceğine inandığını, sözlerine ekledi. 
     






</TEXT>
</DOC>
