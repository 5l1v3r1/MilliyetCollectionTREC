<DOC>
<DOCNO> 68332 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/18/son/sontur08.html </URL>
<DATE> 2002/02/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Amerikalıların Mevlana ilgisi 
</HEADLINE>
<TEXT>

     ''Gel gel ne olursan ol yine gel'' sözleriyle tüm dünyayı Konya'ya çekmeyi başaran Mevlana'yı 2001 yılında en fazla ABD'li turistler ziyaret etti. 
     Turizm İl Müdürü İbrahim Tekbaş'dan alınan bilgiye göre, Selçuklu ve Osmanlı dönemine ait birçok eserle Türkiye'nin önemli kültür merkezlerinden biri olan Konya'yı, geçen yıl 320 bin 1'ü yabancı, 1 milyon 558 bin 907 turist ziyaret etti. 
     Mayıs-Aralık 2001 konaklama istatistiklerini çıkaran Turizm İl Müdürlüğü 43 bin 954 yabancı turistin ildeki otellerde konakladığını belirledi. Konaklayan turistler arasında ilk sırayı 9 bin 159 kişi ile ABD'li turistler aldı. Aynı dönemde 6 bin 332 Japon, 5 bin 985 Alman turist ilde konakladı. 
     İbrahim Tekbaş, önceki yıllara göre ABD'li turist sayısında büyük artış olduğunu belirterek, ''ABD'lilerin Mevlana'ya olan ilgileri her geçen yıl artıyor. 11 Eylül'de yapılan terörist saldırı olmasaydı, bu rakam çok daha fazla olurdu'' dedi. 
     Tekbaş, bu yıl mart ayından itibaren Mevlana başta olmak üzere ildeki müzeleri ziyaret eden yabancı turist sayısında artış beklediklerini bildirerek, geçen yıl 320 binlerde kalan yabancı turist sayısının bu yıl 450 bin olmasını beklediklerini kaydetti. 
     






</TEXT>
</DOC>
