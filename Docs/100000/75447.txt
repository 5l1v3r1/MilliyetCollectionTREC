<DOC>
<DOCNO> 75447 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/30/spor/ydemirkol.html </URL>
<DATE> 2002/03/30/ </DATE>
<TIME>  </TIME>
<AUTHOR> MEHMET DEMİRKOL  </AUTHOR>
<HEADLINE>
90 dakika 
</HEADLINE>
<TEXT>

     Mustafa Gürsel, Uğur’la yay üzerinde ver - kaça giriyor. Alıyor topu önüne, Beşiktaş’ın kalabalık savunması hareketsiz duruyor. Myhre’yi şık geçiyor, vuruyor gol... Ama bir metre geriden hareketlenip golü attığı 26. dakikadaki bu pozisyonda karar ofsayt. Bu aslında bir dönüm noktası. Bundan önceki maçlardan biliyoruz ki, Beşiktaş yiyince açılan bir takım. Ve yine çok açık ki, Antalyaspor 1 - 0 öne geçse oyun karakteri değişecek. Ama öyle olmuyor, derin bir uyku hali ortaya çıkıyor. Hem tribünde, hem oyuncularda. Maça 3 - 5 - 2’siyle baskılı giren ev sahibi bu dizilişin klasiğinden farklı oynadı. Hızlı geri döndü. Hücumda Ümit’i de ileri sürüp forveti üçledi. Geride ise çoğu zaman iki kişi bıraktı. 6’da Ümit’in Ahmet Dursun’a attığı aşırtma pasa bu oyuncu vuramadı. Ve Antalyaspor savunması daha da kalabalıklaştı. Savunmayı kalabalık tutuyorlar, Uğur’un komutasında Atilla ve Saffet’i boş kanattan kaçırmaya çalışıyorlardı. 12’de bunu Atilla’nın Dursun’a verdiği, onun kestiği pozisyonla örneklediler. Ali Eren kornere attı. 17’de bu kez Dursun, Atilla’yı kaçırdı. Onun gelişine şutu Myhre’de kaldı. Beşiktaş, İbrahim’in sürekli ileri çıkışlarında solunda boşluklar vermeye başladı. 25’te Atilla’nın Saffet’i kaçırdığı pozisyonda Norveçli kaleci yine iyiydi. 
     Beşiktaş’ın pozisyonsuzluğunda Ümit, Tayfur ve Baya’nın kalabalık savunmayı açacak çabuklukta oynamamaları baş rolü oynadı. Bu atıllık fazla top kaptırmalarını da yol açtı. 18’de Antalya’nın geri dönemeyişi sahanın en kötüsü Baya için bir af şansıydı. Yaydan vurduğu şut Kingston’da kaldı. Tezahüratlar dinmiş, ahlar - vahlar artmışken 40 ve 44’te İlhan’ın iki kafa şutunun ilki auta, ikincisi de çizgideki Kingston’a gidince ilk yarı golsüz bitti. 
     İkinci yarıya Antalya savunmada dokuz kişi ile yığılarak başladı. Mustafa Yalçınkaya maç başından bu yana olduğu gibi İlhan markajına devam ediyor, Guintchev de Ahmet Dursun’a yanaşıyordu. 53’te Beşiktaş’ın bu ikilisinden sağ kanada gitmeye başlayan Ahmet’in ortasında İlhan, Mustafa’dan kurtuldu. Ve altı pasta topu üstten auta attı. Bu Beşiktaş’ın en uygun pozisyonuydu. 55’te Antalya ilk kez çıktı. Saffet, Ronaldo’nun arkasındaki derin boşluğa attığı topun ardından Brezilyalı tarafından indirildi. Karar sarı kart. Ve ardından yine Antalyaspor ceza sahasına yığılan, ama pozisyon çıkartamayan bir Beşiktaş. Sertan ile hücumu üçleyen Daum. Nuri ile savunmasını iyice kalabalıklaştıran Giray Bulak. Asla hareketlenmeyen bir oyun. İstisnası 68’de Saffet’in Myhre’ye, Ahmet Dursun’un Kingston’a takıldığı şutlar. Ve ardından Beşiktaş’ın savunmada bir kişi bırakmaya başladığı 20 dakika... Ama organize olamadığı, Stavrum’la dörtlenen hücuma rağmen tribünlerin sadece duran toplarda heyecanlandığı bölüm. O topların da yüzde doksanının Kingston’a gittiğini söylemeli. Belli bir pozisyondan bahsetmek mümkün değil, çünkü yok. 
     



 SPOR 






























</TEXT>
</DOC>
