<DOC>
<DOCNO> 50170 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/02/son/sondun05.html </URL>
<DATE> 2001/11/02/ </DATE>
<TIME>  </TIME>
<AUTHOR>  </AUTHOR>
<HEADLINE>
B-52'ler Kabil'in kuzeyini bombaladı 
</HEADLINE>
<TEXT>

     Amerikan B-52 ağır bombardıman uçağının Afganistan'ın başkenti Kabil'in kuzeyindeki Taliban mevzilerine bu sabah yoğun saldırılarda bulunduğu bildirildi. 
     ABD'li askeri uzmanlarla birlikte Gülbahar'daki cephe hattında bulunan Kuzey İttifakı yetkilisi Seyid Hüseyin Enveri, harekat sırasında 15'den fazla patlama sesi işittiklerini belirtti. 
     Bölgedeki kaynaklar, bombalamadan sonra yükselen kara dumanların Kabil'in 50 kilometre dışındaki Şomali Ovası'ndan bile görüldüğünü belirtirken, harekatı bitirdikten sonra bölgeden ayrılan B-52'nin hedeflerine büyük olasılıkla misket bombası fırlattığını söylediler. 
     Taliban topçusu ve uçaksavarlarının ABD uçağına yönelik misillemesinin ise çok zayıf kaldığı ve etkisiz olduğu bildiriliyor. 
     Bu arada Kabil'in kuzeyindeki Kuzey İttifakı mevzilerinden açıklama yapan komutan Seyid Selahattin, Şomali Ovası üzerinde 3 kez uçan B-52'nin daha sonra Taliban mevzilerine yöneldiğini söyledi. 
     Selahaddin, bombalamadan sonra yükselen dumanları bulundukları yerden rahatça görebildiklerini belirterek, ''Uçuşlar o kadar alçaktan yapıldı ki insanlar herşeyi görebilirdi. B-52 bir yolcu uçağı gibi baş üstünden geçiyordu. İnsanlar onu görmek için evlerinden çıkıyordu'' dedi. 
     B-52'nin harekatı sırasında Kuzey İttifakı'nın konuşlandığı Cebel-üs Saraç bölgesinde de uçuşlar yaptığı bildiriliyor. 
     B-52'lerden bir uçak, 2 gün önce de Kabil'in kuzeyindeki Taliban mevzilerini halı bombardımanı denilen biçimde bombalamış, stratejik Bagram hava üssü civarında şiddetli patlamalar duyulmuştu. 
     






</TEXT>
</DOC>
