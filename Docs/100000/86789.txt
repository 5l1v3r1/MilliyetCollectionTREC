<DOC>
<DOCNO> 86789 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/29/son/soneko31.html </URL>
<DATE> 2002/05/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Kemal Derviş'e Crans Montana Vakfı ödülü 
</HEADLINE>
<TEXT>

     İsviçre'nin Crans-Montana kentinde, 27-30 Haziran tarihleri arasında düzenlenecek Crans Montana Forumu'na, Türkiye bu yıl üç bakan ile katılacak. 
     Daha insanca bir dünya için 20. yüzyılın hayal kırıklıklarına cevap vermek teması ile toplanan ve aralarında devlet başkanı, başbakan ve bakanların da bulunduğu forumda ağırlıklı olarak, telekom, enerji, ulaşım, turizm ve agro-gıda endüstrisi konuları ele alınacak. 
     Bu yıl 13.'sü düzenlenecek olan Forum'a, 120 ülkeden, 300 devlet temsilcisi, 600 işadamı, bilim adamları, uluslararası kuruluş temsilcileri ile sivil toplum örgütleri ve 1200 kişilik medya temsilcisi katılırken, Türkiye'yi Devlet Bakanları Kemal Derviş, Şükrü Sina Gürel ve Turizm Bakanı Mustafa Taşar temsil edecek. 
     Geçen yıl Kemal Derviş'in ekonomik reformları anlatmak için katıldığı forumun bu yılki oturumlarında, Türkiye'nin Avrupa Birliği ile ilişkileri ve Türkiye'nin Avrupalı geleceği, Türkiye'deki turizm potansiyeli ve ekonomik reformlar ile İsviçre ile olan ilişkileri gibi konular ele alınacak. 
     ''NATO'nun Doğu Avrupa'ya Doğru Genişlemesi'', ''Kalkınmada Turizmin Anahtar Rolü'', ''11 Eylül'ün Ardından Dünyanın Geleceği'', ''Ortadoğu'da Güvenlik-Barış ve İşbirliği'', ''Enerji Sektöründe Özelleştirme'', ''Avrupa'nın Genişlemesi'' gibi başlıklarla toplanacak oturumlara, konuşmacı olarak katılacak Türk Bakanlar, yemek ve kahvaltılı toplantılarda da temaslarını sürdürecek. 
     Forum'un ikinci gününde düzenlenen ''NATO'nun Orta ve Doğu Avrupa'ya Doğru Genişlemesi'' konulu toplantıya, Devlet Bakanı Şükrü Sina Gürel'in yanı sıra, Hırvatistan Devlet Başkanı Stipe Mesiç, Bulgaristan Başbakanı Simeon de Saxe-Cobourg, Yugoslavya Savunma Bakanı Velimir Radojevic, eski Rusya Başbakanı Victor Çernomirdin konuşmacı olarak katılacak. 
     Gürel, Cumartesi günü de, ''Türkiye'nin Avrupa'lı Geleceği'' konulu bir konferans verecek. 
     
     TÜRKİYE'NİN TURİZM POTANSİYELİ 
     Forum'un üçüncü günü Devlet Bakanı Kemal Derviş ve Turizm Bakanı Mustafa Taşar birlikte ''Türkiye'de Turizm Endüstrisi'' konulu bir konferans verecek. 
     Aynı gün Crans-Montana katılımcılarına bir yemek verecek olan Derviş, daha sonra ''İsviçre ve Euro-Akdeniz İşbirliği'' konulu konferansa, İsviçre Dışişleri Bakanı Joseph Deiss, Mısır Dışişleri Bakanı Ahmed Maher El-Said, Tunus Başbakanı Muhammed Ghannouchi ve Arap Ligi Genel Sekreteri Amre Moussa, Belçika Maliye Bakanı Didier Reynders'in de aralarında bulunduğu konuşmacılar ile birlikte katılacak. 
     Derviş, Pazar günü de kahvaltılı bir toplantıda görüşmelerde bulunduktan sonra ''Türkiye'de Ekonomik Reformlar'' konulu bir konferans verecek. 
     
     DERVİŞ'E CRANS MONTANA FORUMU'NDAN ÖDÜL 
     Öte yandan, Forum'da, Devlet Bakanı Kemal Derviş'e, Crans Montana Vakfı Ödülü verilecek. 
     Dünya barışına, uluslararası işbirliğine ve demokrasiye katkıları olan kişilere verilen ve sembolik bir nitelik taşıyan ödül bugüne kadar Filistin Devlet Başkanı Yaser Arafat, Kırgızistan Devlet Başkanı Askar Akayev, eski BM Genel Sekreteri Butros Gali, Romanya Devlet Başkanı İon İliescu, Arap Ligi Genel Sekreteri Amre Moussa, eski İsrail Başbakanı Izak Rabin, Uluslararası Olimpiyat Komitesi eski başkanı J-A. Samaranch ve George Soros'un da aralarında bulunduğu 40 kişiye verildi. 
     Bu yıl Derviş ile birlikte Hırvatistan Devlet Başkanı Stjepan Mesic, Fildişi Sahilleri Devlet Başkanı Laurent Gbagbo ve Birleşmiş Milletler Endüstriyel Kalkınma Örgütü UNIDO Genel Direktörü Carlos Alfredo Magarinos da ödüle değer görüldü. 
     Özel yapılmış bir heykelcik ve yazılı bir belgeden oluşan sembolik ödüller sahiplerine Avrupa Konseyi Genel Sekreteri Walter Schwimmer'in katılacağı bir törenle verilecek. 
     BM Kosova Yüksek Temsilcisi olarak katkılarından dolayı 2001 yılında ödüle değer görülen Fransa Sağlık Bakanı Bernard Kouchner de, ödülünü bu yıl ki törende alacak. 
     Crans Montana Forumu ile Vakfı, Monako ve Lichtenstein prenslerinin himayesinde yapılıyor. 
     





</TEXT>
</DOC>
