<DOC>
<DOCNO> 50410 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/03/son/sonspo15.html </URL>
<DATE> 2001/11/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçeli üyeler Yıldırım'ı övdü...Denizli'yi eleştirdi... 
</HEADLINE>
<TEXT>

     Fenerbahçe Kulübü Yüksek Divan Kurulu Toplantısı'nda söz alan üyeler, kulüp başkanı Aziz Yıldırım'ı yaptırdığı tesisler nedeniyle överken, özellikle futbol takımı teknik direktörü Mustafa Denizli'yi eleştirdiler. 
     Faruk Ilgaz Sosyal Tesisleri'nde gerçekleştirilen toplantıda söz alan üyelerden Mahir Danyal, zaman zaman sesini yükselterek, sert eleştirilerde bulundu. 
     Danyal, altyapıda antrenörlere büyük maaşlar verildiğini ancak A 
     takımda altyapıdan gelen oyuncuların olmadığını ifade ederek, ''Teknik direktörümüz altyapıdaki oyunculara yer vermiyor. Yürüyen adamlar almışız. Başarısız sonuçlardan sonra ne pazara çıkabiliyorum, ne bir yere gidebiliyorum. Benimle Fenerbahçeli olduğum için alay ediyorlar başkanım. Bu adamın kulağını çek. Her gün yönetimden biri gidip Samandıra Tesisleri'nde kontrol edin. Antrenmanda nasıl çalıştırıyor. Kızını başı boş bırakırsan, ya davulcuya ya zurnacıya kaçar diye bir söz var. Başıboş bırakmayın'' diye konuştu. Faruk Ilgaz Sosyal Tesisleri'ni ''yap, işlet, devret'' modeliyle işleten üyenin, sözleşmesi bitince tesislerdeki her eşyayı gündüz gözüyle çaldığını savunan Danyal, ''Bıçak, çatal bile götürdü. Bunlar olurken idari heyet neredeydi Fenerbahçe'nin haracını yemeye kimsenin hakkı yok. Bu şerefsizlerin Fenerbahçe'de yeri yok. Bunları divana vereceğim'' diyerek yüksek sesle konuştu. 
     
     'Biz ağlarken Antrenör gülüyor' 
     Söz alan üyelerden Eli Niyago ise kendisinin işi nedeniyle Türkiye'nin 48 yerini dolaştığını ve karşılaştığı Fenerbahçeliler'in ''Baba, rezil olduk'' diye ağladığını ileri sürdü. 
     Futbol takımının başarısız olduğunu kaydeden Niyago, şöyle devam etti 
     ''25 milyon kan ağlarken, benim antrenörüm gülüyor. Kondisyon eksik diyoruz. Başarısızlığı psikolojik nedenlere bağlıyor. Benim takımımın yürüyecek hali yok. Bir tek psikolojik nedenlere dayanarak, 25 milyonu ağlatmaya hakkı yok.'' 
     Niyago, konuşması sırasında bazı üyeler tepki gösterince, ''Bu takım kötüye gidiyor, tenkit etmeyelim mi Biz başkanımızı ve yönetimimizi seviyoruz. Ancak başkanım neden bir tek seçim zamanında üyelerin arasında gözüküyorsun, diğer zamanlar yoksun Biz seni hep yanımızda görmek istiyoruz'' dedi. 
     Geçen sezon Fenerbahçe Şükrü Saraçoğlu Stadı'ndaki Galatasaray maçında bazı yanlışların olduğunu anlatan Niyago, ''Bizim bir ayıbımız olmuş, fakat başkanımız ve Atilla Kıyat özür dilemiştir. Biz özür dilerken, Galatasaray'ın şimdiki başkanı Bunun karşılığı Ali Sami Yen'dedir diye açıklama yaptı. Şimdi utanmadan bize dostluk ziyaretinde bulunuyor. Onlardan bize dost olmaz. Beyefendi Kadıköy'e gelecek. Benim taraftarım kendine yapılanı yıllar geçse de unutmaz'' diye konuştu. 
     
     Diğer görüşler.. 
     Sadık Tanrıöver de antrenmanları televizyondan izlediğini ifade ederek, ''Küçük sahalarda küçük hareketlerle uğraşıyoruz. Kondisyon artırılmalı. Ancak başkanımızın teknik direktörümüzü desteklemesi doğru. Geçen yıl da böyle zamanlarda desteklemiş ve şampiyon olmuştuk'' diye konuştu. 
     İbrahim Esenler ise teknik kadroya önemli bir takviye yapılmazsa, başarılı olunamayacağını ve kendisinin daha önce de kondisyonerin önemini vurguladığını söyledi. 
     Necdet Kıvanç adlı üye de geçen yıl yararlı olan Rapaiç ve Lazetiç'in bu yıl istenileni vermediğini kaydederek, ''Rapaiç sahada dolaşıyor. Lazetiç de bu sezon top kaybedince peşinden koşmuyor. İyiki Lazetiç'in sözleşmesi uzatılmadı. Futbol takımımızın bizi üzdüğü bir ortamda Cumhurbaşkanlığı Kupası'nı alan bayan basketbolcularımızla gurur duyduk'' dedi. 
     Nerman Tekin ise Fenerbahçe-Galatasaray yakınlaşmasında bazı sarı-kırmızılı kulüp yöneticilerinin rahat durmadığını ve basına Bayer Leverkusen çıksın, Fenerbahçe'nin intikamını alalım diye demeçler verdiğini söyledi. 
     Yaklaşık 2.5 saat süren toplantıda, söz alan 11 üye de başkan Aziz Yıldırım ve yönetimin tesisler konusundaki çalışmalarından dolayı övgü dolu sözler söyledi. 
     Toplantı sırasında bir üyenin, ''Hep aynı hikayeleri dinliyoruz. 
     Konuşmalar biraz kısa olsun'' şeklindeki itirazına diğer üyeler ve divan kurulu ikinci başkanı Ali İhsan Tunçaslan, ''Burada hiçbir üyenin konuyla ilgili konuşmasını sınırlayamayız'' diye tepki gösterdi. 
     
     Olcay 'Takım iyi durumda' 
     Eleştirilere cevap vermek için kürsüye bir kez daha çıkan kulüp genel sekreteri Vedat Olcay, Fenerbahçe Şükrü Saraçoğlu Stadı'nın kulübe satılması için bakanlık düzeyinde görüşmelerin sürdüğünü söyledi. 
     Olcay, şu anda stadın mülkiyeti kendilerinde olmadığı için yaptıkları harcamaları kiradan düşmek için çalışmalarını sürdürdüklerini kaydetti. 
     Şampiyon olmuş bir takımın taraftarlarının mutsuz olduğu görüşüne katılmadığını anlatan Olcay, ''Bu sezonda kötü gidişimiz yok. Liderle aramızda çok az puan farkı var. Onu da önümüzdeki hafta kapatabiliriz. 
     Altyapıdan yetişen çocuklarımızdan yaşları tutmayanları Anadolu kulüplerine kiralamak suretiyle gelişmelerini sağlıyoruz. Teknik heyetimiz de bunları takip ediyor'' diye konuştu. 
     Olcay ayrıca, Faruk Ilgaz Sosyal Tesisleri teslimi sırasında kendisinin burada bulunduğunu ifade ederek, ''Tesis nasıl geri alınır, biliyorum. Sözleşme gereği ne gerekiyorsa aldık'' dedi. 
     
     Giriş ücretleri artırıldı 
     Toplantı sonunda tüzüğün 11. maddesi gereği kulübe üye girişi ücretlerinin 2002 tarihinden itibaren geçerli olmak koşuluyla artırılması oy çokluğuyla kabul edildi. 
     Yeni üye ve profesyonel sporcu için 1 milyar lira olan giriş ücreti 3 milyar liraya, amatör sporcuların 150 milyon, üye eş ve çocuklarının ücretleri de 300 milyon liraya yükseltildi. 
     Toplantıda ayrıca 2001 yılı bütçesinde profesyonel giderlerden 9 trilyon liranın amatör giderlere, 1 trilyon liranın da genel giderlere aktarılması kabul edildi. 
     






</TEXT>
</DOC>
