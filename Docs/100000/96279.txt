<DOC>
<DOCNO> 96279 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/17/son/sondun19.html </URL>
<DATE> 2002/07/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Bulgaristan'da muhalefet, istifa istedi. 
</HEADLINE>
<TEXT>

     Muhalefetteki Demokratik Güçler Birliği SDS , ülke ekonomisi ve devlet idaresinde kaos yarattıkları gerekçesiyle 3 başbakan yardımcısı ile bir bakanın istifasını istedi. 
     SDS Lideri Nadejda Mihaylova, eski kral Simeon Sakskoburgotski'nin kurduğu İkinci Simeon Ulusal Hareketi Partisi'nin NDSV bir yıldır devam eden yönetimini sert ifadelerle eleştirdi. 
     Hükümet çalışmalarını ''son derece tutarsız'' olarak nitelendiren Mihaylova, başbakan yardımcıları Nikolay Vasilev, Kostadin Paskalev ve Lidiya Şuleva'nın yanı sıra Devlet İdaresinden Sorumlu Bakan Dimitar Kalçev'in istifasını istediklerini bildirdi. 
     Mihaylova, ''Biz, muhalefet olarak, hükümetin bir yıllık çalışmalarını değerlendirirken bu hükümetin gerçekten siyaset yapmadığını ve sorumluluk taşıyamadığını tespit ettik'' diye konuştu. 
     Hükümetin, seçim öncesi verdiği sözlerin hiçbirini tutamadığını öne süren Mihaylova, ''Sosyoekonomik alanda istikrar sağlanmadı. 
     Sembolik de olsa gelirlerde hiçbir artış kaydedilmedi. Bize göre, bundan sorumlu olan ilgili bakanların hepsi istifa etmeli'' dedi. 
     





</TEXT>
</DOC>
