<DOC>
<DOCNO> 96488 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/18/spor/yturk.html </URL>
<DATE> 2002/07/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Olumlu sinyaller 
</HEADLINE>
<TEXT>

     YALÇIN TÜRK 

     İlk iki hazırlık maçında rakip takımlara gol yağdıran Fenerbahçe, Alman Birinci Lig ekiplerinden Kaiserslautern önünde de yarım saatte üç gol buldu. Rakip ciddi olunca Sarı - Lacivertliler kontrollü oyunu tercih etti. Beşli orta saha, Serhat’ın da desteğiyle zaman zaman altılı blok oldu. Bu da Alman takımının istediği gibi oyun kurmasını engelledi. Dolayısıyla rakip fazla pozisyon üretemedi. 
     Fenerbahçe 90 dakikanın genelinde tam tempoyu yakalayamaması ve yan top organizasyonlarında eksik kalmasına rağmen rakibine bariz bir üstünlük sağladı. Bunda en büyük etken Johnson’un çalışkanlığı ve Revivo’nun başarılı performansıydı. 
     İkinci yarıda yapılan değişiklikler Fenerbahçe’ye daha da hareket getirdi. Bu olumlu tablo gol pozisyonlarının fazlalığını ve farklı skoru doğurdu. Savunma kurgusunda pek fazla hata yapmayan Fenerbahçe’de Serhat, Johnson ve Revivo etkili oyunlarıyla dikkat çekti. Gol umudu Washington istediği topları alamayınca skora katkı yapamadı. Teknik Direktör Werner Lorant hazır olmadığını düşündüğü Ortega’yı ise bu karşılaşmada sahaya sürmedi. 
     Kısacası yoğun antrenman temposunun içinde oynadığı hazırlık maçlarında Fenerbahçe sezon öncesi olumlu sinyaller verdi. Hazır bir Ortega’nın da takıma girmesiyle Sarı - Lacivertli ekibin özellikle hücum organizasyonlarında daha da rahatlayacağını söyleyebiliriz. 
     



 SPOR 



























</TEXT>
</DOC>
