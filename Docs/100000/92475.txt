<DOC>
<DOCNO> 92475 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/27/son/sonspo21.html </URL>
<DATE> 2002/06/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Galatasaraylı futbolcular tepeden tırnağa kontrolden geçti 
</HEADLINE>
<TEXT>

     Galatasaraylı futbolcular, yeni sezon öncesinde ''tepeden tırnağa'' sağlık kontrolünden geçti. 
     Galatasaray Kulübü Sağlık Kurulu Başkanı Prof. Dr. Mehmet Kurtoğlu başkanlığında, kulüp spor fizyologu Cevat Güler ve kulüp doktoru Serhan Kurtulmuş gözetiminde Bakırköy Acıbadem Hastanesi'nde futbolculara göz, kulak, burun, boğaz, kardiyoloji, diş ve dahiliye muayenelerinin yanı sıra kan ve idrar tahlilleri yapıldı. 
     Sağlık kontrollerine kaleci Mondragon ile sakat olan Bülent Akın ve milli takımda bulunan futbolcular katılmazken, yeni transferler Müslim, Murat Erdoğan ile geçen sezon Samsunspor'da kiralık olarak forma giyen Duro da sağlık kontrolünden geçti. 
     Futbolcular efor testlerine de girerken, sezon öncesi yağ oranları ölçüldü. 
     Sağlık Kurulu Başkanı Kurtoğlu, ''Elde edeceğimiz değerler, sezona giriş değerleridir. Yapılacak antrenman ve diyetlerin ne kadar faydalı olduğunu, 1 ay sonra aynı testleri gerçekleştirip, elde edeceğimiz sonuçlarla anlayacağız. Futbolcuların gelişimlerine göre, eksik kalanlara özel antrenman programları vereceğiz'' dedi. 
     
     MİLLİLERE 15 GÜN İZİN 
     Kurtoğlu, milli takımdan gelecek 6 oyuncuya teknik direktör Fatih Terim'in 15 gün izin vereceğini kaydederek, şöyle konuştu 
     ''Milli takımdan gelecek oyuncular şu anda hazır durumdalar. Ancak tabii ki dinlenmeye ihtiyaçları var. 15 günlük tatilden sonra diğer oyunculara yaptığımız testleri onlara da uygulayacağız. Sağlık Kurulu olarak bir model belirleyip, bu oyuncuların adaptasyonunu sağlayacağız. Türkiye, Dünya Kupası'nda ilk defa böyle bir başarı elde edip, oyuncular çok uzun süren bir turnuva oynadılar. Yapacağımız programlarla biz de gelişimlerin nasıl olduğunu görüp, yeni bir deneyim kazanacağız.'' 
     
     ''İLK KEZ TETANOZ AŞISI OLDULAR'' 
     Mehmet Kurtoğlu, futbolcuların sağlık kontrollerinde olabilecek yaralanmalara karşı ilk kez tetanos aşışı olduklarını söyledi. 
     Teknik heyetin de belirli bir oranda sağlık kontrolünden geçeceğini anlatan Kurtoğlu, ''Fatih Terim ile ekibi de kalp ile ilgili ve genel sağlık kontrollerinden geçecek. Çünkü yaptıkları iş çok stresli'' dedi. 
     
     SUAT'IN ASLAN DÖVMESİ 
     Galatasaray'ın tecrübeli futbolcusu Suat, sağlık kontrolleri sırasında sırtına yaptırdığı dövmesiyle dikkat çekti. 
     Suat'ın sırtına yaptırdığı ''Aslan'' dövmesi takım arkadaşlarının da ilgisini çekti. 
     
     BERKANT ''TERİM İLE ÇALIŞMAK MUTLULUK'' 
     Sağlık kontrolleri sırasında basın mensuplarının sorularını yanıtlayan Berkant, Fatih Terim gibi bir teknik direktörle çalışmanın kendisi için büyük mutluluk olduğunu söyledi. 
     Terim'in başarılarının ortada olduğunu belirten Berkant, ''Bu sezon çok başarılı olacağımıza inanıyorum. Geçtiğimiz sezon ulaştığımız başarıların da üstüne çıkacağız'' diye konuştu. 
     Yeni transfer Murat Erdoğan ise kendisine güvendiğini ifade ederek, ''Çok heyecanlıyım, başarılı olmak istiyorum'' dedi. 
     Sarr da Galatasaray ile Şampiyonlar Ligi'nde başarılar elde etmek istediğini dile getirdi. 
     





</TEXT>
</DOC>
