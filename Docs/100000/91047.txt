<DOC>
<DOCNO> 91047 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/20/son/sontur12.html </URL>
<DATE> 2002/06/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Diyanet gençleri uyarmak için hutbe yayınlayacak 
</HEADLINE>
<TEXT>

     Diyanet İşleri Başkanlığı, gençleri, zararlı alışkanlıklar ve akımlardan uzak durmaları için hutbeyle uyaracak, vatandaşlardan da gençlere yardımcı olmalarını isteyecek. 
     Diyanet İşleri Başkanlığı, camilerde okunmak üzere ''Gençliği Tehdit Eden Zararlı Alışkanlık ve Akımlar'' konulu hutbe hazırladı. 
     Hutbede, gençliğin zararlı alışkanlık ve akımların tehdidi altında olduğu vurgulanarak, bu konuda yardımlaşmanın önemine dikkat çekiliyor. 
     İslam dininin, hayatın tüm alanlarını kuşatan ölçüler getirdiği kaydedilen hutbede, şu önerilere yer veriliyor 
     ''Maddi ve manevi varlığımızın varisleri, geleceğimizin teminatı olan çocuklarımızı ve gençlerimizi, her türlü zararlı fikir akımları ve alışkanlıklardan uzak tutmamız, onlara dünya ve ahret hayatıyla ilgili yeterli bilgi vermemiz gerekir. İnsanların iyilikte yardımlaşmaları, kötülüklerden birbirlerini uzaklaştırmaları Allah'ın emri olan hayati bir zarurettir. Zira bu gerçeklere karşı ilgisizlik, fert ve toplum huzurunun yok olması sonucunu doğurur. Böyle olunca da insanlar, telafisi imkansız zararlarla karşılaşırlar.'' Günümüzde tüm insanlığı ve özellikle gençleri ciddi anlamda etkileyen sigara, alkol, uyuşturucu, kumar, batıl inanç ve zararlı akımların, çocukların ve ülkenin geleceği ile ilgili endişelere yol açtığına işaret edilen hutbede, ''Bu yıl yapılan araştırma sonuçlarına göre, alkol ve sigara kullananların yaşı, 10-11'e kadar düşmüş, eroin ve uyuşturucu hap kullanan gençlerin oranı da yüzde 5'e kadar çıkmıştır. Bunlar, bizi harekete geçirmelidir'' deniliyor. 
     
     DİNİ VE AHLAKİ TELKİN 
     Bu konuda herkesin çaba göstermesi istenilen hutbede, şöyle devam ediliyor 
     '' Çocuklarımızı ve gençlerimizi, yardımlaşarak bu tehlikelerden korumaya çalışmalıyız. Aklı gideren ve insanları uyuşturan maddelerden korunmak için, onlara dini ve ahlaki telkinlerde bulunmalı, kişisel kabiliyetlerine göre, ihtiyaç duyulan mesleki bilgi ve beceri sahibi insanlar olarak yetiştirilmelerini sağlamalıyız.'' Kuranıkerim'den örneklerin de yer aldığı hutbede, şunlar kaydediliyor 
     ''Sarhoşluk veren içki ve benzeri şeyler, kumar, dikili taşlar ve fal okları, ancak şeytan işi birer pisliktir. Onlardan kaçının ki, kurtuluşa eresiniz. Şeytan, içki ve kumarla, ancak aranıza düşmanlık ve kin sokmak, sizi Allah'ı anmaktan ve namazdan alıkoymak ister. 
     Kuran'da insanın düşünmesi, aklını kullanması teşvik edilmiş, düşünmeyi engelleyen şeyler ise yasaklanmıştır.'' Hutbede ayrıca, trafik kazaları, çeşitli hastalıklar, fuhuş, zina, boşanma, ailelerin parçalanması, intihar olayları, satanizm gibi kişiyi ve toplumu felakete sürükleyen konuların son dönemde gündemi daha çok meşgul ettiğine de dikkat çekiliyor. Hutbede, ''Böyle durumlara düşmemek için gereken tedbirleri hep birlikte almalı ve bunlara maruz kalmış olan insanların ve gençlerin bir an önce kurtulmalarına yardımcı olmalıyız. Büyüklerin, çocuklara ve gençlere güzel örnek olmaları gerektiğini de unutmamalıyız'' deniliyor. 
     





</TEXT>
</DOC>
