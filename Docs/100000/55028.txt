<DOC>
<DOCNO> 55028 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/01/yazar/sazak.html </URL>
<DATE> 2001/12/01/ </DATE>
<TIME>  </TIME>
<AUTHOR> Derya SAZAK  </AUTHOR>
<HEADLINE>
İnönü'nün bıraktığı kulvar 
</HEADLINE>
<TEXT>

     Erdal Bey'den sonra yeni oluşumcular haftaya buluşacak. 
     Ankara'da Fikri Sağlar, İstanbul'da Ercan Karakaş, bir parti kurmadan önce soldaki yapılanmada adı geçenleri bir araya getirmek için harekete geçtiler. 
     Partiyi İnönü kuracak olsaydı, düşünülen isimlerin başında SDP geliyordu Sosyal Demokrat Parti, önceki gün 33 imzayla kağıt üzerinde kuruldu. Anlaşılan kadrodan önce "marka" savaşı başlatılmıştı. 
     Erken kalkan parti kuruyor 
     Fikri Sağlar, "Bizimle ilgisi yok, SDP adını birilerinin şimdiden kapatmak istediği anlaşılıyor, CHP yönetimi de yapmış olabilir ama biz isme bağlı, kişisel kaygılarla kurulan bir parti aramıyoruz" diye açıklık getirdi. Sağlar'a göre "lider kim olacak" tuzağına düşmeden, Türkiye'yi geleceğe taşıyacak bir kadroyla "İnönü'süz" de partileşmek mümkün. "Kendimizi aşmalıyız" derken, dünyadaki değişimi kavrayan, Türkiye'nin 2020'li yıllarını hedef alacak bir siyaset inşasında adı geçen herkesle bir araya geleceklerini söyledi. 
     Temas trafiği giderek hızlanıyor. 
     Sağlar, Zekeriya Temizel ile görüştü. Aydın Güven Gürkan ve Ercan Karakaş'la düşünce fırtınası yapıyorlar. Süleyman Çelebi ile buluşma haftaya. 
     İnönü'ye iletilen tüzük ve program taslağıyla Temizel'in ekonomik programı gözden geçirilecek. 
     Köklü bir oluşum amaçlanıyor. 
     Sağlar'a göre İtalya'daki "Zeytin Dalı" hareketi gibi ilk rüzgarda yaprakları savrulan güçsüz birliktelikler yerine, sağlam oluşumlara gidilmeliydi. Bunun yolu da kişisel ihtiraslar yerine, uyumlu bir kadrodan geçiyordu. 
     Mutlaka bir parti kurmak yerine CHP'de buluşmayı düşünmek isteyenler de var. Murat Karayalçın bu yolu seçebilir ya da, "sosyal demokrat atölye"lerde SHP kumaşından yeni bir hareket doğabilir. 
     Vural Savaş ve Osman Özbek'le 3'lü hareket ettiğini yazdığımız Anayasa Mahkemesi eski Başkanı Yekta Güngör Özden'den bir açıklama geldi. 
     Özden aralarındaki dostluk ilişkisini vurgularken "Belli bir hareket içinde olmadıklarını" belirterek şunları söylüyordu 
     "Siyasetle uğraşmak doğal bir yurttaşlık hakkı. Bunu kimse kınayamaz. Gereksiz, yersiz, anlamsız eleştirilerle siyasetçilerden başlayarak siyaset kurumuna uzanan tepkiler ülkeyi bugünkü durumuna getirdi. Sayın Savaş ve Özbek'le böyle bir birlikteliğimiz yok. Ben, çağrılara karşın bu konuda bir oluşum içinde değilim. Bölünüp, silinmeye, duyarsız kalıp erimeye de karşıyım. Umarım siyaset sorunu ulusumuza yaraşır şekilde çözümlenecektir. Yoksa bugünkü gidiş de, gidiş değildir " 
     Haksız değil Yekta Bey. 
     Türkiye böyle gitmez. Gitmiyor 
     Solu yüzde 35'lerde oy gücüne eriştirmeden, yarım yamalak iktidarlarla sorunların çözülmediği görülüyor. 
     DSP ve CHP'den sonra "üçüncü parti" üzerinde çok iyi düşünülmelidir 
     
     







'Sırası değil' ama... 


Salkımlı yazı 


Türkiye Irak'a girer mi 


Acıyla tanışan ABD'de jeton mu düştü 


Yıkıcı yapım 


"Sorry .." 


Paylaşmayı bilmek 


Irak seçenekleri 


Ben kalender meşrebim, güzel çirkin aramam 


Ankara'da böyle bakanlar vardı 


İnönü'nün bıraktığı kulvar 


Krizle değişen öncelikler 


Tehlike yasaya uymayanlarda 


"Sağlam Kuvvetler"e geniş ufuk yaraşır 


Önemli olan ne zaman çıkacağımız 


</TEXT>
</DOC>
