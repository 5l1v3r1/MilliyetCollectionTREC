<DOC>
<DOCNO> 97813 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/25/dunya/adun.html </URL>
<DATE> 2002/07/25/ </DATE>
<TIME>  </TIME>
<AUTHOR>  </AUTHOR>
<HEADLINE>
AB’nin kafası karışık 
</HEADLINE>
<TEXT>

Dönem Başkanı Danimarka, "Türkiye’nin Kopenhag için gösterdiği çaba takdir edilmeli" diye olumlu mesaj verirken, "Müzakereler için gerekli ortam oluşmadı" diyen genişlemeden sorumlu komiser Verheugen aksi bir hava yansıttı 
     GÜVEN ÖZALP Brüksel 

     Ankara, Avrupa Birliği konusunda "İş işten geçti" diyerek havlu atarken Birlik de ne yapacağını şaşırdı. Bir yandan Türkiye’de "elle tutulur" bir gelişme bulup destek vermeye çalışıan Brüksel, diğer yandan "tarih verme konusundaki acı gerçeği" yüksek sesle dile getirmeye başladı. 
     Dönem Başkanlığı’nı yürüten Danimarka, Türkiye’ye sıcak mesajlar gönderip AB Komisyonu’nun "ılımlı" bir eğilim içinde olduğunu ortaya koydu. Danimarka Dışişleri Bakanı Per Stig Möller’in hafta başında kullandığı "Türkiye’yi Avrupa’ya daha yakın kılmak istiyoruz" ifadelerinin benzeri Avrupa işlerinden sorumlu Danimarkalı Bakan Bertel Haarder’den de geldi. Haarder, "Türkiye, Kopenhag kriterlerini yerine getirmek için çok çaba harcıyor. Bu takdir edilmeli ve desteklenmeli" dedi. Buna karşılık, AB Komisyonu’nun genişlemeden sorumlu üyesi Günter Verheugen ise Die Zeit gazetesine yaptığı açıklamada müzakerelere başlanması için gerekli ortam ve şartların oluşmadığını söyledi. Aralık’taki Kopenhag Zirvesi’nde Türkiye’ye üyelik görüşmeleri için tarih verilmesini "zor" gören Verheugen’in Ankara - Brüksel hattındaki ilişkilerin geriye gitmemesi için formül arayışında olduğu da biliniyor. 
     Genişlemenin en zorlu konularından olan Kıbrıs’a ilişkin olarak ise "eteklerdeki taşlar dökülmeye" başlandı. Daha önce AB kulislerinde gündeme getirilen "Kıbrıs konusunda ılımlı olursanız tarih alamasanız bile çıkarınıza gelişmeler yaşanır" söylemi artık açıkça dile getiriliyor. Verheugen’in Die Zeit’a yaptığı "Türkiye siyasi bir ödül almak için Kıbrıs sorunuyla ilgili yeni bir öneri getirebilir" şeklindeki açıklaması bunun son örneği. Gerek Danimarka’nın, gerekse Verheugen’in "Kopenhag’tan önce çözüm olur" yaklaşımları da oldukça dikkat çekiyor. 
     



 DÜNYA 












</TEXT>
</DOC>
