<DOC>
<DOCNO> 89441 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/12/son/soneko15.html </URL>
<DATE> 2002/06/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Merkez Bankası'ndan enflasyon uyarısı... 
</HEADLINE>
<TEXT>

     Merkez Bankası, son aylarda kamu fiyat ayarlamalarında bir hızlanma gözlendiğini vurgularken, kamu fiyatlarında görülen bu artış eğiliminin sürmesi ve döviz kurlarındaki artışın gecikmeli etkilerinin, önümüzdeki aylarda enflasyon açısından risk teşkil ettiğini bildirdi. 
     Merkez Bankası tarafından yapılan yazılı açıklamada, Mayıs ayı enflasyonu ve ileriye dönük bekleyişler değerlendirildi. 
     Açıklamada, hedeflenen faiz dışı fazla rakamlarına ulaşılmasının, programın başarısı için ''olmazsa olmaz'' koşullardan biri olduğunun, Merkez Bankası tarafından her fırsatta dile getirildiği hatırlatıldı. 
     Açıklamada, ''ancak bu amaçla ve veya kamu iktisadi teşebbüslerinin finansman sorunlarının üstesinden gelmek amacıyla kamu fiyatlarının araç olarak kullanılması yerine, kamu işletmelerinin faaliyetlerinde verimlilik ilkesine öncelik verilmesi, enflasyonla mücadeleyi destekleyici bir unsur olarak görülmektedir'' denildi. 
     Bugüne kadar, kamu kesiminin genelde enflasyon hedefi ile uyumlu bir fiyatlandırma politikası izlediği bildirilen açıklamada, ancak son aylarda kamu fiyat ayarlamalarında bir hızlanma gözlendiği kaydedildi. 
     Açıklamada, ''bu bağlamda, kamu fiyatlarında görülen bu artış eğiliminin sürmesi ve döviz kurlarındaki artışın gecikmeli etkileri, önümüzdeki aylarda enflasyon açısından risk teşkil etmektedir'' ifadesine yer verildi. 
     Tarımsal üretimde beklenen artış ve mevsimsel etkilerden ötürü, tarım ve gıda fiyatlarının önümüzdeki aylarda da enflasyon açısından olumlu bir seyir izleyeceğinin tahmin edildiği ifade edilen açıklamada, mevcut enflasyon gelişmeleri çerçevesinde, Merkez Bankası olarak ileriye bakışlarının olumlu olduğu belirtildi. 
     Açıklamada, ''Ancak yukarıda sayılan riskler göz önüne alındığında, temkinli iyimser bir bakış açısına sahip olduğumuzu belirtmek isteriz'' denildi. 
     
     MAYIS AYI ENFLASYON DEĞERLENDİRMESİ 
     Bu arada açıklamada, Mayıs ayında tüketici ve toptan eşya fiyat artışlarında düşme eğilimlerinin devam ettiği, enflasyondaki bu düşüşün, mevsimsel nedenlerle fiyat artışlarında her yıl bu dönemlerde gözlenen azalmanın çok ötesinde olduğuna dikkat çekildi. 
     Açıklamaya göre, 2002 yılının özellikle Şubat ayından itibaren enflasyondaki düşüş eğilimine katkıda bulunan tarım ve gıda fiyatları, geçen ay fiyat artışlarının beklentilerin oldukça altında kalmasına rol oynadı. 
     Ekonomik programın kararlılıkla uygulanması sonucunda enflasyon beklentilerinin aşağı çekilmesi, döviz kurundaki istikrar ve iç talep yetersizliğinin yanı sıra gıda ve tarım fiyatlarında beklenenin altındaki artışlar, enflasyonun düşme eğilimini hızlandıran unsurlar oldu. 
     Mayıs ayı TÜFE artışının, büyük ölçüde, mevsimsel etkilerden dolayı yüzde 6,4 oranında artış gösteren giyim-ayakkabı grubu fiyatlarından kaynaklandığı bildirilen açıklamada, Mayıs ayında gerçekleşen yüzde 0,6 oranındaki TÜFE artışına giyim-ayakkabı grubunun katkısının ise 0,6 puan olduğu kaydedildi. 
     Gıda fiyatlarının Mayıs ayında, beklentilerin ve mevsimsel hareketin dışında bir düşüş göstermesiyle birlikte, enflasyondaki aşağı yönlü eğilim daha da belirgin hale geldiği belirtilen açıklamada, gıda, içki ve tütün grubu fiyatları 2002 yılı Mart ayından itibaren düşüş eğilimini sürdürerek Mayıs ayında yüzde 3,3 oranında gerilediği ifade edildi. 
     Hava koşullarının iyi olması ve bazı yaş meyve ve sebze ürünleri ihracatında kısıtlamalar sonucunda yurtiçinde arz fazlasının oluştuğu, bu durum gıda fiyatlarının Mayıs ayında yüksek oranda gerilemesine yol açtığını kaydedilen açıklamaya göre, mal grubu fiyat artışları belirgin bir yavaşlama gösterirken, hizmet grubu fiyatlarında ise katılığın sürdüğü gözlendi. 
     Mayıs ayı itibariyle, yıllık fiyat artışı, mal grubunda yüzde 50,4, hizmet grubunda ise yüzde 38,6 olarak gerçekleşti. 
     
     TOPTAN EŞYA FİYATLARINDAKİ GELİŞMELER 
     Açıklamada, Mayıs ayında Türk lirasının ABD doları karşısında yüzde 5.3, ''1 ABD doları ve 0,77 Euro'dan'' oluşan kur sepeti karşısında ise yüzde 7,4 oranında değer kaybetmesinin, döviz kuru değişimlerinden göreli olarak daha fazla etkilenen petrol ürünleri, kimya ve ana metal sektörlerinde, diğer sektörlere kıyasla daha yüksek fiyat artışlarına yol açtığı da belirtildi. 
     Özel imalat sanayi fiyat artışlarının, piyasa beklentileri doğrultusunda yüzde 1,5 olarak gerçekleştiği kaydedilen açıklamada, alt sektörler itibariyle incelendiğinde özel imalat sanayi fiyat artışlarındaki farklılıkların devam ettiği, ancak nispi fiyat yapısında geçtiğimiz iki ayda görülen bozulmanın göreceli olarak düzeldiğinin göze çarptığı ifade edildi. Açıklamada şöyle denildi 
     ''Petrol ürünleri, kimya, ham petrol-doğalgaz ve ana metal sanayi fiyatlarındaki artışlar sonucunda, kamu fiyatları Nisan ayından sonra Mayıs ayında da artma eğilimini devam ettirirken, Nisan ayına göre kamu fiyat artışı 0,3 puan yükselerek yüzde 2,7 oranında gerçekleşti. 
     Ocak-Mayıs döneminde tarım dışı özel kesim fiyatları yüzde 7.7 artarken, kamu kesimi fiyatları yüzde 10.6 oranında artış gösterdi.'' 
     





</TEXT>
</DOC>
