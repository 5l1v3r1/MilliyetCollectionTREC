<DOC>
<DOCNO> 57294 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/15/siyaset/siy00.html </URL>
<DATE> 2001/12/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Köşk Cumhurbaşkanı, hükümet eleştirilirken demeç vermedi 
</HEADLINE>
<TEXT>
SEZER, sadece haklısınız’ dedi 
Çankaya’dan yapılan bir açıklamayla, Sezer’e atfen yayımlanan hükümete yönelik eleştirilere Cumhurbaşkanı’nın katıldığı ama bu yönde bir beyanı olmadığı bildirildi 
     ANKARA Milliyet 

     Cumhurbaşkanı Ahmet Necdet Sezer, Türk - İş heyetiyle görüşmesinde kendisine atfen yayınlaman hükümete yönelik eleştirilerle ilgili bir beyanatı olmadığını, görüşlerinin basına yansımasından 48 saat sonra açıkladı. Cumhurbaşkanlığı Özel Kalem Müdürü ve Dışişleri Başdanışmanı Tacan İldem düzenlediği basın toplantısında, Sezer’in görüşmede kimi konularda dile getirilen görüşleri haklı bulduğunu, ancak herhangi bir beyanı olmadığını söyledi. Görüşmede, Türk - İş yöneticilerinin çeşitli konularda görüşlerini dile getirdiklerini ifade eden İldem, Sezer’in sadece "haklısınız" dediğini kaydederek, şöyle konuştu 
     "Türk - İş heyetinin ifade ettiği görüşleri haklı bulması, katılması söz konusudur. Basında yer aldığı şekilde, tırnak içinde Cumhurbaşkanımıza mal edilecek bir demeç bulunmamaktadır. Neden yalanlamadı derseniz, basında yer alan haberleri yalanlama uygulamasını tercih etmemektedir." 
     İldem, Sezer’in "paylaştığı" görüşlerin Meclis’ten tepki aldığının anımsatılması üzerine, "Cumhurbaşkanımız görüşlerini daha önce de değişik vesilelerle dile getirmiştir. Hatta TBMM açış konuşmasında da pek çok gözlemini Yüce Meclisimiz’in üyeleriyle paylaşmıştır" dedi. 
     İldem, Sezer’in, çete yasasını’ Anayasa Mahkemesi’ne götürüp götürmeyeceği sorusuna da, "60 gün içinde gidebilir. Ancak şimdiden bir şey söyleme olanağı bulunmamaktadır" karşılığını verdi. "Sezer’in, Devlet Denetleme Kurulu eliyle Rekabet Kurumu’nda bir inceleme başlattığıyla" ilgili bir soru üzerine İldem, "Çeşitli kuruluşları denetleme görevi kurulun yetkisindedir" dedi. 
     



 SİYASET 













</TEXT>
</DOC>
