<DOC>
<DOCNO> 96360 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/17/son/sonspo07.html </URL>
<DATE> 2002/07/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaşlı Tayfur Havutçu'nun ismi Hendek'de caddeye verildi 
</HEADLINE>
<TEXT>

     Sakarya'nın Hendek İlçesi'nde yeni açılan bir cadde ve parka, Beşiktaş ve A Milli Takım'ın oyuncularından Tayfur Havutçu'nun adı verildi. 
     Tayfur Havutçu, memleketi Hendek'teki ailesinin yanına gelişinde, davul-zurna çalındı ve belediye bandosu konser verdi. Kendisine eşlik eden yüzlerce kişinin arasında marşlar eşliğinde yürüyerek tören yeri olan botanik parkına gelen Havutçu'yu, burada bulunan kalabalık, ''Sen bizim gururumuzsun'', ''İşte Tayfur, işte Hendek'' ve ''Türkiye seninle gurur duyuyor'' sloganlarıyla karşıladı. 
     Belediye başkanı Ali İnci, buradaki törende yaptığı konuşmada, Tayfur'un hemşehrileri olmasından büyük onur duyduklarını belirterek, ''Hendek'ten ülke ve dünya çapında birçok ünlü kişinin çıktı, Tayfur da bunlardan birisidir. Türk futboluna ve A Milli Takım'a katkısı büyük olan hemşehrimiz ile gurur duyuyoruz'' dedi. 
     Tayfur Havutçu ise, Milli Takım başarısının arkasında Türk halkının desteğinin olduğunu belirterek, ''Milli Takım'ın başarısıyla beraber yeni bir çığır açıldı. Türk futbolu, bu başarının ardından artık daha ileriye gidecektir'' diye konuştu. 
     Konuşmaların ardından, Rasimpaşa Mahallesi'nde yeni açılan cadde ve parka Tayfur Havutçu'nun adının yazılı olduğu tabelalar asıldı. Belediye Başkanı İnci, ayrıca Havutçu'ya büyük bir altın taktı. 
     Törene, milli futbolcunun annesi Neziha ve eşi Neslihan Havutçu da katıldı. 
     





</TEXT>
</DOC>
