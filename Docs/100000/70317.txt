<DOC>
<DOCNO> 70317 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/02/guncel/gun02.html </URL>
<DATE> 2002/03/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Işıkara Statlar riskli 
</HEADLINE>
<TEXT>

İstanbul’daki 4 büyük stadın yapımında zeminin dikkate alınmadığına işaret eden Prof. Işıkara, olası bir depremde kaybı en aza indirmek için önlemler alınması gerektiğini belirtti 
     Boğaziçi Üniversitesi Kandilli Rasathanesi ve Deprem Araştırma Enstitüsü Müdürü Prof. Dr. Ahmet Mete Işıkara, İstanbul’daki spor tesislerinin deprem yönünden en riskli bölgelerde toplandığını söyledi. Türkiye Futbol Adamları Derneği tarafından Mimar Sinan Üniversitesi Oditoryumu’nda gerçekleştirilen "Spor ve Deprem Bilinci" konulu panele katılan Işıkara, bu tesislerin yapımı esnasında deprem boyutunun hiç göz önüne alınmadığından yakınarak, şöyle konuştu 
     
     AYAKTA KALMALILAR 
     "Büyük kitlelerin yer alacağı tesislerin yer seçiminin çok iyi yapılması gerekir. Bu konu gündeme ilk kez geliyor. Marmara Denizi’nde 7.5 şiddetindeki bir depremin Fenerbahçe Şükrü Saracoğlu Stadı’na etkisi 7.5-8, Ali Sami Yen Stadı’na etkisi 7-7.5, BJK İnönü Stadı’na etkisi 6.5-7 şiddetinde olacaktır. Yeni yapılan Atatürk Olimpiyat Stadı ise bulunduğu bölge itibariyle 9-9.5 şiddetinde bir etki görecektir. Maç sırasında deprem olabilir. Bu binaların ayakta kalması lazım. Bu binalar hastaneler, viyadükler, kamu binaları kadar önemli." 
     
     TEL ÖRGÜ OLMAMALI 
     Işıkara, ayakta maç izlenmesinin kaldırılması ve yeni oturma dizaynlarının geliştirilmesi gerektiğini kaydetti. Deprem esnasında kaybın en aza indirilebilmesi için çeşitli önlemler gerektiğine değinen Ahmet Mete Işıkara, "Tel örgüler de kaldırılmalı. Çünkü deprem sonrası açık alana gidilme ihtiyacı var. Burada ise kabahat seyircimizin. Bu tel örgülerin bugün olmaması gerekirdi. Ayrıca, çıkış kapılarında meydana gelecek izdiham can kaybına yol açabilir. Maç izlemeye gelen kişilere biletle birlikte, depremden korunma ile ilgili bilgilerin bulunduğu bir mini kitapçık dağıtılabilir" diye konuştu. 
     
     SALONLAR ONARILMALI 
     Stat ve spor salonlarında kuvvetlendirmelerin yapılması gerektiğini dile getiren Prof. Dr. Işıkara, "Spor salonları onarılmalı, çünkü deprem sonrası barınak olarak kullanılabilir. Statlardan da isk n yeri olarak faydalanılabilir. Kaynak ihtiyacı olacak. Ama bulmalıyız. Çünkü canın pahası yok. Gençlik ve Spor Genel Müdürlüğü’nden falan bana kızabilirler. Ama benim için önemli olan taraftarın sağlığı" dedi. 
     
     IŞIKARA SİNİRLENDİ 
     Bu arada toplantıya İstanbul Büyükşehir Belediyesi adına katılan bir yetkilinin, "Gençleri spordan uzaklaştırıyorsunuz, tesislerimize gelmeyecekler" demesi üzerine sinirlenen Işıkara, "Siz de bütün tesislerinizi güçlendirirsiniz, kapılara da depreme dayanıklıdır’ plaketi asarsınız. Gençler de statlarınıza gelir" diye konuştu. 
     
Bu iller de tehlikede      Uzmanlar yalnız Marmara’da değil, Erzincan, Balıkesir, İzmir, Denizli ve Bursa’da da 6.5’lik depremler olabileceğini belirtti... 
     ÖNAY YILMAZ İstanbul 

     Türkiye’de deprem beklentileri Marmara Denizi’ne odaklanırken, deprembilimciler, Ege Bölgesi fayları ve Doğu Anadolu Fayı’nın da her an harekete geçeceği konusunda uyarılarda bulunuyorlar. Jeoloji Mühendisleri Odası yetkilileri, son 200 - 300 yıldır çok suskun dönem yaşayan Doğu Anadolu Fay DAF sisteminin, Kuzey Anadolu Fayı ve Ege Bölgesi gibi yüksek deprem riski taşıdığını ısrarla vurguluyor. 
     
     Rapor hazırlandı 
     İTÜ Avrasya Yer Bilimleri Enstitüsü’nden Prof. Dr. Okan Tüysüz, Ege Bölgesi’ndeki fayların son Afyon Çay depremi gibi 6.5 büyüklüğünde deprem üretebilecek potansiyele sahip olduğunu söylüyor. Boğaziçi Üniversitesi Deprem Mühendisliği Bölümü’nün yaptığı araştırmada da, İzmir Fayı üzerinde oluşacak 6.5 büyüklüğünde bir deprem senaryosuna dikkat çekildi. 
     
     Suskun olması kötü’ 
     Prof. Tüysüz, İstanbul’un yanı sıra diğer yerlerde beklenen olası depremlerle ilgili şu bilgileri verdi "Ege malum. Denizli muamma, devamlı sallanıyor, büyük bir depreme gebe... Balıkesir Savaştepe de öyle. İznik Gölü’nden geçen fay bin yıldır oynamamış. Bursa’da 1855’ten bu yana ciddi deprem yok. Erzincan Ovası’nın doğusunda 45 - 50 kilometrelik bir parça var. O da Düzce depremi gibi bir şey üretebilir. Hareketlilik yok, suskun olması daha kötü." 
     
Fikirtepe yıkılmalı      SEMRA KARDEŞOĞLU 

     İstanbul’daki olası bir depremde Kadıköy Fikirtepe semtinin kurtarılması için tek çözümün semtin yeniden imar edilmesi olduğu ileri sürüldü. Yıldız Teknik Üniversitesi’nden Doç. Dr. Betül Şengezer, Dr. Ercan Koç, Dr. Berna Dikçınar ve Araştırma Görevlisi Şenay Hökelek, Fikirtepe’yle ilgili bir çalışma yaptı. Koç "Hem depreme dayanıklı yapılar üretilecek hem de kentsel bir mekana kavuşulacak. Böyle bir çalışma 8 ayda tamamlanabilir" dedi. 
     
Ege’de 7 deprem      İzmir, Manisa ve Afyon’da, çok hafif ve hafif şiddette 7 ayrı deprem meydana geldi. Boğaziçi Üniversitesi Kandilli Rasathanesi ve Deprem Araştırma Enstitüsü’nden yapılan açıklamaya göre, dün saat 13.47’de merkez üssü Afyon’un Çay ilçesi olan 4.2 büyüklüğünde bir sarsıntı kaydedildi. İzmir’e bağlı Ödemiş ilçesinde dün saat 07.10’da 3.1, 07.17’de 3.8, 07.23’te 3.2, 14.01’de de 4.0 büyüklüğünde depremler oldu. Manisa’nın Salihli ilçesinde de 08.04’te 3.6, 08.46’da da 3.2 büyüklüğünde 2 sarsıntı meydana geldi. 
     



 GÜNCEL 




















</TEXT>
</DOC>
