<DOC>
<DOCNO> 88364 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/06/son/sontur05.html </URL>
<DATE> 2002/06/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Hilton'un Türkiye'deki ilk mescitli oteli Konya'da... 
</HEADLINE>
<TEXT>

     Dünya genelindeki otellerinde bölgelerin inancına göre bölümler açan Hilton, Türkiye'nin inanç turizmi merkezlerinden olan Konya'da yeni faaliyete geçen oteline mescit bölümü ekledi. Konya Hilton'daki mescitin, Türkiye Hilton'un yurt genelindeki 7 oteli arasında ilk olduğu belirtildi. 
     Geçen aydan itibaren müşteri kabul etmeye başlayan Konya Hilton, dünya genelindeki 2300 otelinde uyguladığı bölgesel özellikleri oteline yansıtma geleneğini Konya'da da sürdürdü. 
     Türkiye Hilton'un yurt genelindeki 7'nci oteli olan 5 yıldızlı Konya Hilton, ildeki inanç turizmi potansiyelini düşünerek giriş katına mescit bölümü ekledi. Bu mescitin Türkiye Hilton'un 7 otelindeki ilk mescit olduğu bildirildi. 
     Konya Hilton Satış Direktörü Emrullah Akçakaya, şehir merkezine oldukça uzak bir noktada kurulan otellerinde, müşterilerinin kilometrelerce yol katetmemeleri için mescit bölümüne yer verildiğini belirterek, Hilton'un, faaliyette bulunduğu yerlerdeki turizm yapısına çok önem verdiğini, Konya'nın da Türkiye'nin inanç turizmi merkezi olduğunu kaydetti. 
     Akçakaya, dünya genelinde 2300 otele sahip Hilton'un açtığı otellerinde bölgenin inancına göre özel bölümler düzenlediğini ifade ederek, şunları söyledi 
     ''Hilton, bulunduğu bölgeyi çok iyi analiz ederek insanların ihtiyacına göre hareket eder. İslami açıdan önemli bir yere sahip Mekke'deki otelin üst kısmı tamamen bir cami biçimindedir. Aynı şekilde, İsrail'de bulunan Tel Aviv Hilton'da ise musevilerin inançları gözönünde bulundurularak, Şabat bölümü açılmıştır. Bu bölümde Musevilerin özel günleri olan Şabat Dönemi'nde özel yemekler pişirilmesine olanak sağlanıyor.'' Konya Hilton'da kurdukları mescitin çok büyük olmasa da yeterli düzeyde olduğunu kaydeden Akçakaya, ''mescidimiz otelde kalanların şehir merkezine inmeden ibadet etmelerine olanak sağlayacak yeterliktedir'' diye konuştu. 
     





</TEXT>
</DOC>
