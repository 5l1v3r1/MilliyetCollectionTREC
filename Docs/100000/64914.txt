<DOC>
<DOCNO> 64914 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/30/spor/aspo.html </URL>
<DATE> 2002/01/30/ </DATE>
<TIME>  </TIME>
<AUTHOR>  </AUTHOR>
<HEADLINE>
"İstersek yakalarız" 
</HEADLINE>
<TEXT>

Fenerbahçe’nin başarılı file bekçisi Rüştü, şampiyonluğa inandığını söyledi, "Yeter ki hırsımızı, arzumuzu sahaya yansıtalım. Herşeyi düzeltmek yine bizim elimizde" dedi 
     YALÇIN TÜRK 

     Umut dağıttı 
     ANKARAGÜCÜ yenilgisinden sonra Galatasaray’ın dokuz puan gerisine düşen Fenerbahçe’de kaleci Rüştü umut dağıttı ve "Çok samimiyim. Şampiyonluğa inanıyorum. İstersek rakiplerimizi yakalarız" dedi. Tecrübeli file bekçisi çok iyi mücadele ettiklerini ama sonuç için gerekli hareketleri yapmakta zorlandıklarını söyledi, "Herşeyi düzeltmek yine bizim elimizde. Yeter ki hırsımızı, arzumuzu sahaya yansıtalım" ifadesini kullandı. 
     
     Çok yıprandık’ 
     SAMSUNSPOR maçının kendilerini çok yıprattığını kaydeden Rüştü, "Eğer galip gelseydik şimdi durum farklıydı. O yenilgi psikolojik olarak çöküntü yarattı. Hala bunu aşmaya çalışıyoruz" diye konuştu. Kolay gol yediklerine dikkat çeken yıldız kaleci, "Tek hatamız takım olamamak. Savunmayı da hücumu da toplu halde yapmak gerek. Biz bunu beceremiyoruz. Herkes suçlu. İki kişiyi övmek, diğerlerini yermek olmaz" görüşünü savundu. 
     
     Artık sonuç önemli’ 
     KALAN tüm maçları kazanmayı hedeflediklerini söyleyen Rüştü, "Artık iyi futbol değil, sonuç önemli. Galatasaray dahil önümüzdeki üç maçı kazanırsak ortam değişebilir" dedi. Ümit Özat ise, "Futbol, bir hatalar ve kollektiflik oyunudur. Defans yapmak da, hücuma çıkmak da topyekün gerçekleşir. Elbette bu arada bireysel hatalar yaşıyoruz. Bundan ders almaya çalışıyoruz. Ama yakında düzeleceğiz" diye konuştu. 
     
     Federasyon yanılttı 
     FUTBOL Federasyonu internet sitesi Beşiktaş ve Fenerbahçeli taraftarları heyecanlandırdı. www.tff.org adresli internet sitesinde Yönetim Kurulu’nun aldığı ceza kararları bölümünde 3-1 biten Beşiktaş - Malatyaspor maçı ile 1-0 sonuçlanan Samsunspor - Fenerbahçe karşılaşmasının Siyah - Beyaz ve Sarı - Lacivertli takımlar lehine 3-0 hükmen galibiyetle tescil edildiği kaydedildi. Ancak her iki sonucunda PAF maçlarına ait olduğu anlaşıldı. 
     



 SPOR 























</TEXT>
</DOC>
