<DOC>
<DOCNO> 67258 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/12/son/soneko05.html </URL>
<DATE> 2002/02/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Mayın tarlasından katrilyonluk gelir beklentisi 
</HEADLINE>
<TEXT>

     Suriye sınırındaki mayınlı arazilerin temizlenerek tarıma açılması durumunda yıllık 3.5 katrilyon lira gelir elde edileceği bildirildi. 
     Olağanüstü Hal Bölge Valiliği'nin girişimleriyle gündeme gelen ''Mayınlı Arazilerin Temizlenerek Tarıma Açılması Projesi'' ile ilgili haberler, Güneydoğu Anadolu Bölgesi'nde heyecan yarattı. 
     Bölge Valisi Gökhan Aydıner, mayınların temizlenerek bu arazilerin tarıma açılmasını öngören projeyi 7. Kolordu Komutanlığı ile işbirliği içerisinde hazırlayacaklarını belirterek, kısa bir süre içerisinde projenin ön etüt çalışmalarına başlanılacağını söyledi. 
     Kaçakçılığı önlemek amacıyla 1956 yılında 877 kilometre uzunluğundaki Suriye sınırına 300 ile 700 metre genişliğinde döşenen mayınlı arazinin toplam büyüklüğü 3.5 milyon dönüme ulaşırken, bunun Kıbrıs Adası'nın 2 katı kadar olduğu belirtildi. 
     Güneydoğu Sanayici ve İşadamları Derneği GÜNSİAD Başkanı Bedrettin Karaboğa, kaçakçılığı önlemlek amacıyla o tarihte mayınlanan arazinin bir kısmının, vatandaşlardan çok ucuz fiyatla istimlak edildiğini belirtti. 
     Hatay'ın Samandağı İlçesi'nden başlayıp Şırnak'ın Silopi İlçesi yakınlarındaki Habur Sınır Kapısı'na kadar uzayan arazilerin Şırnak, Mardin, Gaziantep, Kilis, Şanlıurfa ve Hatay illerinde yer aldığını ifade eden Karaboğa, 46 yıldır kullanılmayan bu arazilerin tarım için çok elverişli olduğunu söyledi. 
     Karaboğa, mayınların temizlenmesinin ardından, GAP Projesi sayesinde özellikle Harran Ovası'nda yer alan arazilerin hemen sulanabileceğini kaydederek, şöyle dedi 
     ''Bu arazilerin tamamı tarıma elverişlidir. Sulama kanalıyla veya artezyen kuyuları sayesinde bu arazilerde sulu tarım yapılabilir. 
     Projenin uygulanmasıyla bu arazilerde pamuk ekimi yapılabilir. Bu mayınlı arazinin bir kısmı vatandaşlara aitti. Mayınlama kararının ardından düşük bedelle vatandaşlardan istimlak edildi. Arazilerin topraksız vatandaşlara dağıtılmasını istiyoruz. Araziler, 150-200 dönüm arasında vatandaşa dağıtılmalı. Bu durumda 20 bin aile geçim kaynağı sağlanmış olur.'' Karaboğa, arazilerin mayınlı olması dolayısıyla atıl durumda olduğunu ifade ederken, ''bir dönüm pamuk ekimi yapan çiftçi, ortalama yıllık bir milyar lira gelir elde ediyor. 3.5 milyon dönümün pamuk ekilmesi durumunda ülkemiz yıllık 3.5 katrilyon lira gelir kazanır'' dedi. 
     Bölgedeki Ziraat Odası Başkanları da, mayınlı arazilerin temizlenmesi projesini desteklediklerini belirterek, ''bölgedeki işsizlik bu sayede azaltılmış olur. Bereketli topraklar yıllardır atıl durumda bulunuyor'' dediler. 
     






</TEXT>
</DOC>
