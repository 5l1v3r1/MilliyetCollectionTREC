<DOC>
<DOCNO> 63452 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/21/son/sontur03.html </URL>
<DATE> 2002/01/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Sübyancılık hakkını savunan Gülay Göktürk için suç duyurusu 
</HEADLINE>
<TEXT>

     Ankara Barosu'na kayıtlı 16 avukat, ''çocuk pornosu'' konusundaki yazı ve açıklamaları dolayısıyla Sabah Gazetesi köşe yazarı Gülay Göktürk hakkında suç duyurusunda bulundu. 
     Avukatlar, 3 sayfalık suç duyurusu dilekçesini, Cumhuriyet Savcısı Ahmet Mutlu'ya verdiler. 
     Dilekçede, Göktürk'ün, Sabah Gazetesi'ndeki köşesinde 9 Ocak 2002 tarihli ''Çocuk Pornosu'' başlıklı yazısında ve aynı konuya ilişkin Hürriyet Gazetesi'nde 10 Ocak 2002 tarihinde yayınlanan açıklamasında, ''çocuk pornografisinin yasaklanmasının temelinde, sübyancı büyüklerin bir fantezilerinin yasaklanması ve sansürün asıl dürtüsünün bu olduğunu, insanların çocuklara zarar vermedikleri sürece sübyancı olma haklarını savunduğunu'' ifade ettiği kaydedildi. 
     Dilekçede, Göktürk'ün sübyancılığı bir hak olarak sunarak ve yasaklanmasına karşı çıkarak, küçüklerin baştan çıkarılmasını ve bu konudaki fuhuşu teşvik ettiği öne sürülerek, şöyle devam edildi 
     ''Bu suçu bir 'yazar' olarak basın yoluyla işlemiş olması vahameti ve verdiği zararı daha da artırmıştır. Bırakalım bir yazar sorumluluğunu, ortalama bir insan sorumluluğunu kasıtlı olarak göstermemiş, bir şekilde yararlandığı basın özgürlüğünü tüm topluma zarar verecek bir şekilde kullanmıştır. Düşünce ve düşünceyi açıklama özgürlüğünü savunan, çocukların menfaatlerini herşeyden üstün tutan yurttaşlar, hukukçular, anneler ve babalar olarak suçu ve suçluyu öven, teşvik eden Göktürk'ten şikayetçiyiz.'' Dilekçede, Göktürk hakkında ''suç işlemeye tahrik ve teşvik, küçüklerin cinsel istismarı, fuhuşu teşvik ve özendirme'' suçlarından soruşturma yapılarak dava açılması istendi. 
     Bu arada, Ankara Barosu Kadın Hukuku Komisyonu'ndan yapılan yazılı açıklamada da, sübyancılığın bir hastalık olduğu ve bilimde ''pedofili bir ruhsal bozukluk'' olarak tanımlandığı ifade edildi. Türk Ceza Kanunu'na göre de suç olduğu belirtilen açıklamada, ''Basın özgürlüğü kullanılarak suçu, suçluyu teşvik etmek, bir anormallik olan bu ruh hastalığını normal bir olgu olarak topluma sunmak, sübyancılığı bir hak olarak görmek ve bunu savunmak kabul edilemez. Hiç kimsenin, her türlü toplumsal, ulusal ve ahlaki değeri inkar ederek, bu tür yaklaşımları, basın yoluyla özgürlük adına topluma sunmaya ve başta çocuklar olmak üzere tüm topluma zarar vermeye hakkı yoktur'' denildi. 
     






</TEXT>
</DOC>
