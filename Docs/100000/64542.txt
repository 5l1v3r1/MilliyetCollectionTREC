<DOC>
<DOCNO> 64542 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/28/spor/yozer.html </URL>
<DATE> 2002/01/28/ </DATE>
<TIME>  </TIME>
<AUTHOR> HALİL ÖZER  </AUTHOR>
<HEADLINE>
Ortada zafer var 
</HEADLINE>
<TEXT>

     Galatasaray ne olursa olsun kazanmasını bilen bir takım. Beşiktaş ile Fenerbahçe’nin bir çuval puan kaybettiği haftada, Rizespor’u mutlaka yenmek zorunda olduğunu biliyordu. Belki arzuladığı futbolu oynayamadı. Ama üç puanı da bileğinin hakkıyla almasını bildi. 
     Galatasaray futbolu artık bir gerçeği tüm açıklığıyla ortaya koyuyor. Bu gerçek, rakiplerin kafasını "dan, dan" diye vurmasına rağmen hala anlamamazlıktan geliyorlar. Galatasaray’ın orta sahasını görüyorsunuz. Galibiyete giden yolun en büyük ilacı. Adamlar Batista’yı, Ayhan’ı koymuş, yanına da Berkant, Hasan, Victoria gibi oyuncuları serpiştirmiş. Bu çocuklar, 90 dakika savaşıyor. Bir ileriye, bir geriye gidiyorlar. Hem savunmaya, hem de forvete yardım ediyorlar. Onlar da yetmiyor, Lucescu hala orta sahaya adam sokuyor. Neden acaba. Elin Rumen’i işi iyi biliyor. Galatasaray şampiyon olursa, bu orta sahayla olacak. 
     Rizespor maçında Galatasaray iyi oynamadı. Fark açıldıktan sonraki futbola bakmıyorum. Dengeler eşitken istediği hiçbir şeyi yapamadı Galatasaray. Ama orta saha giderek ağırlığını koydu. Rize, o ağırlığın altında ezildi. Kötü takım değiller, ama bu kadar yüksek kalitede bir takıma karşı koyamadılar. 
     Batista - Ayhan müthiş bir ikili oluşturdu. Enerjileri en yüksek safhada. Hele Brezilyalı, öylesine topa sert oynuyor ki, ben rakibin yerinde olsam "Aman ağabeyciğim, buyur geç" derim. Önünde durabilene aşk olsun. Bir de yanında Ayhan olunca, kulübenin keyfine diyecek yok. Ancak, Galatasaray kanatları istediği gibi kullanamayınca ve Arif ile Ümit fazla yan yana oynayınca sıkıntı yaşıyor. İlk yarıda da böyle oldu. Rizespor, aynı Denizli gibi ön blokta fazla koşunca sıkıntı iyice yükseldi. 
     Galatasaray’ın dün kesinlikle hakeme ihtiyacı yoktu. Ne olursa olsun bu maçı alacağı belliydi. Penaltı için herkes ayrı bir şey söylüyor. Ben, inandırıcı olmadığını düşünenlerdenim. Bir de orada ofsayt var. Ayrıca o kırmızı kart da ağır. Bu da Uluyol’un tek, ama sonuç değiştirici hatası oldu. 
     Galatasaray, şubat ayının sıkıntılarını biliyor. O yüzden "Ne toplarsam kardır" diyor. Ama şöyle bir lige baktığınız zaman, sistemine uyan bu zengin kadroyu fazla zorlayan olmaz. 
     



 SPOR 
































</TEXT>
</DOC>
