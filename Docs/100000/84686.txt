<DOC>
<DOCNO> 84686 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/18/spor/aspo.html </URL>
<DATE> 2002/05/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Uğurlar olsun 
</HEADLINE>
<TEXT>

48 yıl sonra Dünya Kupası’na katılma hakkını kazanan A Milli Takım’ın Uzakdoğu macerası dün başladı. Ay-Yıldızlı ekip, finaller öncesi son durağı olan Hong Kong’a muhteşem bir törenle gitti 
     Trafik kitlendi 
     GÜNEY Kore ve Japonya’da yapılacak Dünya Kupası finallerinde mücadele edecek olan A Milli Futbol Takımı dün muhteşem bir törenle Hong Kong’a uğurlandı. Ay - Yıldızlı ekip, ana sponsorları Pepsi ve Efes Pilsen’in organizasyonunda kamp yaptığı Polat Renaissance Oteli’nden havalimanına kadar coşkulu bir kalabalığın tezahüratları altında gitti, İstanbul trafiği adeta kitlendi. 
     
     Havai fişek gösterisi 
     MİLLİ Takım kafilesi için önce Polat Otel’de Tarkan’ın söylediği özel şarkı eşliğinde havai fişek gösterileri yapıldı, maytaplar patlatıldı. Aileleri ile birlikte üstü açık otobüse binen Ay - Yıldızlı futbolcular bir anda sevgi seline kapıldı. Süper tören daha sonra İstanbul caddelerine sıçradı. Sıkı güvenlik altında havalimanına giden kafileyi burada da taraftarların yanısıra bando karşıladı. 
     
     Söz verdiler 
     YOL boyunca Türk bayrakları, flamalar ve parkartlarla Milli Takımımız’a moral aşılayan binlerce insan futbolculara olan inancını bir kez daha gösterdi. Muhteşem tablo karşısında duygulanan Ay - Yıldızlı futbolcular "Türk halkının bize olan güvenini boşa çıkarmayacağız. Önce gruptan çıkaracak gücümüzü göstereceğiz. Ardından gidebildiğimiz yere kadar gideceğiz" diye konuştular. 
     
     Rakiplerimiz korksun’ 
     FUTBOL Federasyonu Başkanı Haluk Ulusoy, "Rakiplerimiz bizden korksun. Kore’den Japonya’ya geçeceğiz" derken Teknik Direktör Şenol Güneş ise, "Umutlu giden Türkiye mutlu olarak dönecektir" ifadesini kullandı. Türk Hava Yolları da A Milli Takıma destek vermek amacıyla, kafileyi götürecek Airbus - 340 tipi "Aydın" isimli uçağı süsledi, gövdesine Kırmızı - Beyaz şerit çekildi. 
     
İlk rakip Hong Kong karması      A Milli Futbol Takımı, Hong Kong’da özel bir turnuvaya katılacak. Ay - Yıldızlı ekip, yarı kapalı ve 40 bin kişi kapasiteli Hong Kong Stadı’nda ilk sınavını, 20 Mayıs Pazartesi günü Hong Kong Lig Karması’na karşı verecek. Türkiye ikinci maçını ise 23 Mayıs Perşembe günü Güney Afrika ile yapacak. Bu yıl ikinci’ya karşı oynayacak. Bu yıl ikincisi yapılacak "Rerefication Cup 2002" adlı turnuvayı, 1997 yılında Dünya Karması takımı kazanmıştı. 
     TURNUVADA birinci olan takıma sadece ödül olarak kupa verilecek. Organizatörler bugüne kadar 3 bin 500 bilet satıldığını, ancak stadı doldurmaya çalıştıklarını söylediler. Milli Takım Hong Kong’da dört yıldızlı Park Line Otel’de kalacak. En yoğun alışveriş merkezlerinin bulunduğu yerde polis sıkı güvenlik önlemler aldı. Milli Takım, antrenmanlarını ise Siusaiwan bölgesindeki Siusaiwan Spor Tesisleri’nde yapacaklar. 
     
Tugay’a Torino kancası      İTALYA’NIN La Gazzetta dello Sport gazetesi , Torino’nun Tugay Kerimoğlu’nun transferini bitirme aşamasında olduğunu iddia etti. İngiltere’nin Blackburn Rovers takımında oynayan milli oyuncunun sözleşmesinin opsiyonlu olduğunu yazan gazete, "Torino, Tugay’ın yerini şimdiden ayırdı. Emre, onun tacını alana kadar 13 yıl Galatasaray’ın yıldızıydı. 70’lilerin sınıfından olan Kerimoğlu, Türk Milli Takımı’nın da kıdemlisi" ifadelerini kullandı. Torino’da daha önce de Hakan Şükür forma giymişti. 
     
Asya’nın en büyüğü      TÜRKİYE ile aynı grupta yer alan Çin, Asya Futbol Konfederasyonu tarafından 2001 yılının takımı seçildi. Çin Milli Takımı’nın defans oyuncusu ve takım kaptanı Fan Zhiyi de yılın futbolcusu ödülüne layık görüldü. İskoçya’nın Dundee kulübünün Congyuan Huili futbol takımına kiraladığı Fan’ın, Çin’in Asya’da ilk kez düzenlenecek Dünya Kupası’na katılmasında kilit rol oynadığı belirtildi. 
     
Notlar...      Top toplayıcı kızlar 
     JAPONYA’DA yapılacak maçlarda, top toplayıcı olarak görev yapacak genç kızlar, organizasyona renk katacak. Tokyo’daki bir lisenin kız öğrencileri, 11 Haziran’da E Grubu’nda oynanacak İrlanda Cumhuriyeti - Suudi Arabistan maçında top toplayıcı olarak sahaya çıkacaklar. 
     
     Nem tehlikesi 
     HONG Kong’da, son günlerde havanın kapalı ve yağışlı, sıcaklığın da 28 derecenin altına düşmediği belirtildi. Havadaki çok fazla nemin alışık olmayan insanları etkileyebileceği de kaydedildi. Bunun yanı sıra trafiğinin de İstanbul caddelerini aratmadığı ifade edildi. 
     
     Lejyonerler kampa katıldı 
     ANTALYA’DAKİ kamp çalışmalarında yer almayan Tugay Kerimoğlu, Hakan Ünsal, Tayfun Korkut, Nihat Kahveci, Yıldıray Baştürk ve Mustafa İzzet de milli takımn kafilesine katıldı. Teknik Direktörü Şenol Güneş’in, aday kadroyu 21 Mayıs’ta Hong Kong’da 23 kişiye indireceği bildirildi. 
     
     Ogün açıklaması 
     FUTBOL Federasyonu Yönetim Kurulu, Milli Takım’a alınmayan Fenerbahçeli Ogün için yapılan spekülasyonların, Başkan Haluk Ulusoy ile ilişkilendirme noktasına kadar gelmesinden üzüntü duyulduğunu bildirdi. Yazılı açıklamada, "Başta başkan Haluk Ulusoy olmak üzere tüm yöneticilerimiz, bugüne kadar birlikte çalıştıkları teknik direktörlere, teknik konularda en ufak bir ima, telkin veya müdahalede bulunmamışlardır" denildi. 
     
     Kupa heyecanı CNN TÜRK’te 
     CNN Türk, 18 Mayıs - 1 Temmuz tarihleri arasında "Dünya Kupası 2bin2" isimli özel bir program yapacak. Her akşam saat 22.05’te başlayacak programda Milli Takım hakkındaki son bilgiler, özel röportajlar, son dakika gelişmeleri ve Dünya Kupası grup tanıtımları ekrana gelecek. 
     



 SPOR 





























</TEXT>
</DOC>
