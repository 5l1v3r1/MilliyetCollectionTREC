<DOC>
<DOCNO> 91075 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/21/dunya/adun.html </URL>
<DATE> 2002/06/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Beyaz Saray’da panik 
</HEADLINE>
<TEXT>

Washington semalarında uçan kimliği belirsiz Cessna tipi bir uçak, Beyaz Saray’ın apar topar boşaltılmasına neden oldu 
     YASEMİN ÇONGAR Washington 

     Her an yeni bir terör saldırısının gerçekleşebileceği beklentisindeki ABD yönetimi, önceki akşam korkulu anlar yaşadı. 
     Beyaz Saray, Washington saatiyle akşam 20.00 sıralarında güvenlik alarmı üzerine boşaltıldı. Alarma, Beyaz Saray’ın ve Başkan’ın güvenliğinden sorumlu özel birim olan Gizli Servis’in, Washington üzerinden uçan Cessna tipi bir uçağın, yasak bölgeye girdiğini saptaması neden oldu. 
     Beyaz Saray çevresindeki uçuşa yasak alanı ihlal eden uçağın daha sonra Virginya eyaletinin başkenti Richmond’a indiği ve olaya pilotun yolunu şaşırmasının neden olduğu açıklandı. Ancak alarm devam ederken, Beyaz Saray’daki basın mensupları ve personel bina dışına çıkarıldı. Bu sırada Beyaz Saray dışında bir siyasi parti etkinliğine katılan Başkan George W. Bush’un binaya döndüğü ve alarm esnasında, Beyaz Saray’ın konut bölümünde bulunduğu da sonradan açıklandı. 
     Şüpheli görülen uçaksa Beyaz Saray’ın 6 kilometre yakınından geçtikten sonra Amerikan radarları tarafından adım adım izlendi. 
     Toplam yarım saat kadar süren olay, alarmın kaldırılması ve herkesin Beyaz Saray’a dönmesiyle sona erdi. Amerikan televizyonları, olay sırasında, ABD Başkanı George W. Bush’un, Cumhuriyetçi Parti’nin bir para toplama kampanyasına katıldığı için Beyaz Saray dışında olduğunu duyurdular. Alarmın kaldırıldığı dakikalarda Beyaz Saray’a ulaşan Bush, karışıklığa tanık oldu. 
     



 DÜNYA 










</TEXT>
</DOC>
