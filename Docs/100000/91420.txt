<DOC>
<DOCNO> 91420 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/22/son/sondun35.html </URL>
<DATE> 2002/06/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Berlin'deki büyük coşku Alman Cumhurbaşkanı'nı korkuttu 
</HEADLINE>
<TEXT>

     Türk Milli Takımı'nın Dünya Kupası'nda Senegal'i 1-0 yenerek yarı finale yükselmesi, Almanya'daki Türk vatandaşları arasında da büyük coşkuyla kutlandı. 
     Berlin Büyükelçisi Osman Korutürk, karşılaşmayı ay yıldızlı tişort giyerek, Berlin Eyaleti Eğitim ve Spor Bakanı Klaus Böger ve Senegal Büyükelçisi, Birlik 90 Yeşiller Partisi Federal Meclis milletvekili Cem Özdemir, Hür Demokrat Parti FDP Yönetim Kurulu üyesi Mehmet Daimagüler, Berlin Eyalet Meclisi milletvekili Dilek Kolat SPD , Türk işadamları ve Türk vatandaşları ile birlikte Berlin-Brandenburg Türk-Alman İşadamları Derneği'nde TDU izledi. 
     Büyükelçi Korutürk, karşılaşmadan sonra Alman gazetecilerin sorularını yanıtlarken, ''Güzel maç oldu. Hakkımızı aldık'' dedi. 
     Bakan Böger de maçtan sonra Türkiye'nin zaferine Türkler kadar çok sevindiğini belirterek, ''Türk Milli Takımı güzel oynadı'' dedi. 
     Maçtan sonra Böger'i bakanlığa götüren makam otomobilinin şoförü de kornayla tempo tuttu. 
     Cumhurbaşkanı Johannes Rau, ''Finalde Türkiye ile Almanya karşılaşırsa sonuç ne olur '' sorusuna, ''Karşılaşmanın Berlin'de olmayışına seviniyorum'' yanıtını verdi. 
     Maçtan sonra Berlin sokaklarında Türk vatandaşları bayraklar sallayarak, coşkulu şekilde Türkiye'nin zaferini kutlarken, gençler sokaklarda göbek attılar. 
     Türk bayraklı otomobiller caddelerde konvoylar oluştururken, eşcinsellerin de aynı saatlerde bir geçit yapmaları nedeniyle büyük trafik sıkışıklığı yaşandı. 
     Bazı taraftarların, kurusıkı tabancalarla havaya ateş ettikleri görüldü. 
     Almanya'nın Köln, Münih, Wuppertal, Hamburg ve Bochum gibi büyük kentlerinde de Türk vatandaşlarının bayraklarla sokaklara çıktıkları bildirildi. 
     Her gün sadece bir maç gösteren Alman 1. TV kanalı ARD de büyük meblağlar ödeyerek, ilk kez bugün iki karşılaşmayı birden gösterdi. 
     Televizyondaki spor programında yapılan yorumlarda, Milli Takım'ın başarısının uzun yıllar birarada oynayan futbolcularının bulunmasından kaynaklandığı vurgulandı. 
     Alman Milli Takımı'nın eski futbolcularından Günther Netzer, ''Yıldıray Baştürk, istediği forma ulaşamadı, ama teknik direktör Şenol Güneş her şeyi iyi kontrol ediyor'' şeklinde görüş belirtti. 
     Programın sunucusu da Münih kentindeki Türk gençlerinin bir jest yaparak, Alman vatandaşlarına, kendilerine verdikleri destekten dolayı 5 bin adet gülle teşekkür ettiklerini hatırlattı. 
     Maçtan önce de Türkiyemspor Kulübü'nden canlı yayın yapıldı ve Türk çocuklarının maçla ve Milli Takım futbolcularıyla ilgili görüşleri soruldu. 
     





</TEXT>
</DOC>
