<DOC>
<DOCNO> 58353 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/21/son/sontur10.html </URL>
<DATE> 2001/12/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Antalyalı doktoru, müstahdem 340 milyon lira için öldürmüş 
</HEADLINE>
<TEXT>

     Antalya'nın Serik İlçesi Devlet Hastanesi'nde gece nöbetindeyken, telefonla hastaya çağrılan ve daha sonra Yeşilköy yakınlarındaki arazide öldürülmüş olarak bulunan Dr. 
     Nadir Tunay'ın 39 katil zanlısı yakalandı. 
     Antalya İl Jandarma Komutanlığı'ndan yapılan açıklamada, 3 Aralık Pazartesi gecesi Serik Devlet Hastanesi'ndeki nöbeti sırasında, kendisine gelen telefon sonrasında acil bir hastaya müdahale için hastaneden ayrılan ve Yeşilyurt Köyü'nün Bahçelik mevkiinde cesedi bulunan Dr. Nadir Tunay'ın, Gedik İlköğretim Okulu'nda görevli müstahdem Yakup Keskin 35 tarafından öldürüldüğünün tespit edildiği bildirildi. 
     
     Doktordur parası vardır 
     Dr. Nadir Tunay'ın başına demir çubukla vurularak öldürülmesinin ardından sürdürülen geniş çaplı soruşturmada, doktorun çalınan telefonunun IMEI numarası, jandarma tarafından verilen talimatla Turkcell tarafından izlemeye alındı. 
     Olaydan yaklaşık 3 hafta sonra Nadir Tunay'ın cep telefonunun, sim kartının değiştirilerek kullanılmaya başlandığı belirlendi. Yapılan araştırmada cep telefonunun Serik'teki Gedik İlköğretim Okulu'nda çalışan müstahdem Yakup Keskin tarafından kullanıldığı anlaşıldı. 
     Jandarma, Yakup Keskin'i evinde gözaltına aldı. Evde yapılan aramada öldürülen doktora ait cep telefonu bulundu. 
     Zanlı Yakup Keskin'in suçunu itiraf ettiği bildirilirken, Keskin'in borçlarını ödeyebilmek için bir tefeciden 300 milyon lira borç aldığı, tefecinin de sürekli olarak kendisini sıkıştırdığını ve açık senet imzaladığı tefecinin borcu 1,5 milyar liraya yükseltmekle tehdit ettiğini, tefeciye olan borcunu kapatabilmek için de doktoru öldürdüğünü anlattığı öğrenildi. 
     Yakup Keskin, ifadesinde, para bulmak için, tefecinin kendisine 1 gün daha süre tanıdığını, bu sırada daha önce muayene olduğu Dr. Nadir Tunay'ın aklına geldiğini ve ''Doktordur... Parası vardır'' düşüncesiyle, nöbeti sırasında doktoru aradığını ve acil bir hastası olduğunu bildirerek, doktorla buluştuğunu itiraf ettiği kaydedildi. 
     
     340 milyon için öldü 
     İfadesinde, otomobiliyle gelen doktor ile buluştuktan sonra Yeşilyurt Köyü'ne gittiklerini, Bahçelik mevkiine geldiklerinde doktora otomobili durdurmasını söyleyerek, doktorun başına, tabanca izlenimi vermek amacıyla demir çubuk dayadığını anlatan zanlı, sıkıntısı olduğunu söyleyerek doktor Nadir Tunay'dan para istediğini kaydetti. Yakup Keskin, Doktor Tunay'ın cüzdanında bulunan 340 milyon lirayı kendisine verdiğini ancak, yakalanacağı korkusuyla paniğe kapıldığını ve doktorun başına demir çubukla vurduğunu anlattı. 
     Yere düşen doktora defalarca vurmaya devam ettiğini anlatan Yakup Keskin, doktorun cüzdan ve cep telefonunu alarak, olay yerinden ayrıldığını söyledi. 
     Serik Jandarma Komutanlığı'ndaki sorgusu sürdürülen katil zanlısı Yakup Keskin'in, mahkemeye çıkarılması bekleniyor. 
     






</TEXT>
</DOC>
