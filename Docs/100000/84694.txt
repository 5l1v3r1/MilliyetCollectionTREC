<DOC>
<DOCNO> 84694 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/18/spor/spo03.html </URL>
<DATE> 2002/05/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Nouma misillemesi 
</HEADLINE>
<TEXT>

     HALİL ÖZER 

     GALATASARAY, Beşiktaş’ın Mondragon ısrarını sürdürmesi üzerine Siyah - Beyazlılar’ın kadrosuna katmak istediği Nouma için harekete geçti. Sarı - Kırmızılılar, Fransız oyuncudan maddi şartlarda anlaşılması halinde gelebileceği yanıtını aldı. Yönetimin, aksi bir durumda Bayern Münih’li Jancker ile temas kuracağı öğrenildi. Galatasaray’ın, Beşiktaş’ın ilgilendiği Denizlispor’lu Ali Tandoğan’a da kanca attığı belirtildi. 
     SARI - Kırmızılı takımın teknik direktörü Fatih Terim’in "Görüşmedim" dediği Fiorentina’dan eski öğrencisi Portekizli Nuno Gomes ise tek ciddi teklifi Galatasaray’dan aldığını İtalyanlar’ın dünyaca ünlü spor gazetesi Tutto Sport’a açıkladı. Gazete genç golcünün, "Biliyorum ki Fatih Terim beni istiyor ve ben de onunla Fiorentina’da çalışırken iyiydim. Düşünmek zorundayım. Ancak İtalya’dan ayrılırsam, İspanya’da oynamak isterim" demecine yer verdi. 
     
Yeni Aslan Cihan      CİM-BOM dış transferdeki ikinci bombasını patlattı ve Kocaelispor’un genç yıldızı Cihan ile 3 yıllık imza attı. Milli Takım kampından izin alarak Florya’ya gelen Cihan, "Eğer Fatih Terim olmasaydı, şu an Galatasaray’da değil, daha başka yerlerde olabilirdim" dedi. 
     
Canaydın’a destek çıktı      BAŞKAN Özhan Canaydın’ın belirlediği "10 yıl içinde Şampiyonlar Ligi Şampiyonluğu" hedefine taraftarların da inancı tam. Galatasaray’ın internetteki resmi sitesinde yapılan "Bu hedefe inanıyor musun " anketinde taraftarların yüzde 92’si 4 bin 539 kişi "Evet", yüzde 8’i 394 kişi ise "Hayır" yanıtını verdi. 
     



 SPOR 





























</TEXT>
</DOC>
