<DOC>
<DOCNO> 81529 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/01/son/sontur24.html </URL>
<DATE> 2002/05/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan'ın tutuklanması istemi reddedildi... 
</HEADLINE>
<TEXT>

     Ankara 2 No'lu DGM, AK Parti Genel Başkanı Recep Tayyip Erdoğan'ın tutuklanması isteminin reddine ilişkin yedek hakimlikçe verilen karara, Ankara DGM Cumhuriyet Savcısı Nuh Mete Yüksel'in yaptığı itirazı reddetti. 
     Mahkeme Başkanı Hüseyin Eken başkanlığında biraraya gelen 2 No'lu DGM Heyeti, Ankara DGM Cumhuriyet Savcısı Nuh Mete Yüksel'in, yürüttüğü soruşturma kapsamında tutuklanmasını istediği Erdoğan'ın yedek hakimlikçe serbest bırakılması kararına yaptığı itirazı sonuçlandırdı. 
     2 No'lu DGM, Ak Parti Genel Başkanı Erdoğan'ın tutuklanmasına yer 
     olmadığına karar verdi. Karar oybirliğiyle alındı. 
     Savcı Yüksel, 1992 yılında Rize'de ve 1993 yılında da Almanya'nın Ausburg kentinde yaptığı konuşmalar nedeniyle, Türk Ceza Kanunu'nun idam cezasını öngören ''Devletin Anayasa ve Temel Nizamlarını Bozma'' başlıklı 146. maddesinin 2. fıkrası uyarınca hakkında soruşturma başlattığı Erdoğan'ın ifadesini, 25 Nisan 2002 Perşembe günü almıştı. 
     Yüksel, ifadesini aldıktan sonra Erdoğan'ı tutuklama istemiyle yedek hakimliğe sevk etmişti. 
     Ankara 2 No'lu DGM'nin yedek hakimi Ramazan Aksan, tutuklama istemini yerinde görmeyerek, reddetmişti. 
     Nuh Mete Yüksel, tutuklama isteminin reddine ilişkin karara da dün itiraz etmişti. 
     





</TEXT>
</DOC>
