<DOC>
<DOCNO> 54543 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/28/son/soneko17.html </URL>
<DATE> 2001/11/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Mercedes yöneticileri yarın basın toplantısı düzenleyecek 
</HEADLINE>
<TEXT>

     Mercedes Benz Türk A.Ş. 
     yöneticileri, Karapınar Asliye Ceza Mahkemesi'nin son kararı ile ilgili gelişmeleri değerlendirmek üzere, yarın İstanbul'da basın toplantısı düzenleyecekler. Hoşdere Otobüs Fabrikası'nda gerçekleştirilecek toplantıya, Mercedes-Benz Türk Direktörler Kurulu Başkanı Till Becker, Otobüs Teknik Direktörü Çetin Atsür, Pazarlama Direktörü Eşref Biryıldız ile Otobüs Geliştirme Müdürü Bernd Herman Voigt katılacak. Karapınar Asliye Ceza Mahkemesi, Konya'nın Karapınar İlçesi yakınlarında 4 yıl önce meydana gelen ve 49 kişinin yanarak ölümüyle sonuçlanan trafik kazasıyla ilgili davada, yakıt tankı tasarımlarının hatalı olduğu ve yangına sebebiyet verdiği gerekçesiyle, halen kullanımda bulunan 1995-1998 model O 403 Mercedes otobüslerinin toplatılmasına karar vermişti. Toplatılacak söz konusu model otobüslerin, bilirkişi raporları doğrultusunda eksiklerinin giderilmesinden sonra sahiplerine iade edilmesini kararlaştıran mahkeme, Mercedes-Benz Türk'ün yabancı yöneticileri hakkındaki hükmü de 4616 sayılı yasa kapsamında ertelemişti. 
     






</TEXT>
</DOC>
