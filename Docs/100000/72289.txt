<DOC>
<DOCNO> 72289 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/13/spor/spo04.html </URL>
<DATE> 2002/03/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Başka kaza yok 
</HEADLINE>
<TEXT>

     ERGUN ATA 

     GALATASARAY maçının hazırlıklarını dün çift idmanla sürdüren Trabzonspor’da sakat olan Jarro ile Macit’in tamamen düzelmesi teknik heyetin yüzünü güldürdü. Dünkü iki antrenmana da çıkan bu futbolcuların haftasonu forma giyecekleri bildirildi. Teknik Direktör Briegel, Sommers ve Bushi dışında eksiklerinin bulunmadığını belirtti. 
     BRIEGEL, "İkinci yarının ilk maçında Beşiktaş’a farklı yenilerek prestij kaybetmiştik. Şimdi bunu yeniden sağlamaya çalışacağız. Amacımız bu maçı kazanıp, UEFA Kupası şansını sürdürmektir" açıklamasını yaptı. Kaptan Hami ise, "Beşiktaş maçında bir kaza oldu. Hiç bir takım bizi bir daha öyle yakalayamaz. Çeyrek final vizesine yakın bir Galatasaray’ı yenmek bizim için daha onur verici olur" dedi. 
     
     Selahattin geliyor 
     TRABZONSPOR’UN eski futbolcusu, Antalyaspor’un bu sezonki alacaklarını ödememesi üzerine serbest kaldı. Yeniden Bordo - Mavili takıma dönüş hazırlığı yapan Selahattin, "Bonservisim elimde. Trabzonluyum ve Trabzonspor’da seve seve oynarım. Daha önce hizmetim yarıda kalmıştı. Bu kez bu hizmeti tamamlamak istiyorum" dedi. Antalya yönetiminin, kararı temyiz için Tahkim Kurulu’na gideceği bildirildi. 
     
     Yılmaz’dan büyük jest 
     TRABZONSPOR Onursal Başkanı Mehmet Ali Yılmaz, Gümüşhane’ye 30 bin dolarlık yardımda bulundu. Geçtiğimiz hafta Gümüşhane gecesine katılamayan Yılmaz, Gümüşhane Belediye Başkanı Mustafa Canlı, Asbaşkan Kenan Tuncer, İkinci Başkan Eftal Tosun’la bir araya geldi. Mehmet Ali Yılmaz, bundan böyle Gümüşhane Doğanspor’la daha yakından ilgileneceğini ve saha sonuçlarını takip edeceğini söyledi. 
     YILMAZ, maddi ve manevi anlamda yardımlarını sürdüreceğinin sözünü de verdi. Geçmişteki idari ve sportif tecrübelerini Gümüşhane Doğanspor’a kazandırmak için her zaman hazır olduğunu da ifade eeden Trabzonspor Onursal Başkanı’na karşılık, Gümüşhane Yönetim Kurulu üyeleri de, Yılmaz gibi, siyasi, sportif ve sosyal yaşamda tecrübe ve birikimleri olan kişiliğin büyük katkı sağlayacağını belirttiler 
     



 SPOR 






















</TEXT>
</DOC>
