<DOC>
<DOCNO> 57200 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/14/son/soneko15.html </URL>
<DATE> 2001/12/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Arjantin durulmuyor...Ekonominin iki numarası istifa edecek mi 
</HEADLINE>
<TEXT>

     Arjantin'de hükümetin ödemeler krizini aşmak için Uluslararası Para Fonu'nun IMF isteğiyle hazırladığı istikrar önlemlerini protesto için işçi sendikalarının dün yaptığı genel grev sakin geçti. 
     Ülke çapında büyük bir katılımın gözlendiği grev süresince, devlet daireleri ve fabrikalarda işler 24 saat dururken, şiddet eylemlerine ve taşkınlıklara tanık olunmadı. 
     Genel grevin ardından gelen yeni bir haber ise tedirginlik içindeki Ajantin iş dünyası ve kamuoyundaki kaygıları artırdı. 
     Haber ajansları ve yerel televizyonlarda, Arjantin ekonomi yönetiminin iki numaralı ismi olan, Ekonomi Bakanı Domingo Cavallo'nun yardımcısı Maliye Sekreteri Daniel Marx'ın istifa edeceği haberleri yer aldı. 
     Marx'ın ofisinden bu haberler için resmi bir doğrulama ya da yalanlama yapılmazken, kulislerde, istifanın bugün Devlet Başkanı Fernando de la Rua'ya verileceği söyleniyor. 
     Maliye Sekreteri Marx'ın, ekonomi politikası konusunda Bakan Cavallo ile görüş ayrılıkları bulunduğu bildiriliyor. 
     Arjantin'in IMF ile müzakerelerinde kilit rol oynayan ve uluslararası mali çevrelerde büyük saygınlığı bulunan Marx'ın istifasının, Arjantin hükümeti açısından önemli bir darbe olacağı kaydediliyor. 
     Beklenen gerçekleştiği takdirde Marx, Arjantin'de iki ay içinde istifa eden üçüncü üst düzey ekonomi yetkilisi olacak. 
     






</TEXT>
</DOC>
