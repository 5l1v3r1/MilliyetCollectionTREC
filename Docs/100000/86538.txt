<DOC>
<DOCNO> 86538 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/28/son/sondun23.html </URL>
<DATE> 2002/05/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Arafat yakın zamanda yeni hükümet kuracak 
</HEADLINE>
<TEXT>

     Filistin lideri Yaser Arafat'ın danışmanlarından Nebil Ebu Rudeyna, ''Başkan çok yakında hükümette değişiklik yapacak'' dedi. 
     Arafat'ın Batı Şeria'nın Ramallah kentindeki karargahı önünde gazetecilere açıklama yapan Rudeyna, Fiistin yönetimi ve güvenlik güçlerinde yapılacak geniş reformlar çerçevesinde, ''çok yakın zamanda'' kabinede değişikliğe gidileceğini belirterek, ''haftalardır değil ama günlerdir bunu konuşuyoruz'' dedi. 
     Filistin gazetesi Eyyam da Arafat'ın 10 güne kadar yeni bir hükümet kuracağını öne sürdü. 
     Gazete, Arafat'ın yönetimle dün yaptığı toplantıda, 10 gün içinde yeni hükümet kurma sözü verdiğini yazdı. 
     Gazeteye göre, Batı Şeria'daki Ramallah kentinde yapılan toplantıda, Filistinli yöneticiler yeni kabinenin 20 bakandan oluşması konusunda anlaştılar. Bugünkü kabinede 30 bakan bulunuyor. 
     Gazete, hükümet değişikliğinin, ''yönetime taze kan sağlamaya ve halktan daha geniş destek elde etmeye yönelik'' yapılacağını yazdı. 
     Gazeteye göre, Arafat, güvenlik örgütlerinin yeniden düzenleneceğini de belirtti. 
     ABD ve İsrail'in geniş kapsamlı reformlar yapmasını istediği Arafat, 1996 yılından beri seçimlerin yapılamaması nedeniyle halkın ve milletvekillerinin tepkisini de topluyor. 
     Arafat, geçen hafta, 2003 yılının başında devlet başkanlığı ve parlamento seçimlerini kapsayacak genel seçimlerin yapılması için söz vermişti. 
     





</TEXT>
</DOC>
