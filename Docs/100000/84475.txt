<DOC>
<DOCNO> 84475 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/17/spor/spo04.html </URL>
<DATE> 2002/05/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Sümer pişman 
</HEADLINE>
<TEXT>

Trabzonspor Kulübü Başkanı, eylül ayında istifa etmeleri gerektiğini ancak bunu hayata geçirmeyip, büyük bir hata yaptıklarını itiraf etti 
     BORDO - Mavili Kulübün Başkanı Özkan Sümer, yönetim kurulunun basın mensuplarına verdiği yemekte yaptıkları hataları anlattı. Sümer, "Geçen eylülde istifa etmeliydik. Çünkü ekonomik koşullar çok zorlaşmıştı. Altından da kalkamıyorduk. Erhan’ı, Galatasaray’a sattık ve para kazandık. Zafer ve Güngör’de de aynı yolu izleyebilirdik. Şimdi onlardan tek kuruş kazanamayacağız. Bu da ciddi bir hataydı" diye konuştu. 
     SIKINTILI olduğu gözlenen Sümer, "Ne acılar çektiğimizi anlayan insan sayısı çok az. Ciddi bir aday çıkarsa görevi hemen bırakırım" ifadesini kullandı. Taraftarlara da mesaj gönderen Trabzon Başkanı, şöyle devam etti "Bazen onların, beni Avni Aker’de astıklarını düşünüyorum. Bunu yapsalar dahi asla ve asla onlara kızmam. Asılmaya da hazırım. Artık onların çektiği acılar sona erecek. Mutlu olacakları günler yakın". 
     ÖZKAN Sümer, "Martta neden kongre kararı almadınız" sorularına ise, "O sırada bugün, yarın derken lig bitti. Kongrenin de kulübe bir ay kaybettireceğini düşündüğümüz için vazgeçtik" dedi. İlginç açıklamalar yapan Sümer, "Kendimize kalsa ayrılırız. Ama Trabzonspor’un yaşaması için ölümü seçiyoruz. Biz bu kadar küfürü, aşağılanmayı, horlanmayı hak etmiyoruz. Koşullar radikal kararları engelliyor" yorumunu yaptı. 
     
     Trabzon’da onay çıktı 
     TRABZONSPOR Teknik Direktörü Samet Aybaba’nın, Hami, Osman, Güngör ve Cem ile ilgili verdiği rapor, dün akşam yapılan yönetim kurulu toplantısında onaylandı. Zaman zaman tartışmalı geçen toplantı sonunda dört futbolcunun kendilerine kulüp bulması doğrultusunda resmi yazının bugün yazılmasına ve oyunculara bildirilmesine karar verildi. 
     TOPLANTI sonrası yönetimin daha önce anlaşmaya vardığı Antalyasporlu Hüseyin, Selahattin, Burhan ve Denizlisporlu Muzaffer’in bugün ya da yarın imza atacağı açıklandı. Yardımcı ve kaleci antrenörü ile doktor değişikliği konusundaki çalışmaların da sürdüğü belirtildi. Bu arada takım kaptanlığına Gökdeniz’in getirileceği öğrenildi. 
     



 SPOR 

























</TEXT>
</DOC>
