<DOC>
<DOCNO> 59492 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/28/son/sonspo04.html </URL>
<DATE> 2001/12/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Tarihte ilk yarıyı lider bitiren takımların kaderi... 
</HEADLINE>
<TEXT>

     Birinci Futbol Ligi'nde ilk yarıyı lider kapatan takımlar, genellikle lig sonunda şampiyonluğa ulaşıyor. 
     Maçlar 2 grup halinde yapıldığı için, 1959 yılının değerlendirmeye alınmadığı araştırmaya göre, ilk yarıyı lider bitirenlerin, sezon sonunda şampiyonluk olasılıkları yüzde 57.14, 2. bitirenlerin şampiyonluk şansı yüzde 33.33, diğerlerinin ise yüzde 9.. 
     
     Şampiyonlar ilk 2'den çıkıyor 

     Birinci Lig tarihinde, 1959 yılı dışında, geride kalan 42 sezonda, 24 kez ilk yarıyı lider bitirenler, 14 kez ikinci bitirenler, 3 kez 3. ve bir kez de 5. bitirenler şampiyon oldu. 
     42 şampiyonluktan 38'i, ilk yarıyı ilk 2 sırada tamamlayanlardan çıkarken, yalnızca 4'ünde daha alt sıralarda yer alan takımlar mutlu sona ulaşabildi. Birinci Futbol Ligi'nde bugüne dek Galatasaray 18, Fenerbahçe 10, Beşiktaş 8, Trabzonspor 5, 1'er kez de Altay ve Kocaelispor ilk yarıları lider tamamladı. 
     
     Fenerbahçe'nin şampiyonluk şansı... 

     Rakamlara göre, 2001-2002 sezonunda ilk yarıyı 3. sırada tamamlayan Fenerbahçe'nin şampiyon olabilmesi için adeta mucize gerek. 
     Geride kalan 42 sezonun istatistiklerine göre Fenerbahçe'nin şampiyonluk şansı yüzde 7.14 iken, maç eksiğiyle lig 2.si olan Galatasaray'ın ise yüzde 33.33. 
     Lig tarihinde ilk yarıyı 4. bitiren hiçbir takım şimdiye dek şampiyon olamazken, 1981-82 sezonunda ilk yarıyı lider Fenerbahçe'nin 4 puan gerisinde 5. kapayan Beşiktaş, ikinci yarıda büyük bir çıkış yakalamış ve ligi Trabzonspor'un 1 puan önünde şampiyon olarak kapamıştı. İlk yarıyı 3. bitiren takımlardan şimdiye dek 1983-84 sezonunda Trabzonspor, 1997-98 ve 1998-99 sezonlarında da Galatasaray şampiyon oldular. 
     
     En ilginç sezonlar... 

     1969-70 sezonunda ilk yarıyı lider kapatan Altay, sezonu şampiyon 
     Fenerbahçe'nin 8 puan gerisinde bitirdi. 
     Birinci Futbol Ligi'nin en ilginç sezonlarından birisi de 1974-75'de yaşandı. Ligin ilk yarısını lider Galatasaray'ın 4 puan gerisinde 2. sırada tamamlayan Fenerbahçe, sezon sonunda ezeli rakibine 5 puan fark atarak, 2 puanlı ligde zoru gerçekleştirdi ve şampiyon oldu. 1983-84 sezonunda ilk yarıyı 25 puanla lider kapatan Galatasaray, sezonu şampiyon Trabzonspor'un 6 puan gerisinde ancak 3. sırada tamamlayabildi. 1994-95 sezonunda yine ilk yarı lideri Galatasaray, sezon sonunda ipi göğüsleyen Beşiktaş'ın 10 puan gerisinde kaldı. Son olarak 1997-98 sezonunun ilk yarısını lider Fenerbahçe'nin tam 6 puan gerisinde 3. sırada tamamlayan Galatasaray, ligin ikinci yarısında ortaya koyduğu performansla, ezeli rakibine 4 puan fark atıp şampiyon olmuştu. 
     
     İlk yarıların lideri Galatasaray 

     Geride kalan 42 sezonda, ligin ilk yarılarını en çok lider kapatan takım Galatasaray oldu. 
     Sarı-kırmızılılar, 42 sezonun 18'inde devreyi lider kapadı ve 14 kez de mutlu sona ulaştı. 
     Fenerbahçe, 10 kez ilk yarıyı lider bitirip 14 kez, Beşiktaş 8 kez ilk yarı lideri olup 9, Trabzonspor ise 5 kez devreyi önde kapatıp 6 kez şampiyon oldu. 
     






</TEXT>
</DOC>
