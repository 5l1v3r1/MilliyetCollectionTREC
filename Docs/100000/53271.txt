<DOC>
<DOCNO> 53271 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/20/son/sontur09.html </URL>
<DATE> 2001/11/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Üç genç kızı taciz eden halk otobüsü şoförü mahkemede 
</HEADLINE>
<TEXT>

     Kayseri'de, yetiştirme yurdunda kalan 16 yaşındaki 3 genç kızı zorla alıkoyduğu ve taciz ettiği iddasıyla 
     tutuklanan halk otobüsü şoförünün yargılanmasına başlandı. 
     1. Ağır Ceza Mahkemesi'ndeki duruşmaya, tutuklu sanık Nurettin 
     Temir ile zorla alıkonulduklarını ve taciz edildiklerini öne süren S.Y, S.A. ve S.E. katıldı. 
     Nurettin Temir, ifadesinde, olay günü Erciyes Üniversitesi'nden Belsin istikametine gittiğini, adlarını duruşma salonunda öğrendiği 3 kızın Atatürk Stadı karşısındaki duraktan otobüse bindiklerini söyledi. 
     Temir, gençlerin kendisine gösterdikleri pasoların sahte olduğunu fark ettiğini belirterek, şöyle konuştu 
     ''Pasolarının sahte olduğu söyleyerek vermelerini istedim, biri vermedi. Sonra gidip en arka koltuğa oturdular. Belsin son durağa vardığımda pasolarını istediler, vermedim. Bunun üzerine otobüsten inmediler. İşim bittiği için buradan garaja gitmek için yola çıktım. 
     Yolda benzin almak için durdum, bu sırada kapı açıktı inebilirlerdi ama inmediler. Emniyet Müdürlüğü önüne geldiğimizde inmek istediler, durdum indirdim. Akşam polis telefonla evi arayıp karakola gelmemi istedi. Hakkımda şikayetçi olmuşlar.'' Temir, hakkındaki iddiaların doğru olmadığını, kimseyi zorla alıkoymadığını ve taciz etmediğini söyledi. 
     Genç kızlar da ifadelerinde, Nurettin Temir'e otobüse binmeden önce üniversiteye gidip gitmediğini sorduklarını, gittiğini söylemesi üzerine otobüse bindiklerini, ancak binerken Temir'in pasolarını aldığını anlattılar. 
     Gençler, Belsin'deki son durağa geldiklerinde Temir'e üniversite güzergahına gidip gitmeyeceğini tekrar sorduklarını ifade ederek, ''Bizi istediğimiz yere götüreceğini söyledi. Yolda giderken otobüsün içindeki ışıkları kapattı. Bilmediğimiz tarlaların olduğu bir yere götürdü. Burada bize gelin kucağıma oturan size şoförlük öğreteyim 
     dedi. Pasolarımızı istedik karşılıksız vermeyeceğini söyledi. Tepki göstermemiz üzerine bizi alarak kent merkezinde bıraktı'' diye konuştular. Mahkeme heyeti, Nurettin Temir'in tutuksuz yargılanmak üzere tahliyesine karar verdi. 
     






</TEXT>
</DOC>
