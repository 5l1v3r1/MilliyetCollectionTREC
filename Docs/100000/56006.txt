<DOC>
<DOCNO> 56006 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/07/son/sondun14.html </URL>
<DATE> 2001/12/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Avrupa'nın nüfusu azalıyor... Artış rekoru Türkiye'de... 
</HEADLINE>
<TEXT>

     Avrupa Konseyi tarafından yaşlı kıtadaki 43 üye ve 3 üye olmayan ülkenin demografik yapısıyla ilgili hazırlanan yıllık rapora göre, Avrupa'nın nüfusu son bir yıl içinde 2 milyon azaldı. 
     Raporda, 2001 yılı başında 46 ülkedeki toplam nüfusun 785 milyon olduğu belirtildi ve bu sayının bir önceki yıla oranla 2 milyon daha az olduğu kaydedildi. 
     Rapora göre, özellikle doğu Avrupa ülkelerinde, ölüm oranının doğum oranından daha yüksek olması sonucu doğal nüfus düştü. 
     Batı Avrupa'da ise Almanya, Yunanistan, İtalya ve İsveç'te nüfus azalırken, diğer ülkelerde az bir artış kaydedildi. 
     
     Nüfus artışında Türkiye lider 
     Avrupa Konseyi'nin raporuna göre, Türkiye, diğer yıllarda olduğu gibi, Avrupa'da en fazla nüfus artışının gözlendiği ülkelerin başında geliyor. 
     Avrupa'da en fazla yaşlı İtalya'da yaşarken, bu sıralamada Arnavutluk sonuncu ülke konumunda. 
     Erkeklerde ortalama yaşam süresinin en yüksek olduğu ülke 78 yıl ile İzlanda. Bayanlarda ise ortalama yaşam süresinde 83 yıl ile İspanya ve İsviçre ilk sıralarda yer alıyorlar. 
     Bayanlarda ve erkeklerde ortalama yaşam süresinin en düşük olduğu ülke ise Rusya. Bu ülkede erkeklerin ortalama yaşam süresi 59, bayanların ise 72 yıl. 
     






</TEXT>
</DOC>
