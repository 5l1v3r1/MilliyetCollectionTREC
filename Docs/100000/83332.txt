<DOC>
<DOCNO> 83332 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/10/son/sontur23.html </URL>
<DATE> 2002/05/10/ </DATE>
<TIME>  </TIME>
<AUTHOR>  </AUTHOR>
<HEADLINE>
TBMM Başkanı "Derviş seçim için kendi görüşünü ifade ediyor" 
</HEADLINE>
<TEXT>

     TBMM Başkanı Ömer İzgi, Devlet Bakanı Kemal Derviş'in seçim tarihi konusunda hükümetin bir üyesi olarak kendi görüşünü ifade ettiğini söyledi. İzgi, Parlamento geleneğine göre, seçim tarihlerinin bugüne kadar en fazla 4 ay önce belirlendiğini bildirdi. 
     İzgi, Sakatlar Haftası dolayısıyla düzenlenen törenden sonra gazetecilerin sorularını yanıtladı. İzgi, ''Devlet Bakanı Kemal Derviş'in seçim tarihinin belirlenmesi yönündeki açıklamasına katılıp, katılmadığına'' ilişkin bir soru üzerine, şöyle dedi 
     ''Sayın Derviş hükümetin bir üyesi olarak kendi görüşünü ifade ediyor. Ama benim şimdiye kadar gördüğüm, seçim tarihleri bugüne kadar parlamento geleneğimizde, yasal süresinin önüne çekilecekse en fazla 4 ay önce belirlenmiştir. Seçim tarihi bu süreyi geçecek bir şekilde tespit edilirse, ülke ekonomisinde zaman zaman olumsuzluklarla karşılaşılıyor diye. Herhalde Sayın Derviş'in bu hususu dikkate aldığını zannediyorum.'' 
     
     ECEVİT'İN SAĞLIK DURUMU 
     İzgi, Başbakan Bülent Ecevit'in, ''görevden çekilmeyeceğine ve bu koalisyondan başka başbakan çıkmayacağına'' ilişkin sözlerinin hatırlatılması üzerine de Ecevit'in başbakanlığı yürütmesinde herhangi bir mahsur bulunmadığını söyledi. 
     İzgi, Başbakan Ecevit'e dün gerçekleştirdiği ziyaret sonrasında basın mensuplarına yaptığı açıklamada, Başbakan'ın sağlık durumunun gayet yerinde olduğunu açıkça ifade ettiğini hatırlattı. İzgi, şöyle konuştu 
     ''Böylesine sağlık durumu yerinde olan bir Başbakan'ın sağlık durumu nedeniyle görevini bırakmasını istemek dayanaksız ve yersiz bir istek olarak ortaya çıkıyor. Zannediyorum bu yersiz istekten dolayı da sayın Başbakan böyle bir açıklama yapmış olabilir. Sayın Ecevit'in başbakanlığı yürütmesinde herhangi bir mahsur bulunmamaktadır. Sağlık durumu bunu engellememektedir.'' İzgi, ''Ecevit'in bu konudaki düşüncesini kendisine iletip, iletmediğine'' ilişkin bir soru üzerine de şu karşılığı verdi 
     ''Bugün gazetelerde böyle çıktı. Ben böylesine bir düşünceyi hiçbir zaman taşımadım ki böyle bir yanıt vermiş olsun bana. Sonra hasta ziyaretine gitmişken ben, böylesine çekilme ya da çekilmeme gibi bir konuyu nasıl değerlendiririz '' TBMM Başkanı İzgi, Meclis'in çalışmamasının da erken seçimin bir dayanağı olarak gösterildiğinin hatırlatılması üzerine de, Genel Kurul'un, TBMM'nin kuruluşundan bu yana en yoğun bir tempo içinde çalışmasını sürdürdüğünü vurguladı ve ''Siz basın mensupları bunun canlı tanığısınız. Böylesine çalışan bir Meclis'in çalışmamasını varsaymak elbette mümkün değildir'' dedi. 
     





</TEXT>
</DOC>
