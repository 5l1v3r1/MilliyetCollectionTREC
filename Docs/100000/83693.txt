<DOC>
<DOCNO> 83693 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/13/son/sondun11.html </URL>
<DATE> 2002/05/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Şimon Peres "İşçi Partisi hükümetten çekilmeyecek" 
</HEADLINE>
<TEXT>

     İsrail Dışişleri Bakanı Şimon Peres, aşırı sağcı Likud partisinin bağımsız Filistin devletinin kurulmasını hiçbir zaman kabul etmeyeceği yönünde karar almasına rağmen, İşçi Partisi'nin hükümetten çekilmeyeceğini söyledi. 
     Peres, İsrail devlet radyosuna verdiği demeçte, İsrail Başbakanı Ariel Şaron'un Likud partisinin söz konusu kararına rağmen, ulusal birlik hükümeti programında bir değişiklik yapmazsa hükümetten çekilmeyeceklerini açıklayarak, ''program ve siyasi süreç devam ederse kalırız'' dedi. 
     Peres, ''Esas olan, hükümetin BM Güvenlik Konseyi'nin Filistin topraklarından çekilmeyi ve bir Filistin devletinin kurulmasını öngören 242 ve 338 sayılı kararları temelinde davranmaya devam etmesidir'' dedi. 
     Dışişleri Bakanı Peres, Likud partisinin oylama sonucu aldığı kararın, bir Filistin devleti kurulmasından yana olan İsrail halkının iradesine karşı olduğunu da belirtti. 
     





</TEXT>
</DOC>
