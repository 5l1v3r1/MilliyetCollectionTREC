<DOC>
<DOCNO> 60673 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/05/spor/spo01.html </URL>
<DATE> 2002/01/05/ </DATE>
<TIME>  </TIME>
<AUTHOR>  </AUTHOR>
<HEADLINE>
"Yarışa hazırım" 
</HEADLINE>
<TEXT>

Beşiktaş’ın yeni file bekçisi Asper, Myhre ve Fevzi ile büyük bir rekabet yaşayacaklarını söyleyerek, "Hak eden formayı kapsın" diye konuştu 
     MEHMET ÇİFTÇİ - BARCELONA 

     BEŞİKTAŞ’IN İspanyol Real Sociedad’tan sezon sonuna kadar kiraladığı İsveçli kaleci Asper, Milliyet aracılığıyla gönderdiği mesajda Siyah - Beyazlı takımda klasını göstereceğini söyledi. Geçen sezon AIK Solna’dan 2 milyon dolara alınan ancak Toshack’ın şans vermemesi nedeniyle 1.5 yılda sadece 10 kez forma giyebilen Asper, "Toshack bana taktı. Ne yapsam yaranamadım. Ancak tecrübemi ve kalitemi Beşiktaş’ta herkes görecek" diye konuştu. 
     YENİ doğan ikizlerinin kendisine şans getireceğine inandığını vurgulayan aile babası Asper, "Antalya kampı sonrası eşimi ve çocuklarımı da İstanbul’a getirip, burada mutlu bir yuva kurmak istiyorum. Amacım, Beşiktaş’ta başarı sağlayıp, daha önce üç kez giydiğim milli formayı Dünya Kupası’nda yeniden kapmak" dedi. Liverpool’dan Westerveld’in alınmasıyla 3. kaleci konumuna düşen Asper, "Başka tekliflerde de vardı ama ben Beşiktaş’ı tercih ettim" dedi. 
     KENDİSİNE güvendiğini de vurgulayan 26 yaşında ve 1.93 boyundaki İsveçli file bekçisi, "Beşiktaş’ta Myhre ve Fevzi ile yarışmaya her zaman hazırım. Büyük bir rekabet yaşayacağız. Daum’dan tek isteğim var bana Toshack gibi ön yargılı yaklaşmaması. Hak eden formayı giysin" diye konuştu. Beşiktaş, altı aylık sözleşme imzaladığı Asper için Real Sociedad’a herhangi bir kira bedeli ödemeyecek. İsveçli kaleci, sadece İspanyol kulübünden alacağını talep edecek. 
     
Kartal’a kar engeli      İSTANBUL’DAKİ yoğun kar yağışı Beşiktaş’ın çalışma programını alt - üst etti. Menajer Sinan Engin, futbolcuları dün sabah tek tek arayarak Fulya Tesisleri’ne gelmelerini istedi. Zor şartlarda Fulya’ya ulaşan futbolcular yoğun kar yağışı nedeniyle ilk çalışmayı yapamadılar. Radison Sas Oteli’ne yerleşen kafile bu sabah uçakla Antalya’ya gidecek ve Side’de kampa girecek. Uçağı kalkmayan Daum’un kampa rötarlı katılacağı belirtildi. 
     
Daum’un ifadesi beğenilmedi      ALMANYA’DA, Koblenz Başsavcısı Erich Jung, Daum’un, hakkındaki uyuşturucu davasında, "Savcılığın isteği doğrultusunda ifade vermediğini" söyledi. Jung, "Daum’un söyledikleri, savcılığın suçlamalarını tam olarak karşılamadı. Bu nedenle delil toplamaya devam edeceğiz" dedi. Alman hoca hakkındaki uyuşturucu davası, 8 Ocak’ta tanıkların dinlenmesiyle devam edecek. Daum hakkındaki kararın 26 Şubat’ta alınması bekleniyor. 
     
Güreli’ye sert tepki      BEŞİKTAŞ Genel Sekreteri Hüsnü Güreli’nin, "Erol Kaynar, Hayri Cem, Kenan Kurşunoğlu yönetimi bırakıp gittiler" şeklindeki açıklamasına eski yöneticilerden Erol Kaynar sert tepki gösterdi. Kaynar, "Benim ayrılmam bu anlamda bazı kişilerin frenlenmesine neden oldu. Bırakın hepimiz ağız tadı ile ayırım yapmadan şampiyonluklarımızı kutlayalım" diye konuştu. 
     GÜRELİ’NİN açıklamalarına sessiz kalmasının söz konusu olamayacağını da kaydeden Kaynar, "Sayın Güreli hiç merak etmesin, bir yere gitmedim, buradayım. İstifa ettikten sonra kendisi bana geldi, istifamın çok yerinde ve haklı nedenlere dayandığını söyledi. Bana o gün hak veren Güreli’nin bu eleştirilerini anlamak mümkün değil. Bu bir çelişkidir" ifadesini kullandı. 
     



 SPOR 






















</TEXT>
</DOC>
