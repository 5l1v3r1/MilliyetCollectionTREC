<DOC>
<DOCNO> 86786 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/29/son/soneko28.html </URL>
<DATE> 2002/05/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Vergi aslının affı Anatasa ile çelişkili 
</HEADLINE>
<TEXT>

     Hesap Uzmanları Kurulu Başkanı Abdullah Aslan, ''bugünlerde basında sık sık söz konusu edilen, 'vergi aslının affı', anayasanın 73. ve 10. maddeleriyle çelişmektedir'' dedi. 
     Aslan, Hesap Uzmanları Kurulu'un 57. Kuruluş Yıldönümü nedeniyle Sheraton Oteli'nde düzenlenen ''Anayasal Mali Düzen'' konulu panelde yaptığı konuşmada, Dış Ticaretin Düzenlenmesi Hakkındaki Kanunun, verginin kanuniliği ilkesiyle çeliştiğini belirterek, ''Bakanlar Kurulu kararıyla vergilenmeye imkan tanıyan 167. madde, Anayasa'nın 91. maddesiyle uyuşmamaktadır'' diye konuştu. 
     Abdullah Aslan, vergi ödeviyle ilgili Anayasa'nın 73. maddesinin son bendinde, muafiyet, istisna, indirim oranlarında kanunla belirtilmiş, aşağı ve yukarı sınırlar içinde değişiklik yapma yetkisinin Bakanlar Kurulu'na verilmesinin verginin kanuniliği ilkesine aykırı olduğunu belirterek, şöyle devam etti 
     ''Gelirler Vergisi ve Kurumlar Vergisi stopaj oranlarında, kanunla belirtilmiş oranı sıfıra kadar indirme ve bir katına kadar arttırma, KDV oranlarında yüzde 1 ile 40 arasında değişiklik yapabilme yetkisinin Bakanlar Kurulu'na verilmesi, verginin kanuniliği ilkesini zedelemekte ve Anayasa'nın vergilendirmeye ilişkin temel hükmüyle çelişmektedir. 
     Anayasa'nın 91. maddesine göre vergi ödevi konusunda, Kanun Hükmünde Kararname çıkarma yetkisi de verilmezken, Bakanlar Kurulu'na geniş yetki verilmesi, Anayasa'nın temel esasları ile çelişmektedir.'' Hesap Uzmanları Vakfı Başkanı Şefik Çakmak da, vergi kanunlarında sık sık yapılan değişikliklere işaret ederek, ''verginin yasal önceliği açısından, verginin anayasal kurallara uygun olması ve tartışılır olmaktan çıkartılması gerekir'' dedi. 
     Daha önce, panelde bir açılış konuşması yapacağı belirtilen Maliye Bakanı Sümer Oral'ın, Özel Tüketim Vergisi'nin ÖTV TBMM'de bugün görüşülmesi nedeniyle gelemediği belirtilirken, toplantıya katılan ANAP Yozgat Milletvekili, Maliye eski bakanı Lütfullah Kayalar, ANAP Bursa Milletvekili, Anayasa Komisyonu Başkanı Turhan Tayan ve ANAP Manisa Milletvekili Ekrem Pakdemirli de aynı nedenden dolayı panelden erken ayrıldılar. 
     





</TEXT>
</DOC>
