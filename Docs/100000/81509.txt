<DOC>
<DOCNO> 81509 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/01/son/sontur04.html </URL>
<DATE> 2002/05/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Bayar işadamlarıyla buluştu... 
</HEADLINE>
<TEXT>

     Demokrat Türkiye Partisi DTP Genel Başkan Adayı Mehmet Ali Bayar, işadamı Cem Duna'nın verdiği akşam yemeğinde, iş çevresinin ünlü isimleriyle biraraya geldi. 
     Duna'nın Bebek'teki evinde verilen yemeğe katılan Bayar, çıkışta gazetecilere yaptığı açıklamada, birçok eski dostuyla biraraya geldiği yemekte, Türkiye'nin sorunlarını görüştüklerini kaydetti. 
     Bayar, işadamlarının kendisini destekleyip desteklemediklerine ilişkin bir soru üzerine, ''Bu bir akşam yemeğiydi. Herhangi bir destek istemek gibi bir durum yoktu. Konukların hepsiyle dostluğum var. Herhalde hakkımda kötü düşünmüyorlar'' dedi. 
     Partisine işadamlarından katılım olup olmayacağı yönündeki soruyu da Bayar, ''DTP'nin bünyesinde zaten işadamları var. Bir kitle partisiyiz. Her kesime kucak açmış, herkesi kucaklayan, benimseyen bir partiyiz. DTP'nin tabanı çok geniştir, ama bu, bu yemeğin konusu değildi'' şeklinde yanıtladı. 
     Bayar, yemeğe katılan işadamlarının kendisi ve partisi hakkında ne düşündüklerinin sorulması üzerine de şöyle konuştu 
     ''Yemeğe katılanlar, sosyal konumu olan insanlardı. Herkes birbiriyle konuşuyor. Onlar adına bir şey söyleyemem. Biz herkesi, her kesimi kucaklıyoruz. Kongreyle birlikte Türkiye'de her partinin yaşadığı dönüşümler, yenilenmeler, değişimler gibi doğal süreçleri yaşayacağız.'' Yemeğe katılan Güler Sabancı da girişte gazetecilerin soruları üzerine, Türkiye'de her yeni oluşumu desteklediğini kaydederek, ''Türkiye'nin yeni yüzlere, fikirlere ve insanlara ihtiyacı var'' dedi. 
     Cem Boyner de Bayar'ın çok eski bir dostu olduğunu ifade etti. 
     Kendisinin de Mehmet Ali Bayar'ın partisinde yer alıp almayacağına ilişkin soru üzerine Boyner, ''Ben siyasete dönmeyeceğimi daha önce söylemiştim. O yüzden benimle bir ilgisi yok'' diye konuştu. 
     Bayar hakkındaki görüşü sorulan Boyner, ''Türkiye için çok önemli ve yeni bir yüz, önemli bir fırsat'' değerlendirmesini yaptı. 
     Yemeğe, TÜSİAD Yönetim Kurulu Başkanı Tuncay Özilhan, Türkiye Ekonomik ve Sosyal Etütler Vakfı TESEV Başkanı Can Paker ile Cem Boyner, Bülent Eczacıbaşı ve Güler Sabancı gibi iş dünyasının ünlü isimleri katıldı. 
     





</TEXT>
</DOC>
