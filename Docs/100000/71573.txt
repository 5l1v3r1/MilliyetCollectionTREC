<DOC>
<DOCNO> 71573 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/09/ekonomi/eko07a.html </URL>
<DATE> 2002/03/09/ </DATE>
<TIME>  </TIME>
<AUTHOR>  </AUTHOR>
<HEADLINE>
10 Toyota daha gelse düze çıkarız 
</HEADLINE>
<TEXT>

Toyota’nın 1 milyar dolarlık yatırımını hatırlatan Bakan Derviş, Bunun gibi 10 tane yatırım gelse Türkiye düze çıkar’ dedi 
     NEVSAL ELEVLİ Londra 

     Devlet Bakanı Kemal Derviş, İngiltere’de İngiliz Sanayici ve İşadamları Konfederasyonu’nun üyeleriyle dün biraraya geldi. Toplantının iyimser bir havada geçtiğini belirten Derviş, "Yabancı yatırımcıları tam olarak ikna ettiğimizi söyleyemem ancak çok yol aldık" dedi. 
     Eylül ayında benzeri bir toplantı yaptığını da hatırlatan Derviş, "Bugün ılımlı bir hava aldım" derken, herkesin orta vadede Türkiye’nin çok önem kazanacağına inandığını belirtti. Derviş, Türkiye’nin Japon piyasasını çok ihmal ettiğini belirterek, "Buraya daha fazla önem vermemiz gerekiyor" dedi. 
     Toyota’nın Türkiye’deki 1 milyar dolarlık yatırımını hatırlatan Derviş, "Bunun gibi 10 tane gelse Türkiye düze çıkar. Umudumuz otomotiv sektöründeki bu gelişmenin diğer sektörlere de yansımasıdır" dedi. 
     
     AB stratejisine ters düşmemiştir’ 
     Derviş, Türkiye’nin dış ve iç finans dengesinin borçlarla değil, doğrudan yatırımla sağlanması gerektiğini vurguladı. 
     MGK Genel Sekreteri Org. Tuncer Kılınç’ın önceki gün yaptığı, "AB alternatifi arayalım. İran ve Rusya’yı da unutmayalım" şeklindeki açıklamasıyla ilgili olarak gazetecilerin yönelttiği soruları yanıtlayan Derviş, "Okumadım. Bu yüzden cevap veremem. Ancak Türkiye’nin Atatürk’ten beri süregelen Avrupa stratejisine ters düşündüğünü sanmıyorum" dedi. 
     Toplantıda İngiliz International Power şirketinin sözcüsü Ronald Spiers’in Türkiye’nin 500 milyon dolarlık yatırımı yıllardır beklettiği yönündeki şikayeti hatırlatılan Derviş, "Anayasa Mahkemesi’nin enerji konusundaki gerekçeli kararını bekliyoruz. Karar da bu ay içinde çıkacak" dedi. 
     



 EKONOMİ 


















</TEXT>
</DOC>
