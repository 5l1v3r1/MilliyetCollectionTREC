<DOC>
<DOCNO> 82325 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/06/siyaset/siy01.html </URL>
<DATE> 2002/05/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Check-up’ta hiçbir sorun çıkmadı 
</HEADLINE>
<TEXT>
Başbakan Bülent Ecevit’in doktorları, teşhisi Milliyet’e açıkladı Son derece önemsiz bir rahatsızlık 
Ecevit’in bağırsağında tümör olduğu iddialarını reddeden doktorları, "Kalın bağırsak normalden biraz uzun olduğu için gaz sıkışması olmuş" sözleriyle teşhisi özetledi... 
     ELÇİN ERGÜN Ankara 

     Şiddetli bel ağrısı şik yetiyle önceki gün Başkent Hastanesi’ne kaldırılan Ecevit dün öğleden sonra taburcu edildi. Ecevit’in tedavisini yürüten Başkent Üniversitesi Rektörü Prof. Dr. Mehmet Haberal ve Prof. Turgut Zileli’nin de aralarında bulunduğu doktorlar heyeti, Ecevit’in rahatsızlığı ile ilgili teşhisi, şöyle açıkladı "Başbakanın kalın bağırsakları biraz uzun. Bu da gaz sıkışması ve enfeksiyona yol açıyor. Bu basit bir durum. Rahatsızlığı bundan kaynaklandı, kortizon tedavisiyle bir ilgisi yok. Ecevit’e gerekli tedavi hastaneye gelir gelmez yapıldı." 
     
     Tüm testlerden geçti 
     Doktorlar, Ecevit’e bir gün boyunca hastanede yapılan işlemleri de şöyle sıraladı "Gaz sıkışması sorunu çözülür çözülmez check - up yapıldı. Tüm kan tahlilleri tamamlandı. Bütün görüntüleme cihazlarından geçirildi. Gaz sıkışması dışında herhangi bir anormal bulgu yok. Başbakan’ın başlangıçta çektiği sancı da gaz sıkışıklığından meydana geldi." Haberal ve ekibi, medyada ifade edildiği gibi Ecevit’in bağırsaklarında ya da herhangi bir yerinde tümör olmadığını vurguladı. 
     
Kortizon tedavisi tamamen kesilecek      Prof. Zileli de Ecevit’in çalışmalarına başlayabileceğini, çalışma saatlerini kendi istediği gibi ayarlayabileceğini, isterse seyahat edebileceğini belirtti. Ecevit’e kemik erimesi, akciğer, karın, bağırsak tetkikleri yapıldığını kaydeden Zileli, "Ecevit’te kemik erimesi yok, ancak uzun süredir kortizonlu ilaç alıyordu. Çok az miktarda almasına rağmen onu yapmak mecburiyetindeydik. Ancak kortizon tedavisini yavaş yavaş tamamen keseceğiz" dedi. 
     
Otel baskınıyla ilgisi yok      Ecevit, The Marmara Oteli’ndeki baskın nedeniyle fenalaştığını ileri süren haberlerle ilgili olarak, "Çok şaşırdım, bu konuda hiç kaygım olmadı" dedi 
     ANKARA Milliyet 

     Vatandaşların alkışları eşliğinde Başkent Hastanesi’nden taburcu olan Başbakan Ecevit, çalışmalarını evde sürdüreceğini ve birkaç gün dinlenmesi gerektiğini söyledi. Herkese teşekkür ederek sözlerine başlayan Ecevit, şöyle konuştu "Sorun sayılacak bir durum yok. Birkaç gün evde dinleneceğim. Bu süre içinde çalışmalarıma yine devam edeceğim. 23 Mayıs’ta başlayacak Pakistan ziyaretini de ertelemeyi düşünmüyorum." 
     Ecevit, dün bazı gazetelerde çıkan The Marmara Oteli’ndeki Çeçen baskınından etkilenerek rahatsızlandığı şeklindeki haberlerle ilgili olarak da, "Rahatsızlığımda bunun etkisi olduğunu sanmıyorum. Haberleri görünce şaşırdım. Cumartesi günü otel baskınını öğrenince hemen İçişleri Bakanı’nı aradım. O da bana en kısa sürede çözüleceğini söyledi. O bakımdan hiçbir kaygım olmadı" dedi. Çok moralli görünen Ecevit, "Rahşan Hanım’la tatile gidecek misiniz " sorusunu ise "Onu Rahşan Ecevit’e sorarım" diye yanıtladı. 
     
Çiller Ülkemiz için hayırlı olsun      DYP lideri Tansu Çiller, dün Ecevit’i hastanede ziyaret etti. Başbakan’a acil şifalar dileyen Çiller, 15 dakika süren ziyaretinin ardından yaptığı açıklamada, Rahşan Ecevit ve Prof. Haberal ile görüştüğünü belirterek, "Ecevit’in hastaneden çıkmasından memnuniyet duyduk. Ülkemiz için hayırlı olsun" dedi. Ecevit’e geçmiş olsun dileğinde bulunan Genelkurmay Başkanı Org. Hüseyin Kıvrıkoğlu ile 9. Cumhurbaşkanı Demirel de dün Rahşan Ecevit ve Prof. Dr. Haberal’ı telefonla arayarak başbakanın sağlık durumu hakkında bilgi aldı. 
     



 SİYASET 










</TEXT>
</DOC>
