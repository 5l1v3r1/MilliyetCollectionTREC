<DOC>
<DOCNO> 61712 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/11/spor/ysenay.html </URL>
<DATE> 2002/01/11/ </DATE>
<TIME>  </TIME>
<AUTHOR> ERDOĞAN ŞENAY  </AUTHOR>
<HEADLINE>
Şeffaf torbalar 
</HEADLINE>
<TEXT>

     Karlı günler yaşayan Türkiye’de futbol bir de tatile girince, insanın futbolumuzun geleceği adına "karlı zamanları" düşünmesi daha bir kolaylaşıyor sanki... 
     Öyle ya, son yıllarda ve özellikle bu sezonun ilk yarısında kulüplerimizin hakem feryatları bütün yurdu fena sarıp, sarmaladı. Kimse kendi maçına verilen hakemi beğenmiyor. Esas hayret verici tarafı, galip takımın üst yöneticisi de maç sonrası verdiği görüşlerde oyunun hakeminden yakınıp, duruyor. Öyleyse Haluk Ulusoy kardeşimiz de bu işteki çarpıklığa bizzat parmak basmalı ve ikinci yarıdaki haftanın hakem tayinlerinin torba sistemiyle yapılmasını sağlamalıdır. Ancak o zaman feryatlar kesilebilir ve hata yapan hakemin de insan olduğu insafı kafalardaki art niyetli düşünceleri silip, süpürebilir. 
     Ayrıca sayın Bülent Yavuz’un MHK bünyesinde başlattığı gençleştirme harekatına da büyük iyileştirmeler getirecektir bu uygulama... Çünkü haftanın maçlarına zıpkın gibi gençleri torbaya koyarsanız, onların isimlerine hiçbir reaksiyon gelmez bizce... Herkes bilir ki, o yetenekli genç adamlar istakbale de hazırlanıp, FIFA listelerine girmek için de yarışmaktadır birbirleriyle... Yoksa tecrübeli hakemler diye bilinen isimler her hafta önümüze koyuldukça, onların beynelminel organizasyon listelerine girmesi hayal olur gider işte şimdi açıklanan Dünya Kupası listelerinde olduğu gibi... Ayrıca hakem tayinlerinin çekilişlerini de naklen yayına almak, derbilerde iki kulüp temsilcisine önce kura çektirmek ve kazanan kulüp elçisinin torbadan kendi maçının hakeminin bizzat tespitini sağlamak çok da çağdaş bir usul olmaz mı sizlerce de İtalya’da sistem böyle... Başka ülkelerde de olabilir... Ama anlamamız gereken açık gerçek o dur ki MHK’nın geç de olsa başlattığı yenilenme harekatının desteğini istiyorsak, her hafta kanallar aracılığıyla yapılan hakem ve pozisyon kavgalarının azalmasını diliyorsak, hele hele maksatlı isimlerin tetikçi sıfatıyla görev aldığı dedikoduları hepimizin canını fena sıkıyorsa eğer... MHK görevlisi, haftanın 1. Lig sayısı kadar ki titizlikle seçilmiş genç ve özel isimleri önce tek tek ekranda okur, sonra da şeffaf plastikten yapılmış torbaya atar ve olur olmaz spor haberlerinin tekrarını seyretmekten sıkılmış sporseverler de bu heyecan dolu ve ŞEFFAF tayinleri zevkle takip eder haftanın uygun gecelerinde... Bu sistemi Play - Off’ta, 2. Lig derbilerinde uygulamak da çok doğru olur kanaatimizce. 
     



 SPOR 
























</TEXT>
</DOC>
