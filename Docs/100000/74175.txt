<DOC>
<DOCNO> 74175 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/23/son/sondun04.html </URL>
<DATE> 2002/03/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Pilotun "siste inemem" anonsu üzerine uçakta panik doğdu 
</HEADLINE>
<TEXT>

     İngiltere'de Newcastle'dan Londra'daki Stanstead Havaalanı'na yolcu taşıyan ''Go'' adlı firmaya ait uçağın pilotunun, ''ben sisli havalarda iniş yapamam, bunu daha öğrenmedim'' demesi uçakta paniğe yol açtı. 
     Uçakta bulunan 92 yolcudan tümünün bağırıp ağlamaya başladığı, pek çok kişinin de cep telefonlarını açıp aileleriyle vedalaştığı bildirildi. 
     Uçuş eğitimini tam olarak tamamlamadan sefere çıkarıldığı öğrenilen pilotun, daha sonra görüşün açık olduğu East Midland Havaalanı'na yönlendirildiği ve sorunsuz bir iniş yapmasının sağlandığı belirtildi. 
     İngiltere sivil havacılık uzmanları, uçaklarda bulunan her iki pilotun da görüş mesafesinin düşük olduğu hava şartlarında da iniş yapabilecek şekilde lisans almaları gerektiğini hatırlatıyor. Olayın meydana geldiği uçağın ait olduğu ''Go'' firmasında ise her iki pilottan sadece birinin bu tür bir lisansa sahip olduğu ifade ediliyor. 
     Gazeteler, bu durumu, ''Go firması görüş mesafesi konusunda pilotlarına güvenme şansına sahip olmadığı için, havanın sisli olmamasına dua etmekten başka yol bulamıyor'' sözleriyle alaya aldı. 
     






</TEXT>
</DOC>
