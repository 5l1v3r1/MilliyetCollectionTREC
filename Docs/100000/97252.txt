<DOC>
<DOCNO> 97252 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/22/yazar/altan.html </URL>
<DATE> 2002/07/22/ </DATE>
<TIME>  </TIME>
<AUTHOR> Çetin ALTAN  </AUTHOR>
<HEADLINE>
"A" 
</HEADLINE>
<TEXT>

     Larousse’un ortasındaki kırmızı sayfaları açtım. Burada çoğunu, eski Romalılardan kalma ünlü sözlerin teşkil ettiği yabancı deyimler vardır. Vakit geçirmek için bu deyimlere, günümüze uygun örnekler aramaya başladım. 
     
     Ab absurdo 
     İmkansız olduğuna göre saçma olduğuna göre mantığa uymadığına göre, demek. 
     Bir doğruyu ispatlamak için "ab absurdo" metodu ile tersinin imkansızlığını ortaya koyuyorsunuz. 
     Mesela gerici basın, vatanperverane çığlıklar koparıyor. Oysa bu basının samimi olması, vatan kaygısıyla hareket etmesi mümkün değildir. Uzun yıllar memleketi felaketten felakete götüren bir iktidara dalkavukluk etmiş devrimle devrimin yarattığı Anayasa’ya karşı, kendi çıkarı için el altından cephe almıştır. Bunların vatan kaygısıyla hareket etmedikleri, bu davranışlarıyla sabit olduğuna göre bugün vatanı düşünür görünmeleri imkansızdır, saçmadır, mantığa uygun değildir. Böylece "Ab absurdo" metodu ile doğru söylemedikleri ispat edilmiş oluyor. Sözlerine katiyen inanmamak gerek. 
     
     Ab imo pectore yahut imo pectore 
     Ciğerinin içinden, kalbinin içinden, demek. 
     Tam bir açıklık ve tam bir samimiyetle konuşmak anlamına geliyor. 
     Mesela "Ab imo poctore" olarak bağıralım ki, bu memleketin en büyük belası bu gericilerdir. 
     
     Ab irato 
     Bir kızgınlık anında, demek. 
     Mesela eski iktidarın üniversitelilere ateş açtırması "Ab irato" alınmış bir karardır. 
     
     Ab origine 
     Ta başından beri, demek. 
     Mesela demokrasinin neden yürümediğini anlamak için, meseleleri "Ab origine" ortaya dökmeliyiz. 
     
     Ab ovo 
     Yumurtadan itibaren, demek. 
     Bu kelime Horace’ın "Şiir Sanatı" eserinden alınmış. 
     Truva savaşlarına sebep olan Güzel Helena var ya Helena’nın annesi, Tanrılar Tanrısı Zeus’un hoşuna gitmek için, kuğu kuşu kılığına girmiş ve bir yumurta yumurtlamış. Güzel Helena, bu yumurtadan çıkmış. 
     Hom re, İlyada’da Truva savaşlarını anlatırken, bu yumurta hikayesine kadar gitmiyor. Sadece Truva şehrinin kuşatılmasını ve Aşil’in gazabını vermekle yetiniyor. 
     Horace övüyor Hom re’i sözü boşuna uzatıp, Helena’nın yumurtadan nasıl çıktığını anlatmaya ihtiyaç duymamış, diye... 
     Mesela, yaşlı D.P. suçlularının, sözü ikide birde Atatürk’e getirip o zamanki mevkilerini hatırlatmaya çalışmaları, "Ab ovo"dur. 
     
     Ab urbe condita 
     Şehrin kurulduğundan beri, demek. 
     Romalılar, kendi yıl sayılarının başlangıcı için, Roma şehrinin kuruluşunu almışlar. Bu da, İsa’dan önce 753’e rastlıyor. 
     Mesela Türkiye’de, "Ab urbe condita"dan beri değişmemiş yerler vardır, denebilir. 
     
     Abusus non tollit usum 
     Bir şeyin istismar edilmesi, ondan vazgeçilmesi için sebep değildir. 
     Mesela demokrasinin istismar edilmesi, mutlaka demokrasiden vazgeçmek gerektiği anlamına gelmez. Evet, demokrasiyi suiistimal ediyorlar ama, "Abusus non tollit usum". 
     
     Abyssus abyssum invocat 
     Uçurum uçurumu doğurur. 
     Davut’un bir sözüymüş bu da... Hata hatayı yaratır, anlamına geliyor. 
     Mesela devrim düşmanlarına verilen tavizlere karşı söylenebilir Abyssus abyssum invocat. 
     
     Acta est fabula 
     Oyun bitti, demek. 
     Eski tiyatroda temsilin sonu böyle belirtilirmiş. Auguste’ün ölüm yatağındaki son sözü de bu olmuş. 
     Türkiye’de henüz oyun bitmediği için, bu söze misal bulmak zor. 
     
     Ad augusta per angusta 
     Dar yollardan en güzel neticelere, demek. 
     Hugo’nun Hernani piyesinin dördüncü perdesinde asilerin parolası... 
     Zafere birçok zorlukları yenerek erişilir, anlamına... 
     İlerici misiniz, öyleyse unutmayınız "Ad augusta per angusta." 
     
     Böyle daha çok var ama, hepsini çevirmeye yer yok. Keyifli bir günümüzde yine devam ederiz. 
     Not 40 yıl önce yazılmış bir yazı... "Milliyetöten... 
     
     







Popper’in son kitabı 


"A" 


AKP ve HADEP’i diğerleri büyüttü 


Yine aynı konular... 


Yeni Oluşum’un neresi yeni 


Nereden buldun tartışması 


Hortumcular adına heykel 


Başka yarın yok 


Travma sahillerinde bekliyorum 


Derviş zor bir seçimle karşı karşıya 


Para kazanamayan bankaya kimse sermaye koymaz 


</TEXT>
</DOC>
