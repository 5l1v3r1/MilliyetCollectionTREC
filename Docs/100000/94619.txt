<DOC>
<DOCNO> 94619 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/09/son/sondun03.html </URL>
<DATE> 2002/07/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Bush ''Saddam'ı devirmek için tüm araçları kullanacağız'' 
</HEADLINE>
<TEXT>

     ABD Başkanı George W. Bush, ABD'nin Irak'taki Saddam rejimini devirmek için elindeki mümkün olan tüm araçları kullanacağını söyledi. 
     Beyaz Saray'da bir basın toplantısı düzenleyen Bush, Irak'taki Saddam rejimini devirmeyi amaçlayan ABD resmi politikasının halen yürürlükte olduğunu belirtti. Bush, ''Elimizdeki tüm araçları bunu yapmak amacıyla kullanacağız. Bunu yapmanın değişik yolları var'' diye konuştu. 
     Bush, New York gazetesinde geçen hafta çıkan, Irak'ın ABD askerlerince işgal edileceği hakkındaki haber üzerindeyse yorumda bulunmayacağını söyledi. Söz konusu haberde, ABD ordusunun, Irak'ı on binlerce deniz piyadesi ve ABD askerlerinden oluşan bir kuvvetle büyük ihtimalle Kuveyt'ten girilerek işgal edilmesini içeren bir askeri plan taslağı hazırladığı ileri sürülmüştü. 
     Bush, varsayıma dayalı olarak kendisine yöneltilen ''Saddam'ın, Ocak 2005'te sona erecek olan kendi 4 yıllık başkanlık süresi içinde devrilmesini isteyip istemediği'' hakkındaki bir soruyu da yanıtlamaktan kaçındı. 
     ABD Kongresi'ne askerlerin teröristlerle denizaşırı ülkelerde savaşabilmesi için gerekli fonları sağlamaları çağrısında da bulunan Bush, Usame Bin Ladin hakkında kendisine yöneltilen bir soruyu ise ''Terörizme karşı yapılan savaş bir kişiden daha büyüktür. Uzun bir süreden beri Bin Ladin'den bir haber almıyoruz. Bin Ladin sağ mı ölü mü onu bilmiyorum'' diye yanıtladı. 
     





</TEXT>
</DOC>
