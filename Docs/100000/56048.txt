<DOC>
<DOCNO> 56048 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/07/son/sonspo06.html </URL>
<DATE> 2001/12/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Trabzonspor ve Fenerbahçe ligde 83. randevuya çıkıyor... 
</HEADLINE>
<TEXT>

     Trabzonspor ile Fenerbahçe, yarın yapacakları lig maçıyla birlikte 83. kez karşı karşıya gelecek. 
     13 Şubat 1974 tarihinde, Trabzon Hüseyin Avni Aker Stadı'nda 
     yapılan ve 0-0 berabere sonuçlanan Türkiye Kupası çeyrek final maçıyla başlayan 27 yıllık rekabette, Trabzonspor'un üstünlüğü bulunuyor. Bordo-mavili ekip, 54 lig, 10'ar Türkiye Kupası ve özel, 4'er de Cumhurbaşkanlığı ve Başbakanlık Kupası olmak üzere, geride kalan toplam 82 maçtan 32'sini kazanırken, sarı-lacivertliler bu süre içinde 27 galibiyet elde etti. Taraflar 23 maçta da eşitliği bozamazken, Trabzonspor'un toplam 97 golüne, Fenerbahçe 89 golle karşılık verdi. 
     
     Ligde de Trabzon üstün 
     Trabzonspor ile Fenerbahçe, Birinci Süper Futbol Ligi'nde şimdiye dek 54 kez karşı karşıya geldi. 
     2 ekip arasında bugüne dek ligde yapılan 54 maçta, bordo-mavili 
     ekibin galibiyetlerde sarı-lacivertli takıma karşı 19-17'lik üstünlüğü bulunuyor. 2 ekip arasında bugüne dek yapılan 18 lig karşılaşmasında da eşitlik bozulmadı. Trabzonspor'un attığı 61 gole, Fenerbahçe aynı sayıda golle karşılık verdi. Geçen sezon yapılan lig maçlarında İstanbul'da 5-2 Fenerbahçe, Trabzon'da ise 1-0 Trabzonspor galip geldi. 
     
     Trabzon'daki maçlar... 
     Trabzonspor ile Fenerbahçe arasında Trabzon'da yapılan maçlarda bordo-mavili takımın büyük üstünlüğü bulunuyor. 
     2 takım arasında şimdiye dek Trabzon'da yapılan 32 resmi ve özel 
     maçta Trabzonspor'un 17, Fenerbahçe'nin ise 6 galibiyeti bulunuyor. 
     Taraflar Trabzon'daki 9 maçta da eşitliği bozamadı. 
     Hüseyin Avni Aker Stadı'nda Trabzonspor 43, Fenerbahçe ise 22 gol attı. 
     






</TEXT>
</DOC>
