<DOC>
<DOCNO> 57601 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/17/son/sondun02.html </URL>
<DATE> 2001/12/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Ladin kasedi ABD'deki müslümanları zor durumda bıraktı 
</HEADLINE>
<TEXT>

     Amerikan makamlarının, terörist Usame Bin Ladin'in 11 Eylül saldırılarından sorumlu olduğunu kanıtlamak amacıyla tüm televizyonlarda yayınladıkları kaset, ABD'de yaşayan Müslümanları zor durumda bıraktı. 
     Müslümanlar, ''Bin Ladin'e kızan aşırı milliyetçi Amerikalıların şimdi öfkelerini kendilerinden çıkartmalarından korktuklarını'' ifade ettiler. 11 Eylül saldırılarını izleyen günlerde aşırı eğilimli kişiler, ABD'de yaşayan Müslümanları hedef almışlar ve çıkan olaylarda 6 kişi yaşamını yitirmiş, 520 kişi de yaralanmıştı. 
     Amerika'daki İslam cemiyetleri yetkilileri, camilerde halka, olası saldırılara karşı uyanık ve hazırlıklı olmaları yolunda telkinde bulunulduğunu ifade ettiler. Konuyla ilgili bilgi veren ''Amerikan Arap Ayrılıkçılıkla Mücadele Komitesi'' ADC Sözcüsü Hüseyin İbiş ve New York-Brooklyn Camii sözcüsü Abdülkerim, ''Önyargılı kişiler bu kaset yüzünden Bin Ladin'e karşı duydukları öfkeyi bizden çıkartabilirler. O nedenle hazırlıklı olmalıyız. İslamiyet de bunu emrediyor'' diye konuştu. 
     Cami yetkilileri bu arada, ''sarı alarm halinde bulunduklarını, bu bağlamda cami çevresindeki güvenlik personelinin artırıldığını ve kendilerini tehdit altında hisseden Müslümanların camide kalmalarına izin verildiğini'' ifade ettiler. 
     Buna karşılık merkezi Washington'da bulunan Arap-Amerikan Enstitüsü'nün başkanı James Zogby, ''Bin Ladin kasetinin, teröristlerle normal Müslümanlar arasındaki farkın daha iyi anlaşılmasına yardımcı olacağını'' söyledi. Zogby, ''kasetin, Bin Ladin ile Amerika'daki Müslümanlar arasında hiçbir bağ bulunmadığını ortaya koyduğunu, dolayısıyla ABD'deki Müslümanların güvenlik içinde olduklarını'' savundu. 
     






</TEXT>
</DOC>
