<DOC>
<DOCNO> 53258 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/20/son/sonspo16.html </URL>
<DATE> 2001/11/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Nihat "Transfer kararımı bir haftada vereceğim" 
</HEADLINE>
<TEXT>

     Beşiktaş'ta, İspanya'nın Real Sociedad takımına transferi gündemde olan ve bu nedenle iki gün önce görüşmelerde bulunmak için Paris'e giden Nihat Kahveci, bu akşam İstanbul'a döndü. 
     Asbaşkan Yıldırım Demirören ve menajer Sinan Engin ile İstanbul'a dönen Nihat, Atatürk Havalimanı'nda yaptığı açıklamada, 2-3 aydır bu transferin gündemde olduğunu belirterek, ''Ben de hocam Toshack ile görüşmek istedim. Orada bana resmi teklifi sundu. Düşünmek için süre istedim'' diye konuştu. 
     Nihat, teklifi maddi ve manevi olarak düşüneceğini kaydederek, ''Bu karar benim geleceğimi etkileyebilecek bir karardır. Resmi teklif de yeni geldiği için düşünmem gerekliydi ve aileme danışmak zorunda olduğumu hissettim. En geç bir hafta içinde yanıt vereceğim'' diye konuştu. 
     Olumlu yanıt vermesi halinde, İspanya'ya giderek sözleşme imzalayacağını, İspanyol kulübünde forma giymesinin ise ancak devre arasında mümkün olacağını anlatan Nihat, bu transfer için kendine baskı yapıldığı yönündeki yorumların gerçek dışı olduğunu, İspanya'ya gidip gitmeyeceğine özgür iradesiyle karar vereceğini söyledi. 
     Menajer Sinan Engin ise Real Sociedad'ın teklifinin hem Beşiktaş, hem de Nihat için çok olumlu olduğunu belirterek, ''Çok güzel bir teklif yaptılar. Tabii son karar Nihat'ındır'' dedi. 
     Engin, bu transferin gerçekleşmesi halinde, İspanyol kulübünden bonservis bedeli dışında golcü futbolcu Jankauskas'ı da alacaklarını, Litvanyalı oyuncunun, Nihat'ın anlaşmayı kabul etmesi halinde İstanbul'a geleceğini bildirdi. 
     






</TEXT>
</DOC>
