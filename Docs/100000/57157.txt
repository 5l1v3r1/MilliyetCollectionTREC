<DOC>
<DOCNO> 57157 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/14/yazar/uras.html </URL>
<DATE> 2001/12/14/ </DATE>
<TIME>  </TIME>
<AUTHOR> Güngör URAS  </AUTHOR>
<HEADLINE>
Mersin’de sel ürünü de seracıları da sildi süpürdü 
</HEADLINE>
<TEXT>

     Ülkenin her yanında yağmur yağdığı için Mersin’deki selin boyutu dikkatlerden kaçtı. 
     Mersin’de 2 - 9 Aralık’ta yağan yağmur, asfalt yolları sökmekle, evlerin alt katlarını sele boğmakla kalmadı, il ekonomisinin can damarı olan seraları da yıktı. Tarım İl Müdürü Zafer Nergis’ten aldığım bilgiye göre Mersin’de 120 bin dönüm tarım arazisi selden zarar gördü. 7 bin 606 çiftçi ailesi varını yoğunu kaybetti. 
     Zarar gören 120 bin dönüm tarım arazisinin 34 bin dönümü "sera". Mersin’deki seraların sadece 50 dönümlük bölümü cam kaplı, metal yapılı, otomatik sulamalı, bilgisayar kontrollü modern sera. Büyük bölümü, üzeri plastik örtü kaplı basit sera. Basit sera denilen şey de çiftçi için bir önemli yatırım. Bir dönüm sera örtüsü 50 - 60 milyon, toprağı 20 - 30 milyon lira. Seralarda domates, biber, patlıcan, kabak, çilek ekiliydi. Sel, seralarla birlikte ürünü de götürdü. 
     Bir dönüm seradan 5 ton domates alınır. Domatesin tohumu 15 Temmuz’da toprağa atılır. 15 Ağustos’ta fidele dikilir. O tarihten sonra ilaçlanır, çapalanır. 15 Kasım’dan, 15 Aralık’tan sonra hasat başlar. İşte tam hasatın başlayacağı günlerde seralarla birlikte domatesleri de sel götürdü. 
     Mersin’de 24 bin 500 dönüm açık arazideki sebze, marul ve maydanoz ürünü de sele kapıldı. 45 bin dönümdeki hububat, 9 bin dönümdeki narenciye, 5 bin dönümdeki çilek sel sularında yok oldu. 20 dönüm alandaki çiçek seraları da selden zarar gördü. 750 dönüm muz bahçesi, 150 dönüm çeşitli meyve bahçesi selden etkilendi. 
     Tarım uzmanı Dr. Necati Çelik’e göre, Mersin seralarından uzun süre ürün almak mümkün olamayacak. Mersin kaynaklı turfanda meyve ve sebzenin piyasadan çekilmesi ile fiyatlar artacak. Bundan da tüketici zarar görecek. Mersin’deki sel bölgesini gezen gazeteci Fahriye Kutlay, maddi hasarın çok büyük olduğunu, tarımla uğraşanların selde kaybettikleri seraları yenileyecek parayı bulamayacaklarını söylüyor. 
     Konuya yabancı olanlar seracının kaybının büyüklüğünü anlayamaz. Seracı sadece bir yıllık ürününü kaybetmiyor. O ürün için yaptığı masrafı, elde edeceği geliri kaybetmiyor. Daha önemlisi, yılların birikimi ile yaptığı yatırımı kaybediyor. Yatırım, çiftçi için önemli bir harcama gerektiren sera yatırımı ile bu örtülerin altındaki toprağın ıslahı için yapılan harcamadır. 
     Ne yazık ki, bizde tarım sigortası denilen şey bilinmiyor. Riskin tamamı çiftçinin üzerinde. Şimdi bekleyiş "Devlet Baba"nın yardım etmesi... Ama Devlet Baba’nın parası yok ki... Bu nedenle selden büyük ölçüde zarar gören 7 bin 606 çiftçi ailesi bu bayrama perişan vaziyette girecek... 
     
     







Cumhurbaşkanı, partiler vs. 


İşte adalet... 


Eşit işe eşit ücret 


Türk insanının Avrupa hülyası... 


Sezer faktörü 


Türban, YÖK ve zencilerin pipisi 


Olumlu gelişmenin altında kamu bankaları da var 


Laeken zirvesinden beklenen... 


Vur, kır, parçala bu maçı kazan 


Cumhurbaşkanım susma, sustukça sıra sana gelecek 


Bush değil, Fisk tuzağa düştü 


Derviş Baykal görüşmesi 


Bankada pişer, süpermarkete de 
düşer 


L L eşkıyalarım... 


Mersin’de sel ürünü de seracıları da sildi süpürdü 


</TEXT>
</DOC>
