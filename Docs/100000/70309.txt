<DOC>
<DOCNO> 70309 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/02/ekonomi/eko03.html </URL>
<DATE> 2002/03/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Hedef yüzde 10 pazar payı 
</HEADLINE>
<TEXT>
Sabancı, teknoloji hipermarketi kuracak 
Sabancı Grubu, 2005’e kadar 75 yeni Teknosa mağazası açacak. Arkasından da 20 bin çeşit ev elektroniği ürünü satacak olan teknoloji hipermarketleri açılacak 
     ŞÜKRÜ ANDAÇ Antalya 

     Sabancı Grubu, ev elektroniği perakendeciliğinde büyük bir operasyon başlattı. Başında genç kuşak yöneticilerden Sabancı Holding Perakende Grup Başkan Yardımcısı Demir Sabancı’nın bulunduğu Teknosa, 75 mağaza daha açarak, toplam mağaza sayısını 100’e çıkaracak. Grup şirketlerinden Temsa’nın pazarladığı Mitsubishi klimalarının pazarlanmasını da üstlenen Teknosa bu operasyonu 2005 yılında tamamlayacak. 
     
     20 bin çeşit ürün 
     İkinci aşamada ise teknoloji hipermarketlerin kuruluşu başlayacak. Ev elektroniğinde uzmanlaşacak olan bu hipermarketlerde, tüketici elektroniği kapsamına giren 20 bin çeşit ürün satılacak. 
     Yapı hipermarketi Bauhaus’un Türkiye’deki kuruluşunu gerçekleştiren ve genel müdürlüğünü yapan Mustafa Altındağ’ı transfer ederek Teknosa’nın genel müdürlüğüne getiren Sabancı Grubu, Demir Sabancı’nın yönettiği bu operasyonla, 2005’e kadar yüzde 10 pazar payına ulaşmayı hedefliyor. Türkiye’de şu an 3.5 milyar dolar civarında olan tükeci elektroniği pazarının 2005’e kadar 5 milyar dolara çıkacağı tahmin ediliyor. 
     
Kendi markasıyla piyasaya girecek      Teknosa Genel Müdürü Mustafa Altındağ, "Hipermarket projesinin devreye girmesiyle birlikte kendi markalı ürünlerimizi de üreteceğiz. Hedefimiz tüketicinin elektronik ile ilgili her türlü ihtiyacına tek bir yerde cevap vermek olacak. Bunu teknoloji hipermarketinde bulunacak 20 bin çeşit ürünle sağlayacağız" dedi. 
     Altındağ, önümüzdeki yıldan itibaren, Japonya’da kullanılan, doğalgazlı klima sistemlerinin Avrupa’yla eşzamanlı olarak Türkiye’ye de getireceklerini belirtti. Heat Pump’ adı verilen bir teknolojinin kullanıldığı bu klima sisteminde diğer ısıtma sistemlerinde bulunmayan soğutma özelliği de bulunuyor. 
     
     



 EKONOMİ 
















</TEXT>
</DOC>
