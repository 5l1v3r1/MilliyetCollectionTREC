<DOC>
<DOCNO> 66279 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/07/dunya/adun.html </URL>
<DATE> 2002/02/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Ege’de Türk jesti 
</HEADLINE>
<TEXT>

Türkiye Ege’de tansiyonu düşürmek için, savaş uçaklarının günlük uçuşları hakkındaki bilgileri NATO aracılığıyla önceden Yunanistan’a iletmeye başladı 
     YORGO KIRBAKİ Atina 

     Türkiye, Ege’de tansiyonu düşürmek için Yunanistan’a tek taraflı bir jestte bulunarak, savaş uçaklarının Ege’deki günlük uçuşları hakkında NATO aracılığıyla Atina’ya önceden bilgi vermeye başladı. 
     Türk savaş uçaklarının uçuşları ile ilgili bilgiler NATO’nun Eskişehir karargahından, İtalya’daki Napoli karargahına, buradan da Yunanistan’daki Larisa karargahına intikal ettiriliyor. 
     Yunan basını ve Atina’daki diplomatik kaynaklardan edinilen bilgilere göre, Türkiye’nin geçen aralık ayında başlattığı bu yeni uygulamada, Ege’de uçacak Türk savaş uçaklarının sayısı ve hangi bölgelerde uçacakları önceden bildiriliyor. Hatta Türk pilotlar bu uçuşlar sırasında, Yunan hava kontrol kulelerinden kimlikleri ve konumları hakkındaki sorulara da cevap veriyorlar. 
     
     Papandreu ordusunu ikna etti 
     Ege’deki ulusal hava sahasının 10 mil olduğunu ileri süren Yunanistan, Türkiye’nin bu jestini önce reddetti. Türkiye, Yunanistan’ın kara suları üzerinde kalan altı millik bölgenin ötesinde hak iddia ettiği bu ilave dört millik sahayı "Yunan hava sahası" olarak tanımıyor ve uluslararası hava sahaları için geçerli olan uçuş prosedürlerini uyguluyor. 
     Türk savaş uçaklarının hangi noktadan Ege hava sahasına girecekleri, ne kadar kalacakları ve silah yükü gibi detayları isteyen Yunan Hava Kuvvetleri, Türkiye’nin verdiği bilgileri yetersiz buldu. 
     Ancak, Yunan Dışişleri Bakanlığı bu gelişmeden haberdar olunca durum değişti. Dışişleri Bakanı Yorgo Papandreu, Türkiye’nin bilgi vermesinin olumlu bir adım olduğunu belirtti. 
     Türkiye’nin bu jestine karşılık Yunanistan, hava sahası olduğunu iddia ettiği 10 millik bölgeye her girişlerinde Türk uçaklarını tespit ve taciz etmek için kendi uçaklarını havalandırmayı sürdürmekle birlikte, iki haftadan beri Türkiye’nin verdiği uçuş bilgilerini de kabul etmeye başladı. Atina, Türkiye’den gönderilen bilgileri artık "resmi NATO belgesi" olarak tanıyor. 
     
     İt dalaşına 1 milyar dolar 
     Atina’da yapılan hesaplamalara göre, 1974’den sonra geçen 28 yılda Yunan savaş uçaklarının Ege’de Türk savaş uçaklarını tespit ve taciz etmek için harcadıkları akaryakıtın faturası 1 milyar doları geçti. 
     



 DÜNYA 











</TEXT>
</DOC>
