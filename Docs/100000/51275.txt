<DOC>
<DOCNO> 51275 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/08/son/sondun13.html </URL>
<DATE> 2001/11/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Japon balonu Türkiye riskli ülkeler listesine konuldu.. 
</HEADLINE>
<TEXT>

     Japonya'da yayınlanan Tokyo Shimbun gazetesi, Japon Dışişleri Bakanlığı'nın, aralarında Türkiye'nin de bulunduğu 20 ülkenin ikinci derece riskli ülkeler arasına alınması kararına, Tokyo'daki büyükelçilikler ile yabancı turizm bürolarının tepki gösterdiğini yazdı. 
     Gazete, haberin başlığında, Türk Büyükelçiliğinin, ''Bizim ülkemiz tehlikeli de ABD neden tehlikesiz '' tepkisine yer verdi. 
     Haberde, Dışişleri Bakanlığı'nın 8 Ekim'de yayımladığı, Ortadoğu ve Afrika'daki 20 ülkeye turistik seyahatlerin ertelenmesini tavsiye eden ''Riskli Ülkeler Bildirisi''nden Tokyo'daki büyükelçilikler ve yabancı turizm bürolarının ''hiç memnun olmadıkları'' belirtildi. 
     Haberde, bildirinin, ABD'nin Afganistan'a hava saldırısını başlatmasından hemen sonra yayımlandığı ve ''bu ülkelere riskli etiketinin yapıştırıldığı'' ifade edildi. 
     Japonya'dan yurtdışına gidecek grupların seyahatlerinin tamamının iptal edilmesi sonucunda, turizm gelirlerine büyük darbe vurulan söz konusu ülkelerin, ''bu kararın ikna edici bir açıklaması yok'' diyerek, Dışişleri'nin aldığı karardan memnun olmadıklarını dile getirdikleri kaydedilen haberde, ikinci dereceye çıkarılan ülkelerden bazılarının Tokyo'daki büyükelçilik yetkililerinin görüşlerine yer verildi. 
     Mısır turizm bürosu amiri Zen El Şeyk'in, ''Kahire'de şu anda dünyanın her yanından turist var. Gitmeyenler sadece Japonlar'' sözlerinin altı çizilerek, bu ülkenin turizminin, Dışişleri'nin son kararından olumsuz etkilendiği kaydedildi. 
     ABD'deki terörist saldırılardan sonra, Suudi Arabistan'ın birinci dereceden ikinci dereceye çıkarıldığı anımsatılan haberde, Tokyo Büyükelçisi Muhammed Basil Kurdi'nin, ''Ülkemizde ABD'deki terör olayıyla ilgili bir durum olmamasına rağmen, beklemediğimiz bir karar'' sözlerine yer verildi. 
     Risk derecesi 2 olarak belirlenen Tunus'un Büyükelçisi Sara Hannan'ın da ''Ülkemdeki sükuneti görmenizi isterim. Japonya'nın kararı aceleci'' sözlerine işaret edildi. 
     
     ABD neden tehlikesiz 

     Türkiye'nin Tokyo Büyükelçiliği Turizm Müşavirliği'nin konuya ilişkin tepkisine de yer veren gazetede, şunlar kaydedildi 
     ''Aynı şekilde, 2. derecede riskli görülen Türkiye'nin Japonya Büyükelçiliği turizm bölümü, 'Ülkemizin risk derecesi 2, fakat terörle karşı karşıya olan ABD neden tehlikesiz ' diye sordu. Riskli görülen ülkeler Japon Dışişleri'nden bu bildirinin kaldırılmasını istiyor.'' Haberde, Yabancı Turizm Büro Temsilcileri Kogresi Başkanı'nın da ''Avrupa ve ABD de bu şekilde risk uyarısı yapar, ama sonuçta karar seyahate çıkacak kişiye aittir. Benim bildiğim kadarıyla Japonya gibi risk derecelendirmesi yapıp, turizm şirketlerine turları iptal etme önerisinde bulunan başka bir ülke yok. Biraz daha ikna edici bir açıklama yapılmalı'' tepkisi de yer aldı. 
     Gazetenin haberinde, Dışişleri Bakanlığı'nın gösterilen tepkilere yanıt olarak, ''Riskli olduğu belirtilen ülkelerde, geçmişte dahil olmak üzere, El Kaide'nin faaliyetlerinin olduğuna dair bilgiler vardı. Japonlar güvenliklerini turizm acentalarına teslim ederler. 
     Güvenliği sağlamak için de risk derecesini artırmaktan başka yapacak bir şey yok'' açıklamasında bulunduğu bildirildi. 
     
     Japonların değerlendirmesi 

     Japonya Dışişleri Bakanlığı, vatandaşlarının yabancı ülkelere yapacakları seyahatlerde gözönüne bulundurmaları için ülkeleri risk düzeyine göre 1'den 5'e kadar bir sınıflandırmaya tabi tutuyor. 
     En az riske sahip ülkeler birinci gruba, en fazla risk taşıyan ülkeler de beşinci gruba dahil ediliyor. Bu çerçevede değerlendirmeye tabi tutulan ülkelerle ilgili tavsiyelerde bulunuluyor. 
     Buna göre, birinci gruptaki ülkelerle ilgili ''ihtiyatlı olun'', ikinci gruptakilerle ilgili ''turistik seyahatlerinizi erteleyin'', üçüncü gruptakilerle ilgili ''her türlü seyahatinizi erteleyin'', dördüncü gruptakilerle ilgili ''ailenizi geri gönderin'', beşinci gruptakilerle ilgili de ''ülkeyi terk edin'' çağrısında bulunuluyor. 
     ABD'deki 11 Eylül saldırılarından önce sadece İstanbul ve Güneydoğu Anadolu bölgesinden 4 şehir birinci gruba dahildi. 17 Eylül'den sonra ise Türkiye'nin geneli bu gruba dahil edildi. 
     Türkiye, ABD'nin Afganistan harekatının başlamasından 1 gün sonra 8 Ekim'den itibaren, Tunus, Suriye, Lübnan, Mısır, Sudan, Özbekistan, İran ve Suudi Arabistan gibi ülkelerin de aralarında bulunduğu 19 ülkeyle ikinci grupta değerlendirilmeye başlandı. 
     11 Eylül saldırılarının olduğu ABD, Japon Dışişleri Bakanlığı'nın 
     bildirisinde riskli ülkeler arasında bulunmuyor. 
     






</TEXT>
</DOC>
