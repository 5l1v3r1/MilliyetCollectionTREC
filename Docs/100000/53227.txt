<DOC>
<DOCNO> 53227 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/20/son/soneko20.html </URL>
<DATE> 2001/11/20/ </DATE>
<TIME>  </TIME>
<AUTHOR>  </AUTHOR>
<HEADLINE>
OECD ''11 Eylül dünya ekonomisini durgunluğa itti'' 
</HEADLINE>
<TEXT>

     Ekonomik İşbirliği ve Kalkınma Örgütü OECD ABD'yi vuran 11 Eylül saldırılarının ardından, dünya ekonomisinin 20 yıldan beri ilk olarak resesyona durgunluk girdiğini bildirdi. 
     OECD'nin bugün yayımlanan altı aylık raporunda ''11 Eylül terör saldırılarının dünya ekonomisinde ağır bir şok yarattığı'' vurgulanırken, bununla birlikte dünya ekonomisinin gelecek yılın ikinci yarısından itibaren toparlanma umudunun bulunduğu belirtildi. 
     Raporda, OECD üyesi 30 ülkenin toplam üretimlerinin bu yılın ikinci yarısından itibaren hafifçe daralmasının beklendiği, bu daralmanın gelecek yılın ilk yarısı boyunca da süreceğinin tahmin edildiği ifade edildi. 
     Raporda, OECD ekonomilerinin ve genel olarak dünya ekonomisinin daralmasında dünyanın en büyük ekonomisi olan ABD'nin büyüme hızının düşmesinin etkili olduğu kaydedildi. 
     OECD raporunda, ABD ekonomisinin gelecek yılın ilk yarısında yüzde 0.1 oranında küçülmesinin, ikinci yarıda ise yüzde 3.8 oranında büyüme yakalamasının beklendiği bildirildi. OECD'ye göre, ABD ekonomisi gelecek yılın bütününde ise yüzde 0.7'lik büyüme kaydedecek. ABD ekonomisinin 2003 yılında ise yüzde 3.8'lik büyüme hızı yakalaması bekleniyor. Pek çok iktisatçı, yıllık yüzde 2.5'un altındaki büyüme hızını resesyon işareti sayıyor. OECD, euro kuşağı için bu yıl yüzde 1.6, gelecek yıl yüzde 1.4, 2003 yılı içinse yüzde 3 oranında büyüme bekliyor. Lider ekonomiler arasında en kötü beklentiler ise Japonya ile ilgili. OECD, Japon ekonomisinin gelecek üç yıl içinde de resesyondan kurtulamayacağını düşünüyor. Japon ekonomisinin bu yıl yüzde 0.7, gelecek yıl yüzde 1'lik bir küçülme göstermesi, 2003 yılında ise ancak yüzde 0.8'lik mütevazı bir büyüme yakalaması bekleniyor. OECD'nin dünya ekonomisiyle ilgili tahminleri IMF'nin tahminleriyle büyük ölçüde çakışıyor. 
     
     Faiz hadleri 

     OECD raporunda, bu yıl içinde 10 kez faiz indirimi yaparak faiz hadlerini 1961'den bu yana en düşük düzeye indiren ABD Merkez Bankası'nın ekonomiyi canlandırmak için yeni indirimlere gidebileceği belirtildi. 
     OECD uzmanları, bununla birlikte, ABD Merkez Bankası'nın şu an için mevcut faiz oranlarını koruması gerektiği görüşünü savundu. 
     Raporda,euro kuşağında enflasyonun düşük seyretmesi nedeniyle Avrupa Merkez Bankası'nın da faizlerde yeni bir indirime gitmesinin beklendiğine dikkat çekildi. 
     Sorunları 11 Eylül saldırılarından çok önce başlayan Japonya'nın ise faiz ve kredi politikalarıyla fazla bir şey başarma şansı bulunmadığı belirtiliyor. Fiilen zaten sıfır faiz uygulayan Japonya Merkez Bankası'nın ekonomiyi döviz piyasalarına müdahalelerle yönlendirmekten başka fazla seçeneği bulunmuyor. 
     






</TEXT>
</DOC>
