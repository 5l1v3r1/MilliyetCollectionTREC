<DOC>
<DOCNO> 99252 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/01/guncel/gun05.html </URL>
<DATE> 2002/08/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Abanoz’a 4.5 yıl istendi 
</HEADLINE>
<TEXT>

İstanbul Eski Emniyet Müdürü Abanoz, Vali Erol Çakır’a hakaret ettiği gerekçesiyle yargılanacak 
     NEZİH GÜROL İstanbul 

     İstanbul Emniyet Eski Müdürü Kazım Abanoz hakkında, İstanbul Valisi Erol Çakır’a hakaret ettiği gerekçesiyle 4.5 yıla kadar hapis cezası istemiyle dava açıldı. 
     İddianamede, Abanoz’un, 18 Mayıs 2001 günü İstanbul Emniyet Müdürlüğü’nde gazetecilerle sahbet ederken, o günlerde geçici görevli olarak Kocaeli’ne atanan Mali Şube Müdürü Ayhan Mimaroğlu’nun tayin emrinin gelip gelmediği sorusunu yanıtlarken, "Tayinin geldiğini ve valilik makamının emirleri doğrultusunda vilayete gönderildiğini" dediği belirtildi. Abanoz’un birkaç gün sonra, bir gazetecinin "Tayin emri var diyorsunuz, vilayetten de yok diyorlar" sözlerine karşılık olarak "O zaman birileri yalan söylüyor" dediği, bu yanıtın 20 Mayıs tarihli gazetelerde yayımlandığı kaydedildi. 
     Abanoz’un bu sözlerinin, Çakır’ın yalan söylediği anlamını taşıdığı ifade edilerek, bu suretle valiyi yalancılıkla itham ettiği öne sürüldü. Savcılık ifadesinde iddiaları reddeden Abanoz ise şunları söylemişti 
     "Ben yıllarca emniyet birimlerinde çalışmış, İstanbul Emniyet Müdürlüğü’ne kadar yükselmiş bir bürokratım. Hiçbir şekilde bir ilin valisine hakaret etmem. Bu amaçla gazetecilere demeç vermem. Bu bir yanlış anlamadır. Suç kastım olmadığı gibi kastettiğim de il valisi değildir." 
     



 GÜNCEL 


















</TEXT>
</DOC>
