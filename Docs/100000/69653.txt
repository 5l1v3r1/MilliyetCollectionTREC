<DOC>
<DOCNO> 69653 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/26/son/sontur08.html </URL>
<DATE> 2002/02/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Kar yağışı, İç Anadolu'da hayatı felç etti 
</HEADLINE>
<TEXT>

     Kar yağışı ve tipi nedeniyle Kayseri'de 95 köy, Niğde'nin Ulukışla İlçesi'nde 30 köy ve 4 beldenin yolu ulaşıma kapandı. 
     Alınan bilgiye göre, dün gece başlayan kar yağışı ve tipi nedeniyle Kayseri'nin Pınarbaşı, Sarız, Yahyalı, Develi, Bünyan ve Yeşilhisar ilçelerine bağlı 95 köy yolu ulaşıma kapandı. Köy hizmetleri il müdürlüğü ekipleri, kapanan köy yollarının ulaşıma açılması için 5 ayrı ekiple kar temizleme çalışmalarına başladı. 
     Öte yandan, kar yağışı ve tipi nedeniyle Kayseri-Erciyes ve Erciyes Develi karayolları da ulaşıma kapandı. Yetkililer, Hisarcık-Kayakevi arasındaki 16 kilometrelik bölümde tipi nedeniyle görüş mesafesinin 1 metreye kadar düştüğünü, kar temizleme araçlarının çalışma yapamadığını bildirdiler. 
     
     Niğde 
     Niğde'nin Ulukışla İlçesi'nde kar yağışı ve tipi nedeniyle 30 köy ve 4 belde yolu ulaşıma kapandı. Kar yağışı nedeniyle ilçe merkezinde kar kalınlığı 25, yüksek kesimlerde de 40 santimetreye ulaştı. Köy yollarının kapanması nedeniyle taşımalı eğitimden yararlanan öğrencilerin, okullarına gidemedikleri öğrenildi. 
     Köy Hizmetleri İl Müdürlüğü yetkilileri, kapanan köy yollarının ulaşıma açılması için kar temizleme çalışmalarına başlandığını belirttiler. 
     Bu arada, kar yağışı ve tipi nedeniyle çok sayıda maddi hasarlı trafik kazası meydana geldiği, enerji nakil hatlarında meydana gelen arızalar nedeniyle de bazı yerleşim yerlerine elektrik verilemediği bildirildi. 
     
     Sivas 
     Sivas-Kayseri karayolunun Hanlı, Koyuncu, Tokat karayolunun Çamlıbel, Kızıleniş Ankara karayolunun Seyfebeli, Malatya karayolunun Yağdonduran mevkilerinde kar yağışından dolayı ulaşımda güçlükler yaşanıyor. 
     Şehirlerarası yollara çıkan sürücüler, görevliler tarafından uyarılarak dikkatli olmaları isteniyor. Kent merkezinde ise Belediye görevlileri, tuzlama çalışmalarını sürdürüyor. 
     






</TEXT>
</DOC>
