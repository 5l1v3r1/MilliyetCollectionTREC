<DOC>
<DOCNO> 94540 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/09/guncel/agun.html </URL>
<DATE> 2002/07/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Yurdum insanı yasak dinlemiyor 
</HEADLINE>
<TEXT>

Yaz sıcağının kavurduğu İstanbul’da sahilleri Denize girmek yasaktır’ uyarısına rağmen pantolon gömlek denize atlayanlarla, köprü manzarasında mangal yapanlar doldurdu 
     ŞÜKRAN ÖZÇAKMAK İstanbul 

     Nem oranının yüzde 65’i geçtiği, sıcaklığın 30 dereceye ulaştığı bir hafta sonu sahillerini dolaştık tüm İstanbul’un. Yasak olmasına rağmen yine tanıdık manzaralar çıktı karşımıza Boğaziçi Köprüsü’ne karşı pantolon gömlek kulaç atanlarla, "Denize girmek tehlikeli ve yasaktır" levhası altında yüzenler, köprü manzarasında mangal partisi yapanlar... Bir zamanların sayfiye yeri Emirgan’dan başladık dolaşmaya. Kimi Kasımpaşa’dankimi de Güngören’den gelmişti. Aslında onlar Kars, Erzurum, Ordu, Diyarbakır, Mardin’den gelmişti İstanbul’a. Yüzme bilmeseler de İstanbul’da doğan çocuklarını getirmişlerdi "zengin semtin" sahiline. 
     
     Ağaç dibinde mangal külleri 
     Kuzguncuk Sahili’ndeki manzara da pek farklı değildi. Denize pantolonla giren gençler, imece usulu suyunu sıktığı pantolonunu zakkumların üzerine serip kurutmaya çalışırken, bir yandan da sere serpe güneşleniyordu. Sarayburnu’ndan Bakırköy sahiline kadar uzanan şeritte ise deniz havası yerine keskin et kokusu hakimdi. Sıcakta gölgelik yer arayanlar, altına sığındıkları fidanın dibine mangal küllerini dökmüştü. 
     
     Yasak kimin umurunda.. 
     Yeşilköy’deki Reno Parkı’nın girişine belediye "Sahillerimizde denize girmek tehlikeli ve yasaktır" uyarısı asmıştı. Ancak denizi, arı kovanı gibi sarmıştı insan kalabalığı. Ne yasağa uyan ne de denetleyen vardı. Mangal partisi ise cabası... Büyükşehir Belediye Binası girişindeki havuzun içini, çocuklar doldurmuştu. Gençler kendilerini müziğin ritmine kaptırmıştı. Elinde telsiz, ayağında şalvar olan belediye görevlisi ise fotoğraf çektiğimizi görünce, çocukları kovalamaya başladı. 
     
Çarpık yaşam tarzları’      Marmara Üniversitesi’nden Prof. Nilüfer Narlı bu durumu şöyle yorumladı "Çarpık kentleşmenin bir yansıması olarak, çarpık yaşam tarzları görüyoruz. Ülkemizde insan hayatının fazla değeri yok. Sıcaktan değil, fakirliğin alt kültürü’ nedeniyle tehlikeyi hiçe sayıyor, pantolonla denize giriyor ve olur olmaz yerlerde mangal yakıyoruz. Burada, kasaba - köy ve şehirlilik arasına sıkışmış insanların yaşam tarzını görüyoruz." 
     



 GÜNCEL 

















</TEXT>
</DOC>
