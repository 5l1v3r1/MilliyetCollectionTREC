<DOC>
<DOCNO> 68165 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/17/son/sontur07.html </URL>
<DATE> 2002/02/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Depreme karşı "mukavemet testi"... 
</HEADLINE>
<TEXT>

     Afyon Sultandağı depremi sonrası, binaların depreme dayanıklılığı konusu yeniden gündeme gelirken, depremden korunma ya da en azından daha az zarar görmek için yapılabileceklerden biri, ''betonarmenin mukavemeti testi'' olarak ortaya çıkıyor. 
     Edinilen bilgiye göre, Türk Mühendis ve Mimar Odaları Birliği'ne TMMOB bağlı meslek odaları, ODTÜ başta olmak üzere üniversiteler, MTA, DSİ gibi çeşitli kurumların bu testi yapan laboratuvarları mevcut. 
     Bunların yanı sıra Bayındırlık ve İskan Bakanlığı'nın akreditesiyle açılan özel bazı laboratuvarlar da bulunuyor. 
     Konuyla ilgili A.A muhabirinin sorularını yanıtlayan ODTÜ Afet Yönetimi Araştırma Uygulama Merkezi Başkanı Polat Gülkan, söz konusu testlerle, ''binanın taşıyıcı sistemini meydana getiren elemanların nasıl geometrik olarak dağıldığı, beton ve demirlerin yerlerinden veya özelliklerinden başlayarak kapasitesinin, ne kadar bir yüke karşı dayandığı ve hangi elemanların hangi sırada kırıldığının'' analitik olarak hesapladıklarını kaydetti. 
     Teker teker insanların kendilerine başvurmasından ziyade, grup binaların ele alınmasını tercih ettiklerini belirten Gülkan, bu çerçevede geçen yıl bir bankanın 200'e yakın binasını teste tabi tuttuklarını söyledi. 
     
     Maliyeti 
     ODTÜ olarak yaklaşımlarının, binanın, bulunduğu bölgede olabilecek bir depremin yaratacağı kuvvetlerde nasıl bir davranış gösterdiğini ortaya koymak olduğuna işaret eden Gülkan, bu değerlendirmelerin ardından söz konusu binanın herhangi bir şekilde takviyeye ihtiyacı olup olmadığını rapor edip, bina sahiplerine bildirdiklerini söyledi. 
     Gülkan, böyle bir değerlendirmenin 5 katlı standart bir bina için 1-2 hafta içinde yapılabileceğini, maliyetin ise yaklaşık metrekare 
     başına 1 ile 3 milyon lira arasında olabileceğini kaydetti. 
     Gülkan, değerlendirme sonucunda binanın takviye edilmesine karar verilmesi halinde ise yapılacak takviyeye göre, metrekare başına 40 ile 80 dolar arasında değişen bir masrafın ortaya çıkacağını belirtti. 
     Bu testi yaptırmak isteyen kimselerin, üniversitenin sahip olduğu birimlere yazılı olarak başvurması halinde kendilerinin o kişilerle temasa geçeceklerini anlatan Gülkan, son yaşanan Afyon Sultandağı depreminde sonra dahi insanların ilgisinde bir artışının söz konusu olmadığından yakındı. 
     Türkiye'de mühendislik ve mimarlık hizmetlerini batı toplumları seviyesine getirmek gerektiğini belirten Gülkan, bunun da ancak sistemitize edilmiş ve kanunlaştırılmış denetim mekanizmalarıyla mümkün olacağını kaydetti. 
     Gülkan, son üç yılda yaşanan depremler sonrasında duyarlılığın artması gerekirken, 1999 depremlerinden sonra geriye doğru adımlar atıldığını, reel olarak Türkiye'nin, 1999 depremi öncesinde yapı kalitesi temininde nerede idiyse, şu anda da aşağı yukarı orada olduğunu söyledi. 
     Gülkan, ''Bunun mutlaka, kanun koyucu ve kamuoyu tarafından sahiplenilerek hayata geçirilmesi lazım'' dedi. 
     






</TEXT>
</DOC>
