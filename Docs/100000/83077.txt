<DOC>
<DOCNO> 83077 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/09/son/sonspo05.html </URL>
<DATE> 2002/05/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Atletizmde ENKA - Fenerbahçe savaşı.. 
</HEADLINE>
<TEXT>

     Türk atletizminin lokomotif kulüpleri olarak bilinen Fenerbahçe ve ENKA Spor, Kulüplerarası Türkiye Şampiyonası öncesinde adeta birbirine girdi. 
     Fenerbahçe'nin transferdeki hızlı adımları ve kadrosuna kattığı başta milli sporcular olmak üzere, bir dönem milli takım formasıyla yarışan yabancı uyruklu atletler, ENKA Spor'u ayağa kaldırdı. 
     ENKA Spor Kulübü, sarı-lacivertli ekibin transferlerinde usulsüzlük ve yalan beyan iddialarını ortaya atarken, Fenerbahçe, transferlerinde yanlış bir durumun söz konusu dahi olmadığını belirterek, atletlerini Kulüplerarası Türkiye Şampiyonası'na hazırlamaya devam ediyor. 
     
     Yalan beyan 
     İzmir'de cumartesi günü başlayacak Kulüplerarası Türkiye Atletizm Şampiyonası 1. kademe müsabakaları öncesinde, Fenerbahçe'nin, kadrosuna milli sporcular Candeğer Kılınçer, Eşref Apak ve Anzhela Kinet'i Atrochchanka alması, ENKA'nın tepkisini çeken ilk uygulama oldu. 
     ENKA Spor Kulübü, sporcuların transfer yapacağı sezonda, milli yarışmalar hariç, resmi yarışmalarda yer alamayacağına dair, Sporcu Lisans, Tescil, Vize ve Transfer Yönetmeliği'nde kesin hüküm olmasına karşın, Fenerbahçe'nin lisans çıkardığı Candeğer Kılınçer, Eşref Apak ve Anzhela Kinet'in, resmi müsabalara katılarak bu hükme uymadıklarını ve transfer haklarının olmamasına karşın, yalan beyanla bu hakkı elde etmeye çalıştıklarını iddiasını gündeme getirdi. 
     Fenerbahçe Kulübü ise transfer ettikleri bu sporcuların, sezon içinde katıldıkları yarışmalarda, kendi kulüplerinin vizesiyle mücadele etmediklerini ifade edip, özellikle Kılınçer ve Zepak'ın okulları adına yarıştıklarını belirttiler. ENKA Spor Kulübü'nün itirazlarına kulak asmama yolunu seçen Sarı-lacivertli kulübün yetkilileri, atletlerin katıldığı çoğu müsabakanın milli takım kampları döneminde gerçekleştiğine de dikkati çekerek, 3 sporcunun da Kulüplerarası Türkiye Şampiyonası'nda Fenerbahçe formasıyla mücadele edeceğini açıkladılar. 
     
     Vatandaş yabancılar krizi 
     Atletizm liginin ezeli rakipleri arasındaki kavganın ikinci perdesi, Türk vatandaşlığına geçen yabancı sporcularda yaşanıyor. 
     Fenerbahçe'nin İstanbul'a getirdiği Rus asıllı Ayşen Barak Oxsana Jelleznyak , Bulgar asıllı Tsvetelina Polat Tsvetelina Kirilova ve Tatiana Tuna Köstem, ENKA Kulübü'nü harekete geçiren isimler oldular. 
     Transfer talimatı gereği, Türkleştirilen sporcuların, ancak Uluslararası Amatör Atletizm Federasyonu'ndan IAAF alınacak izin ve Türk Milli Takımı'nda yer almak kaydıyla kulüplerinde yarışabileceklerini vurgulayan ENKA Kulübü, 1999-2000 sezonu sonrası, Türk Milli Takımı ve kulüplerinde yarıştırılmayan bu sporcuların, kendi ülkelerindeki kulüplerde mücadele ettiği gibi, kendi milli takımlarına katıldıklarına da dikkati çekerek, bu sporcuların halen IAAF nezdinde kendi ülkelerinin sporcusu olarak görüldüğünü ifade etti. 
     ENKA Kulübü, üç sezondur gündemde bulunmayan yabancı atletlerin Türkleştirilmesi faaliyetlerini yeniden gündeme getirerek, ismi geçen bayan sporcuları tekrar yarıştırılmasının, mevcut genelge ve talimatlar gereği yanlış olduğunu savunuyor. 
     Fenerbahçe Atletizm Şubesi ise IAAF'nin, lisans çıkardıkları bayan sporcuları halen Türk sporcusu olarak kabul ettiğine dikkati çekerek, uluslararası federasyonun, Atina'da yapılacak 2004 Olimpiyat Oyunları'na kadar bu sporcuların Türkiye'de kulüpler bazında yarışabilmelerine izin verdiğini iddia ediyor. 
     
     Federasyon beklemede 
     Konuyla ilgili gelişmeleri takip eden Atletizm Federasyonu ise cumartesi günü başlayacak Türkiye Kulüplerarası Atletizm Şampiyonası 1. Kademe Müsabakaları'nı bekliyor. 
     Atletizm Federasyonu Başkanı Mehmet Yurdadön, iki kulüp arasındaki tartışmalarla ilgili bilgiye sahip olduklarını ifade ederek, İzmir'de yapılacak 1. kademe müsabakaları öncesinde, tüm takım kadrolarının inceleneceğini söyledi. 
     Talimatlara uymayan kulüp ve sporcuların gerekli cezaları alacağından kimsenin şüphesinin olmaması gerektiğini vurgulayan Yurdadön, ''Kulüplerin resmi olarak itiraz hakkı mevcut'' diye konuştu. 
     





</TEXT>
</DOC>
