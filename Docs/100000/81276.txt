<DOC>
<DOCNO> 81276 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/30/son/soneko25.html </URL>
<DATE> 2002/04/30/ </DATE>
<TIME>  </TIME>
<AUTHOR>  </AUTHOR>
<HEADLINE>
TÜSİAD "Hükümet hedeflerine yaklaştı" 
</HEADLINE>
<TEXT>

     Türk Sanayicileri ve İşadamları Derneği TÜSİAD , enflasyon tahminlerini, hükümetin hedeflerine yaklaştırdı. 
     TÜSİAD, bu yıl gayri safi milli hasılanın GSMH yüzde 2.1 artmasını, enflasyonun ise yılsonu itibariyle toptan eşya fiyatları endeksi TEFE ve tüketici fiyatları endeksi TÜFE sırasıyla yüzde 33.2 ve 36.8 olmasını beklediğini açıkladı. 
     Derneğin, ekonomik değerlendirme raporu Konjonktür'ün Temmuz-Kasım 2001 dönemini kapsayan sayılarında, TÜSİAD'ın 2002 yılında reel 
     büyümenin yüzde 2.4, TEFE ve TÜFE'de yıl sonu artışların ise yüzde 49 ve yüzde 51 oranında gerçekleşmesini beklediğini duyurmuştu. TÜSİAD'ın üç ayda bir yayınlanan ekonomik değerlendirme raporu Konjonktür'ün Ocak-Nisan dönemini kapsayan 30-31. sayısı birlikte yayımlandı. ''Bugün ve Gelecek Reformlar ve Büyüme'' başlığını taşıyan bu sayıda, yaşanan yapısal değişim sürecinin değerlendirilmesinin yanı sıra, ekonomik krizin üretim, enflasyon, kamu maliyesi, cari işlemler ve ödemeler dengesi üzerindeki etkileri ile TÜSİAD'ın 2002 yılı üç aylık ve yıllık tahminleri yer alıyor. 
     
     EROZYON YARATILMAMALI... 
     Raporda, içinde bulunulan yapısal dönüşüm sürecinin orta ve uzun vadede Türkiye ekonomisinin çehresini hızla değiştireceği ve sürdürülebilir büyümenin temellerini oluşturacağı dile getirilerek, şu görüşlere yer verildi 
     ''Ne var ki, bu geçiş sorunsuz ve mutlak bir süreç olarak düşünülmemelidir. Krizden çıkış için bir reform programı uygulayan tüm ülkelerde değişime uyum, siyaset dahil tüm kesimler açısından kolay olmamakta ve bu süreçlerde ekonomik ve sosyal sıkıntılar yaşanmaktadır. Bu çerçevede reformların toplumsal yapı üzerindeki etkilerine dikkat edilmeli ve ekonomik yapı sağlığına kavuştuğunda, üretimin tekrar başlamasına engel olacak çapta erozyon yaratılmamalıdır. Derin ve uzun süreli bir ekonomik kriz ortamında, krizleri üreten yapıyı ortadan kaldırmayı hedefleyen reform programlarının istihdam ve büyüme perspektifini tamamen gözardı ederek krizi derinleştirmesi, amaçlananın tersi sonuçlar doğurabilecektir.'' 
     
     TÜSİAD'IN TAHMİNLERİ 
     2001 yılının son aylarında beklentilerde önemli bir gelişme 
     yaşandığı ve bu iyileşmenin TÜSİAD'ın aylık siyasi ve ekonomik değerlendirme anketlerinde olduğu kadar Merkez Bankası İktisadi ve Eğilim anketlerinde de izlendiğine işaret edilen raporda, şöyle denildi ''Yılın ilk çeyreğinde sanayi üretimi ve enflasyon verileriyle büyüme konusundaki endişelerin artması, yılsonu beklentilerini de etkilemiştir. TÜSİAD 2002 yılında GSMH'nın yüzde 2.1 artmasını, enflasyonun ise yıl sonu itibariyle TEFE ve TÜFE'de sırasıyla yüzde 33.2 ve yüzde 36.8 olmasını beklemektedir. Hükümet hedeflerine yaklaşan bu tahminler, krizden çıkış açısından olumlu bir başlangıcın alt sınırını oluşturmaktadır ve reform sürecinin tehlikeye girmemesi için yakından takip edilmelidir.'' 
     
     REEL FAİZ BEKLENTİSİ YÜZDE 2.7 
     TÜSİAD'ın, Türk ekonomisinin yeniden büyüme sürecine girmesi için faiz oranlarındaki düşüşün büyük önem taşıdığına inandığı vurgulanan raporda, şu görüşlere yer verildi 
     ''TÜSİAD 2002 senesinde ex-ante dönem başında planlanan, dönem içinde ortaya çıkması umulan, beklenen reel faizlerin yüzde 2.7, Türk Lirası'nın dolar karşısındaki reel değer kazancının yüzde 21.8 ve faiz dışı fazlanın GSMH'nın yüzde 5.6'sı olmasını beklemektedir. 
     Büyüme hedefiyle birlikte değerlendirildiğinde, bu senaryo politika değişikliklerine göre toplam kamu borç stokunda yüzde 5-10 puanlık bir azalış öngörmektedir. Bu açıdan bakıldığında, Merkez Bankası'nın enflasyonist bekleyişlerin düşürülmesi yönünde üstleneceği öncü rol, faiz oranlarının gerilemesi aracılığıyla büyümeye olduğu kadar kamu maliyesine de destek verecektir.'' Beklentilerin yılın ikinci yarısında iyimser bir havaya işaret etmekte olduğu kaydedilen raporda, gerek TÜSİAD'ın uzun vadeli beklentilere ilişkin anket soruları, gerekse sektör derneklerinden gelen bilgilerin, yılsonuna doğru daha iyimser bir havaya işaret ettiği kaydedildi. 
     





</TEXT>
</DOC>
