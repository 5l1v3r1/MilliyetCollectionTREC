<DOC>
<DOCNO> 74468 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/25/son/sondun04.html </URL>
<DATE> 2002/03/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Cheney "Afganistan'da komutayı Türkiye'nin almasını istiyoruz" 
</HEADLINE>
<TEXT>

     ABD Başkan Yardımcısı Dick Cheney, Amerikan yönetiminin, Afganistan'daki barış gücünün komutasını almasını Türkiye'den istediğini ve Türkiye'nin de bu sorumluluğu kabul etmesini umduğunu söyledi. 
     Ortadoğu ülkelerinin yanı sıra Türkiye ve İngiltere'yi de kapsayan ziyaretinin ardından Washington'a dönen ABD Başkan Yardımcısı Cheney, NBC televizyonunda ''Meet the Press'' programına katıldı. 
     Cheney, ''ABD, Türkiye'den, Afgan Uluslararası Güvenlik ve Yardım Gücü'nün ISAF sorumluluğunu almasını ve Kabil'de güvenliği sağlamasını istedi. Bu çok önemli bir görev ve Türkler'in bunu üstlenmesini umuyoruz'' dedi. 
     Dick Cheney, ABD'nin Afganistan'da belli bir dönem daha Amerikan güçlerini tutmaya devam edeceğini ve ISAF'a destek çıkacağını, bu askerlerin, Afganistan'daki geçici hükümetin başkanı Hamid Karzai ile birlikte çalışacağını kaydetti. 
     ABD Başkan yardımcısı, ''Afganistan güvenliğe kavuşuncaya kadar çıkıp gitmeyeceğiz. Açıkçası, Afganistan'ın bir kez daha teröristlere barınak sağladığı konumuna geri dönmesine izin veremeyiz. Gerektiği sürece, görevimizi tamamlayıncaya kadar, El Kaide'yi yok edinceye kadar, terörist tehdit gidinceye kadar kalacağız'' dedi. 
     
     IRAK 
     ABD Başkan Yardımcısı, Irak'ın, 11 Eylül terörist saldırılarıyla ve El Kaide terör örgütüyle bağlantısı olup olmadığı yönündeki bir soru üzerine, ''halen Irak'ın El Kaide ile ilişkisini bulamadık. Bunun üzerinde çalışmaya devam edeceğiz'' dedi. 
     Cheney, ''Arap ülkeleri, Irak'a saldırmamanız yolunda sizi uyardı mı '' sorusuna karşılık, ''her ülkede özel, gizli görüşmeler gerçekleştirdim. Irak konusunda bütün ülkeler endişeli. Çünkü Irak lideri Saddam Hüseyin'i çok iyi tanıyorlar. Irak'ın kitle imha silahları problemiyle nasıl başa çıkacağımız konusunda çok iyi görüşmeler oldu. Bu görüşmeler halen devam ediyor'' diye konuştu. 
     ''Saddam gitmeli mi '' sorusu üzerine de ABD Başkan yardımcısı Cheney, şunları söyledi 
     ''Saddam bizim için çok büyük endişe. Bu endişe kısmen, bizim zayıflığımızı gösteren 11 Eylül olaylarıyla yükseldi. Kısmen de El Kaide'nin kitle imha silahları elde etme çabasına ilişkin kanıtlar yüzünden. Saddam ile El Kaide arasında, kitle imha silahları kapasitesi elde etme konusunda olası bir evlilikten endişe ediyoruz. 
     Başkan George Bush açıkça ifade etti. Bu bizim için bir numaralı öncelik ve Bu tehdidin giderildiğini görmek için ne gerekiyorsa yapacağız.'' 
     
     ARAFAT İLE GÖRÜŞME YOK 
     Cheney, Filistin lideri Yaser Arafat'ın, şiddeti durdurmak için yeterince çaba göstermediğini belirterek, Arafat ile görüşmek üzere bölgeye dönmesini gerektirecek ortamın bulunmadığını söyledi. 
     Dick Cheney, ''bölgeyi geçen hafta ziyaretim sırasında demiştim ki Arafat, Tenet planını, ABD'nin özel temsilcisi Anthony Zinni'yi tatmin edecek biçimde aktif olarak uygulayacaksa ben de Arafat ile görüşmeye hazırlanacağım. Şu ana kadar içinde bulunduğumuz şartlar, bu görüşmeye doğru ilerlememi sağlayacak nitelikte değil'' dedi. 
     ABD Başkan Yardımcısı Dick Cheney, Zinni'nin bu konuda ilerleme sağlamasını umduğunu da kaydetti. Cheney, Arafat ile görüşmek için öne sürdüğü şartlardan birinin, Filistin liderinin kamuoyu önünde şiddetin durması için çağrı yapması olduğunu da söyledi. 
     






</TEXT>
</DOC>
