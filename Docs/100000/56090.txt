<DOC>
<DOCNO> 56090 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/07/son/sontur24.html </URL>
<DATE> 2001/12/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Hande Ataizi üniversitelilere AIDS konferansı verdi 
</HEADLINE>
<TEXT>

     Ünlü oyuncu ve sunucu Hande Ataizi, 1 Aralık Dünya AIDS Günü dolayısıyla düzenlenen etkinlikte Hacettepe Üniversitesi'nin konuğu oldu. 
     Ataizi, Hacettepe AIDS Tedavi ve Araştırma Merkezi HATAM Müdürü Prof. Dr. Serhat Ünal'ın yönettiği toplantıda, ''Sanatçı Gözüyle AIDS'' başlıklı bir konuşma yaptı. AIDS ile savaşımın büyük önem taşıdığını belirten Ataizi, kendisinin de bu savaşımda bir ''sanatçı olarak'' kendisine düşen her görevi üstlenmeye hazır olduğunu söyledi. 
     Toplantıda öğrencilerin sorularını da yanıtlayan Ataizi, ''Şov dünyasında AIDS'e bakış açısı nasıl '' sorusuna şu karşılığı verdi 
     ''Aslında bize çok görevler düşüyor. Yaşadığımız flörtlerde, özel hayatımızda medyanın gözü önündeki insanlar olarak her zaman çok sevgili değiştiren bir pozisyonda bulunuyoruz. Ancak, sadece AIDS için veya bundan korunmak için değil, ben sevdiğim insanla uzun bir ilişki yaşamak istiyorum. 
     Ama, uzun bir ilişkimiz olduğunda da hiç mi prezervatif kullanmadığımız zaman olmadı. Burada kimse parmak kaldırmıyor, ancak herkesin başına gelmiştir. Birşey olmadı, çünkü şanslıyız. Ben, buradan şunu söylemek istiyorum istediğimizi özgürce yaşayalım, ama bunu bilinçli ve korunarak yapalım.'' 
     
     AİDS konusunda senaryo gelse 

     Ataizi, ''AIDS'li bir hastanın yaşadığı psikolojik durumla ilgili bir senaryo olsa oynar mısınız '' sorusuna da, ''Ben, hakikaten aynı şeyi düşündüm. Zaten nerede eroinman, hayat kadını gibi sivri bir rol varsa ben bu tür projelerde rol almak istiyorum'' yanıtını verdi. 
     ''Ruhsar'' adlı televizyon dizisinde AIDS'e karşı uyarı içeren bir sahneye yer verebileceklerini belirten Ataizi, ''Dizide bizim cennet-cehennem arasında bir resepsiyonumuz var. Buraya belki AIDS'li bir hasta gelebilir. Bu panelden sonra bir nebze olsun bir katkım olur'' diye konuştu. 
     Sanatçıların AIDS ile savaşım konusunda televizyonda herhangi bir kampanya başlatıp başlatmayacaklarını soran öğrenciye de Ataizi, ''Televizyon sektörü farklı bir işleyiş içinde. Bizim bir baskımız olamıyor. Ama, bize verilen programlarda bu tür konuları hoş, esprili, halkımızın anlayacağı şekilde bunu kotarabiliriz diye düşünüyorum. 
     Yani, bu yine kendi programlarımızda bize düşüyor'' dedi. 
     Bu tür toplantılara bundan sonra da severek katılacağını belirten Ataizi, ''Benim hiçbirşeyden korkum yok. Fikirlerimi söylemekten de çekinmem. AIDS ile savaşım konusundaki etkinliklere de sonuna kadar varım diyorum'' şeklinde konuştu. 
     






</TEXT>
</DOC>
