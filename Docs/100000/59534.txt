<DOC>
<DOCNO> 59534 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/01/dunya/adun.html </URL>
<DATE> 2001/01/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Arjantin öldürmedi 
</HEADLINE>
<TEXT>

Türkiye'deki 'Hayata Dönüş' operasyonu 31 ölümle sonuçlanırken, Arjantin'de 116. gününe giren açlık grevi tek kişinin bile burnu kanamadan bitirildi 
     DIŞ HABERLER SERVİSİ 

     Türkiye'de hükümet ölüm oruçlarını durdurup ölümlerin önüne geçmek adına "Hayata Dönüş" operasyonu yaparak 31 kişinin ölümüne neden olurken, aynı günlerde dünyanın öteki ucunda, Arjantin'de yapılan açlık grevleri tek kişinin bile burnu kanamadan bitirildi. Arjantin hükümeti, 116 gündür açlık grevinde bulunan solcu mahkumların ömürboyu hapis cezalarında indirim yaptı. Mahkumlar bunun üzerine eylemlerine son verdi. 
     Devlet Başkanı Fernando De la Rua tarafından imzalanan kararnameye göre, "Her Şey Anavatan İçin" MTP adlı Marksist örgütün açlık grevindeki 12 üyesinden 11'inin cezaları 20 ila 25 yıla indirildi. De La Rua'nın kardeşi Adalet ve İnsan Hakları Bakanı Jorge de la Rua cezalarda indirime gidildiği açıklamasını yaparken, açıklamanın ardından mahkumlar 116 gündür süren açlık grevine son verdi. 
     Jorge de la Rua, solcu mahkumlara cezalarını temyiz etme hakkı verilmesi için çabalayan Amerika Kıtası İnsan Hakları Komisyonu'nun talebi üzerine ceza indirimine gittiklerini, bu mahkumlardan bazılarının 2002'nin ilk yarısında serbest kalabileceklerini söyledi. 
     
Lidere af yok      Arjantin hükümetinin aldığı karardan, Nikaragua diktatörü Anastasio Somoza'ya 1980 yılında Paraguay'da suikast girişiminde bulunan ve 1970 - 1980'li yıllarda Latin Amerika'nın en tanınmış solcu gerillası Enrique Gorriaran Merlo ve eşi Ana Sivori yararlanamayacak. 
     Merlo açlık grevine katılırken, cezaevinde yatan Sivori eylemde yer almamıştı. Mahkumların son yaptıkları eylemde ortalama 20 kilogram kaybettiği belirtildi. 
     Mahkumların sözcüsü Adrian Witemberg, hükümetin kararının önemli bir adım olduğunu, ancak mahkumların hemen serbet kalmak için diğer kanallar aracılığıyla kampanyalarını sürdüreceğini kaydetti. 
     MTP üyesi gerillaların, La Tablada askeri üssüne 1989 yılında düzenledikleri saldırıda polis, asker ve gerilla toplam 39 kişi ölmüştü. Ömürboyu hapse mahkum edilen Merlo ve arkadaşları, haklarındaki cezayla ilgili temyiz başvurusu hakkını elde etmek için açlık grevine başlamışlardı. 
     


 DÜNYA 










</TEXT>
</DOC>
