<DOC>
<DOCNO> 60583 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/04/son/sonspo07.html </URL>
<DATE> 2002/01/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Spor deyince, Türkiye'de hala akla futbol geliyor 
</HEADLINE>
<TEXT>

     Türkiye'de, spor deyince hala akıllara futbol geliyor. 
     2001 yılı sonu verilerine göre, Gençlik Ve Spor Genel Müdürlüğü 
     bünyesinde bulunan federasyonlardan 42 tanesinde faaliyet gösteren sporcu ve kulüp sayısı, futboldaki sporcu ve kulüp sayısını kılpayı geçiyor. Futbolda, Türkiye genelinde 179'u profesyonel, 5 bin 204 kulüp faaliyet gösterirken, bu branşta 5 bin 347 profesyonel ve 219 bin 706 da, amatör olmak üzere toplam 225 bin lisanslı sporcu bulunuyor. Gençlik Ve Spor Genel Müdürlüğü bünyesinde faaliyetlerini sürdüren 42 federasyonun toplam lisanslı sporcu sayısı 254 bin 71, kulüp sayısı ise 5 bin 987. Bunların arasında, 13 askeri, 433 ihtisas ve 24 de, müessese kulübü faaliyet gösteriyor. Gençlik ve Spor Genel Müdürlüğü'ne bağlı federasyonların toplam sporcu sayısının 6'da birini ise tekvandocular oluşturuyor. Tekvando Federasyonu'nun, 34 bin 29 erkek, 7 bin 319 da bayan olmak üzere toplam 41 bin 348 lisanslı sporcusu bulunuyor. Gençlik ve Spor Genel Müdürlüğü bünyesindeki federasyonlarda spor yapan bayan sayısı 65 bin 948 olarak belirlenirken, futbolda da 314 tane lisanslı bayan futbolcu bulunuyor. Türkiye genelinde, futbol kulüpleri ile diğer branşlarda faaliyet yürüten kulüplerin toplamı 11 bin 191 olurken, bunların yaklaşık 5'te birini oluşturan 2 bin 116'sı İstanbul, Ankara ve İzmir'de yer alıyor. 
     






</TEXT>
</DOC>
