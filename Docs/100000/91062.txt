<DOC>
<DOCNO> 91062 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/20/son/sontur27.html </URL>
<DATE> 2002/06/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Klimalarla gelen "lejyoner hastalığı"na dikkat.. 
</HEADLINE>
<TEXT>

     Kimya Mühendisleri Odası Ege Bölgesi Yönetim Kurulu Üyesi Erdinç İkizoğlu, ''Klimaların soğutma suyu sistemleri, lejyoner hastalığına davetiye çıkarıyor'' dedi. 
     Erdinç İkizoğlu, Ege Üniversitesi Bilim-Teknoloji Uygulama ve Araştırma Merkezi'nde EBİLTEM , ''Su ve havalandırma sistemlerinden lejyoner hastalığına neden olan mikroorganizmaların izlenmesi, ölçülmesi ve yok edilmesi'' konulu bir konferans verdi. 
     Soğutma suyu sistemleri bulunan klimaların, lejyoner hastalığı yönünden risk oluşturduğunu belirten İkizoğlu, şöyle konuştu 
     ''Lejyoner, durgun sularda üreyen mikroorganizmadan kaynaklanan bir hastalıktır. Bu mikroorganizmalar, solunum yoluyla insanlara geçerek hastalık oluşturur. Zatürree gibi bir akciğer hastalığı olup, ölüm riski de bulunmaktadır.'' Süpermarketler, oteller ve alışveriş merkezlerinde, soğutma kuleleri bulunan klimaların lejyoner hastalığına yol açabildiğini vurgulayan Erdinç İkizoğlu, ''Soğutma suyu sistemlerinde gelişen mikroorganizmalar, solunum yoluyla insanlara geçerek hastalık nedeni oluşturuyor. Su, havalandırma sistemleri, duş kabinleri, büyük jakuziler, hastalığın başlıca bulaşma yollarıdır'' dedi. 
     Bu hastalıktan korunmak için soğutma suyu sistemleri olan işletmelerin bir takım önlemler alması gerektiğini belirten İkizoğlu, kimyasal dezenfeksiyonun, en etkili çözüm olduğunu söyledi. 
     





</TEXT>
</DOC>
