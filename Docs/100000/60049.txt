<DOC>
<DOCNO> 60049 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/31/son/sontur09.html </URL>
<DATE> 2002/12/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Bu gece telefona dikkat... Kanallar dolu ise tekrar aramayın... 
</HEADLINE>
<TEXT>

     Türk Telekomünikasyon A.Ş, yılbaşı nedeniyle bir dizi önlem aldı. 
     Türk Telekomünikasyon A.Ş'den yapılan açıklamada, yılbaşı dolayısıyla haberleşme trafiğinin artacağına işaret edilerek, bu sürede haberleşmenin kesintisiz sağlanabilmesi ve herhangi bir aksaklığa meydan verilmemesi için çalışmaların tamamlandığı bildirildi. 
     Telekomünikasyon sistemleri ve şebekesinin kontrolden geçirildiği, bütün sistem arızalarının giderildiği belirtilen açıklamada, teknik hizmetlerdeki nöbetçi personel ve ekiplerin takviye edilerek her an her türlü arızaya müdahale edilebilecek şekilde hazır bulundurulacağı kaydedildi. 
     Uzak mesafe haberleşme hizmetlerinin aksaksız yürütülmesi ve herhangi bir sorun olduğunda alternatif güzergahların devreye girmesi için tüm hazırlıkların tamamlandığı belirtilen açıklamada, kablo TV yayınlarına ilginin artacağı gözönüne alınarak arızalara gecikmesiz müdahale edilmesi için yeterli sayıda nöbetçi ekibin bulundurulacağı ifade edildi. 
     Gerektiğinde uydu sistemlerinin alternatif olarak kullanılabilmesi için çalışmaların tamamlandığı bildirilen açıklamada, şöyle denildi 
     ''Alınan önlemlere rağmen, bu günlerde ülke içinde ve dışında yaşayan vatandaşlarımız yakınlarının yeni yılını telefonla kutlamak istediğinden, yoğunluk nedeniyle telekonünimasyon şebekemizde sıkıntı yaşanmaktadır. Özel günlerde oluşan bu durum, yalnız ülkemizde değil, dünyanın her yerinde zaman zaman yaşanmaktadır. 
     Bu nedenle vatandaşlarımızın, kanallar dolu ise tekrar tekrar arama yapmamaları, değişik zaman periyotlarında arama yapmaları, telefonları sürekli meşgul tutmamaları haberleşmenin sağlıklı yapılabilmesi açısından önem arz etmektedir.'' 
     





</TEXT>
</DOC>
