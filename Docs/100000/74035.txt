<DOC>
<DOCNO> 74035 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/22/son/sonspo05.html </URL>
<DATE> 2002/03/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Süpersin Hidayet... Takımını sırtladı tam 31 sayı attı.. 
</HEADLINE>
<TEXT>

     NBA'deki gurumumuz Hidayet Türkoğlu, bu sabaha karşı oynanan karşılaşmada 31 sayısıyla takımı Sacramento Kings'i sırtlayan isim oldu. 
     Hidayet'in kariyer rekoru kırdığı maçta Sacramento, Denver Nuggets'ı 118 - 82 mağlup etmeyi başardı. 
     Peja Stojakovich'in sakatlığı nedeniyle maça ilk 5'te başlayan Hidayet, oyuna çok hızlı başladı. Gurumumuz, ilk çeyrekte 7'de 6 isabetle 15 sayı üretti ve Kings'in 25 - 5'lik serisinde önemli rol oynadı. 
     44 dakika sahada kalan Hidayet, 31 sayısını, 10 asist, 9 da ribauntla süsledi. Hido, bir ribaunt daha alsa ilk triple double'ını yapacaktı. Hidayet ayrıca muhteşem performansıyla NBA.com sitesine de manşet olmayı başardı. 
     Maçta Chris Webber 20 sayı, Bobby Jacson da 17 sayı üretti. 
     Tam 36 sayı farklı yenilgiden kurtulamayan Denver Nuggets'da ise George McCloud, 15 sayı ve 4 ribaunt, Zendon Hamilton da 14 sayı ve 4 ribauntta kaldı. 
     
     Pistons doludizgin... 

     Öte yandan Merkez Grubu lideri Detroit Pistons, deplasmanda Phoenix Suns'ı farklı skorla yenerek, 67. maçında 40. kez galibiyetle tanıştı. 
     Bu maçta konuk ekibi galibiyete taşıyan isimler olarak 28 sayı ve 4 ribauntla Clifford Robinson, 23 sayı ve 7 asistle de Jerry Stackhouse göze çarptı. Ev sahibi ekipte ise Stephon Marbury'nin 16 sayı ve 7 asist, Anfernee Hardaway'in 16 sayı ve 7 ribaunt, Milt Palacio'nun da 15 sayı ve 4 ribauntluk performansları galibiyete yetmedi. 
     Günün en çekişmeli mücadelesinde ise San Antonio Spurs, Ortabatı Grubu lideri Dallas Mavericks'i deplasmanda yenerek, rakibine 68. 
     maçında 21. yenilgisini tattırdı. 
     Spurs'da ''ikiz kuleler'' olarak adlandırılan oyunculardan Tim Duncan, 32 sayı, 14 ribaunt ve 5 asist, ''amiral'' lakaplı David Robinson da 22 sayı ve 12 ribauntla galibiyette başrolü oynadı. 
     Ev sahibi ekipte ise Alman forvet Dirk Nowitzki, 29 sayı, 14 ribaunt ve 4 asist, Kanadalı oyun kurucu Steve Nash, 28 sayı ve 7 asist, Michael Finley de 21 sayı ve 4 ribauntla oynamalarına karşın yenilgiyi engelleyemediler. 
     Lige, yarın sabaha karşı yapılacak 8 maçla devam edilecek. 
     NBA'de, günün maçlarında alınan sonuçlar şöyle 
     

Atlanta Hawks 118 - New York Knicks 89 Memphis Grizzlies 93 - Minnesota Timberwolves 95 Dallas Mavericks 102 - San Antonio Spurs 105 Phoenix Suns 82 - Detroit Pistons 95 Utah Jazz 94 - Washington Wizards 79 Sacramento Kings 118 - Denver Nuggets 82 Golden State Warriors 96 - Los Angeles Clippers 116      






</TEXT>
</DOC>
