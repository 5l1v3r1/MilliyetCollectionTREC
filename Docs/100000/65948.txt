<DOC>
<DOCNO> 65948 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/05/siyaset/asiy.html </URL>
<DATE> 2002/02/05/ </DATE>
<TIME>  </TIME>
<AUTHOR>  </AUTHOR>
<HEADLINE>
64’lük çiçeği burnunda siyasetçi 
</HEADLINE>
<TEXT>
Politikanın da resmini yapacak 
Toplumcu Demokratik Parti’yle aktif siyasete giren ünlü ressam Güleryüz, "Pişkinsüt’ün işkence konusundaki tutarlı tavrından" çok etkilendiğini söyledi 
     SEMRA KARDEŞOĞLU İstanbul 

     Sema Pişkinsüt’ün genel başkanı olduğu Toplumcu Demokratik Parti, yepyeni yüzleri siyaset dünyasına kazandırdı. Kurucu üyeleri arasında politikada yeni, ama sanatta eski bir isim var Mehmet Güleryüz. 
     68 kuşağının isimlerinden olan ünlü ressam Güleryüz, 64 yaşından sonra girdiği politika dünyasının ağırlığını, omuzlarında hissediyor. 
     
     Neden Pişkinsüt 
     Uzun yıllar Paris’te yaşayan Güleryüz, "Aktif politikanın içinde bugüne değin yer almamıştım, ama kendimi hep politik bir sanatçı olarak tanımladım" dedi. 
     Pişkinsüt’ü, DSP’nin içinde yer aldığı dönemden itibaren takip ettiğini söyleyen Güleryüz, şunları söyledi 
     "Özellikle işkence konusundaki tutarlı tavrıyla beni çok etkilemişti. Bizde politikacılar hep koltuğunu kaybetme kaygısı ile yaşar. Ancak o koltuğunu kaybetme uğruna savunduklarından ve mücadelesinden vazgeçmedi. Bugüne kadar sol partilerden politikaya atılmam için teklif aldım, kabul etmedim. Sanırım Sema Hanım da benim çalışmalarımı takip etmiş ki, kurucu üyeliği teklif etti." 
     
Değişim eğitimle başlar...      Politikacı olmanın ağır yükümlülüğünü ilk günden itibaren taşımaya başladığını söyleyen Güleryüz, "Sabaha karşı saat 04.00’te kan ter içinde uyanıyorum. Politikacı olmak, büyük yükümlülük isteyen bir şey. Parti olarak en büyük iktidara geldiğimizde en büyük hedefimiz eğitim alanında her şeyi değiştirmek. Değişimin burda başlayacağına inanıyorum" dedi. 
     
     Konuşmak zor 
     Uluslararası Plastik Sanatlar Derneği Doğu Avrupa Başkanı da olan Güleryüz, "Ben bir sanatçıyım. Bir sanatçı olmanın güçlüklerini çok iyi biliyorum. Bu sorunları politik arenaya da taşıyacağım. Zaten şimdiden sanatçı dostlarım gördükleri yerde hemen gündeme getirilmesi gereken sorunları bana aktarıyorlar. Bir politikacı olarak konuşmak, ressam olarak konuşmaktan daha zor" diye konuştu. 
     



 SİYASET 













</TEXT>
</DOC>
