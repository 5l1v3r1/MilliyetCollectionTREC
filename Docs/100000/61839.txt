<DOC>
<DOCNO> 61839 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/11/son/sontur28.html </URL>
<DATE> 2002/01/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Eminönü'nde çöken bina ''oturulması sakıncalı''ymış... 
</HEADLINE>
<TEXT>

     Eminönü'nde çöken ve 11 ile 13 yaşlarındaki iki kardeşe mezar olan bina hakkında daha önce, ''oturulması sakıncalı'' raporu verildiği ortaya çıktı. 
     İstanbul Büyükşehir Belediyesi İtfaiye Daire Başkanı Sabri Yalın, bu binaya daha önce yapılan incelemeler sonucu, ''oturulması sakıncalı'' yönünde rapor verildiğinin belirlendiğini bildirdi. 
     Ancak, evde oturanların ekonomik nedenlerden ötürü gidecek başka yer bulamayınca burada kalmaya devam ettiğinin anlaşıldığını ifade eden Yalın, şöyle konuştu 
     ''Burası, üzeri yamalarla dolu ahşap bir bina. Ahşabın üzeri kagir, bağdadi. Bu binalarda, önce yağmur, ardından kar, daha sonra tekrar yağmur yağması, havaların soğuması ve tekrar ısınması nedeniyle çözülmeler oluyor. Bir hareketlilikte de çökebiliyor. Bu bina da, hava muhalefeti nedeniyle meydana gelen çözülmeler sonucu çökmüştür.'' Yalın, aynı mahallede gördüğü 2-3 binanın da yine çökme tehlikesi yaşadığını ve yetkilileri uyardığını belirterek, hatta içerisinde vatandaş bulunan bir binanın da polis tarafından boşaltılmasını sağladığını bildirdi. 
     Ahşap binaların kış aylarında tehlike oluşturduğunu belirten Yalın, ''İstanbul'da son günlerde 5 ayrı bina, hava muhalefeti nedeniyle çöktü'' diye konuştu. 
     Yalın, bu olaylar arasında, Yedikule'de 2 itfaiye erinin şehit olduğu yangın ve sonrasında binanın iç duvarlarının çökmesi, bugün Küçükpazar'daki çökme ve daha sonra yine Fatih Karagümrük'te bir evin çökmesi olaylarının da bulunduğunu belirtti. 
     İstanbul'da ahşap bina sayısının 100 binin üzerinde olduğunu kaydeden Yalın, ''İstanbul'da bu tür tehlike arz eden en az 5 bin bina var. Ahşap bina çökmeleri bundan sonra da Mayıs ayına kadar devam edecek. Önümüzde daha Ocak, Şubat, Mart ve Nisan ayları var'' dedi. 
     Ahşap bina sakinlerine öneriler... 
     İtfaiye Daire Başkanı Sabri Yalın, ahşap binalarda oturmak zorunda kalan vatandaşlardan, binalarında gerekli incelemeleri yaptırmalarını istedi. 
     Binadaki ana taşıyıcıların sağlam olması gerektiğini vurgulayan Yalın, bunların sağlam olmadığının belirlenmesi halinde, takviye yapılmasını önerdi. 
     Oturulan kat zemininin sağlam olması gerektiğini anlatan Yalın, zayıf olması durumunda alttan kalaslarla sağlamlaştırılabileceğini bildirdi. 
     Oturulan oda ya da sahanlıkların orta bölümlerine aşırı yük veya ağır eşya konulmaması, oturmak için alt katların seçilmesi gerektiğini vurgulayan Yalın, bina içerisinde atlama, zıplama gibi ani hareketlerden de kaçınılmasını gerektiğini savundu. 
     






</TEXT>
</DOC>
