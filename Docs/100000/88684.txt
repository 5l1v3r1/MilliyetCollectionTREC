<DOC>
<DOCNO> 88684 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/08/son/sondun09.html </URL>
<DATE> 2002/06/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Dünyanın en gözde bekarı seçiliyor... 
</HEADLINE>
<TEXT>

     Ünlü erkek sanatçılar, genç kızların hayalindeki ''en gözde bekar'' olabilmek için kıyasıya mücadele edecek. 
     People dergisinin geleneksel ''En Gözde Bekar'' anketinde bu yıl Ben Affleck, Eminem, Josh Harnett, Enrique Iglesias gibi ünlüler yarışırken, geçen yılın ''gözde bekarı'' George Clooney'nin ismi, bu ankette geçmedi. 
     Derginin çeşitli kategorilere ayırdığı ankette, ''Beyazperdenin En Gözde Bekarı'' için adaylar, ''Pearl Harbour'' filmiyle tanınan Ben Affleck, ''Elim Belim Bağlı'' adlı filmi şu günlerde Türkiye'de de gösterilen Josh Hartnett, Taye Diggs ve Paul Walker. 
     ''Ekranların En Gözde Bekarları'' için en güçlü aday, ''Friends'' dizisinin sempatik yıldızı Matthew Perry. Bu kategoride Perry, Gary Dourdan, Peter Krause ve Tom Cavanagh ile yarışacak. 
     ''Hip Hop ve Rap'in En Gözde Bekarı'' dalında ise bir dönem Jennifer Lopez ile olan beraberliğiyle ismini duyuran Sean ''Puff Diddy'' Combs, Rap müziğin ''asi çocuğu'' Eminem, Nas ve Mos Def mücadele edecek. 
     ''Pop Müziğin En Gözde Bekarı'' kategorisinde ise Latin müziğin ''yeni prensi'' Enrique Iglesias, Britney Spears ile bir darılıp, bir barışan N'Sync grubu elemanlarından Justin Timberlake, Nick Carter ve John Resnick oylamaya katılıyor. 
     İki yıldır milyonların gözünde en popüler bekar olan George Clooney ise bu yıl aday bile değil. Geçen yıllarda listede boy gösteren Matt Damon ve Edward Burns de bu yılki ankete dahil edilmeyen ''sabık gözde bekarlardan''. 
     Anketin sonuçları, 14 Haziran'da ilan edilecek. 
     





</TEXT>
</DOC>
