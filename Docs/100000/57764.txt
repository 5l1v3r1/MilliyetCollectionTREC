<DOC>
<DOCNO> 57764 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/18/son/soneko06.html </URL>
<DATE> 2001/12/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Devlette savurganlık.. 8 trilyona mal olan bina 8 aydır boş duruyor 
</HEADLINE>
<TEXT>

     Tasarruf genelgeleriyle kamudaki israfı önlemeye çalışan devlet, ''acil ihtiyaç var'' denilerek ve trilyonlar harcanarak inşa edilen dev kamu binalarını daha sonra kaderine terkediyor. 
     Yıllardır yayımlanan tasarruf genelgelerinde devletteki bina savurganlığının önlenmesine dönük tedbirlere de yer veriliyor. Kamu kuruluşlarının hizmetlerini mevcut binalarda sürdürmesi, çok zorunlu olmadıkça yeni hizmet binası inşaatlarına başlanmaması ya da yeni bina kiralanmaması isteniyor. 
     Ancak bu konudaki talimatlara rağmen kamu kuruluşları, dev hizmet binaları inşa etmek için her yolu deniyor. Bu binaların lüks bir şekilde tefrişi için arayışlara giriliyor. İnşa edilen kamu binalarının bir bölümü de daha sonra aylarca, hatta yıllarca boş duruyor. 
     Devlet bütçesinin patron kuruluşu niteliğindeki Maliye Bakanlığı da, bu konuda benzer bir tavır sergiledi. 
     Maliye Bakanlığı, halen Ulus'ta eski Bakanlık binasında bulunan Gelirler Genel Müdürlüğü için merkez bina bahçesine 19 katlı dev bir hizmet binası inşa ettirdi. Yeni hizmet binasına Tasfiye İşleri Döner Sermaye Genel Müdürlüğü'nün TASİŞ taşınması da öngörüldü. 
     Emek İnşaat, yeni hizmet binasının inşası için o günkü rayiç fiyatlarla 8 trilyon lira harcadı. İnşaat şirketi, yeni hizmet binasını 30 Nisan'da Maliye Bakanlığı'na teslim etti. 
     Anadolu Ajansı muhabirinin edindiği bilgiye göre, önce Ulus'ta kalma taraftarı olan Gelirler Genel Müdürlüğü, yeni binaya taşınmak istemedi. Daha sonra Genel Müdürlük buraya gelmek için harekete geçti bu defa bina da paylaşım sorunu ortaya çıktı. Teftiş ve Hesap Uzmanları Kurulu gibi birimlerin de geçmek istediği yeni binada Gelirler Genel Müdürlüğü'ne ayrılan katlar, bu birim tarafından benimsenmedi. Bu sorunlar nedeniyle binanın iç tefrişi de tamamlanamadı. Sonuçta, Gelirler Genel Müdürlüğü ve TASİŞ için inşa edilen yeni hizmet binası 8 aydır boş duruyor. 
     Aynı şekilde 4 yıl önce Defterdarlık için Etlik Caddesi üzerinde yeni hizmet binası yapılması kararlaştırıldı. Bu binanın yapımını da Emek İnşaat üstlendi. O zamanki parayla 1 trilyon 650 milyar lira harcama yapılarak, Defterdarlık için modern bir hizmet binası inşa edildi. Bu bina da 3 Aralık 1999'da Maliye Bakanlığı'na teslim edildi. 
     Ancak, söz konusu binaya da kimse taşınmak istemedi. Ankara'nın tek taşıt vergi dairesi olan ve fiziki yetersizlik nedeniyle vatandaşların çile çektiği Yeğenbey Vergi Dairesi'nin buraya nakli gündeme geldi. Daha sonra Gelirler Genel Müdürlüğü, Bilgi İşlem Merkezi'ni buraya taşıma kararı aldı. Hatta, birkaç parça eşya da buraya götürüldü. 
     Ancak inşasının tamamlanmasından bu yana aradan 2 yıl geçmesine rağmen, trilyonluk bu bina da boş durmaya devam etti. 
     Kamudaki bina savurganlığı sadece bunlarla sınırlı kalmadı. Birçok kamu kuruluşunun gerek Ankara'da merkez, gerekse illerde taşra teşkilatlarına ait çok sayıda hizmet binası boş duruyor. Bu binaların bazıları yıkılmaya terkedilmiş bir görünüm arzediyor. 
     Maliye Bakanlığı, Hazine arazilerinin satışı çerçevesinde kamu kuruluşlarına tahsisli şehir merkezlerinde kalan bu binaların bir bölümünü satarak, kaynak yaratmaya çalışıyor. 
     






</TEXT>
</DOC>
