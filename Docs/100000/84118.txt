<DOC>
<DOCNO> 84118 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/15/son/sondun28.html </URL>
<DATE> 2002/05/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Belçikalı ünlü silah kaçakçısı İstanbul'da yakalandı 
</HEADLINE>
<TEXT>

     Belçikalı ünlü bir silah kaçakçısının geçen Cumartesi günü İstanbul'da yakalandığı bildirildi. 
     Uluslararası silah kaçakçılığının önemli isimlerinden biri olan Jacques Monsieur 50 adlı Belçikalı, başta İran olmak üzere, birçok ülkeye savaş malzemesi satmakla suçlanıyor. 
     İran'a sattığı silah ve savaş malzemesi nedeniyle ABD'nin peşine düştüğü Monsieur, Washington'ın girişimiyle, ikamet ettiği Fransa'da 1999 yılında gözaltına alınmış ve hakkında adli süreç başlatılmıştı. Bu dönemde ortadan kaybolan Monsieur'nün İran'da bulunduğu saptanırken, İran söz konusu kişiyi ''casus'' olarak tutukladığını ileri sürmüş ve Belçikalı diplomatlarla görüşmesine izin vermemişti. 
     ABD, Fransa ve Belçika, Jacques Monsieur aleyhinde uluslararası tutuklama emri çıkarmışlardı. 
     ''Mareşal'' takma isimli Monsieur'nün, geçen Cumartesi günü, İstanbul'da, ''bir polis kontrolü sırasında'' gözaltına alındığı, Brüksel Savcılığı tarafından da doğrulandı. 
     Savcılık, bu konunun basına yansımasından duyduğu rahatsızlığı dile getirdi. 
     Kaçakçının yakalanmasında, Amerikan istihbarat birimlerinin katkıları olduğu ileri sürüldü. 
     Belçika, Monsieur'nün iadesi için Türkiye'ye resmi talepte bulunulacağını bildirdi. 
     Fransız istihbarat servisi DST de, ''çok önemli dosyalar'' çerçevesinde, Monsieur'nün iadesini ve hakkındaki soruşturmanın yeniden başlamasını beklediğini belirtti. 
     
</TEXT>
</DOC>
