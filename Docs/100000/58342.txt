<DOC>
<DOCNO> 58342 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/21/son/sonspo22.html </URL>
<DATE> 2001/12/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Diyarbakırspor - Fenerbahçe maçından notlar... 
</HEADLINE>
<TEXT>

     Diyarbakırspor-Fenerbahçe arasında 14 yıl sonra oynanacak maçın biletleri bir gün önceden tükenirken, taraftarlar sabahın erken saatlerinden itibaren stadın önünde kuyruklar oluşturmaya başladı. 
     Önceki gün satışa çıkarılan 14 bin 600 bilet dün tükenirken, biletlerin karaborsada iki kat fiyatına satıldığı öğrenildi. Bu sabah basına kapalı ter idmanı yapacağı belirtilen Fenerbahçe ise idman yapmayarak otelde maç saatini bekledi. 
     Havanın soğukluğuna rağmen, bölge illerinden yoğun talebin olduğu Diyarbakırspor-Fenerbahçe maçı öncesi 15 bin kişilik stat tamamen dolarken, çok sayıda taraftarın da stat önünde beklediği görüldü. 
     Fenerbahçe'nin sakatlıkları süren Oktay, Ogün, Deniz, Rapaiç, Revivo ve Mert Meriç ile kart cezalıları Mustafa Doğan ve Lazetiç'ten yoksun oynacağı maçta, Diyarbakırspor'da ise kart cezalısı Murat Alaçayır dışında eksik bulunmuyor. 
     Diyarbakırspor, Antalyaspor maçında yakaladığı ve Malatyaspor maçıyla sürdürdüğü galibiyet serisini sürdürmek isterken, Fenerbahçe de şampiyonluk yolunda önemli bir deplasman olan Diyarbakırspor maçından üç puanla ayrılmak istiyor. 
     Özellikle sabah saatlerinden itibaren Diyarbakırsporlu taraftarların araçlarını süsleyerek, maçtan sonra tur atmaya hazırlandıkları dikkat çekti. 
     Fenerbahçe Kulübü Başkanı Aziz Yıldırım ve bazı yöneticiler, Batman'a yaptıkları ziyaret sonrası Diyarbakır'a gelerek maç saatini beklemeye başladılar. 
     






</TEXT>
</DOC>
