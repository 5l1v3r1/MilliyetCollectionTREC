<DOC>
<DOCNO> 95079 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/11/son/sondun05.html </URL>
<DATE> 2002/07/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Amerikan haber ajansları ''ABD, Irak için düğmeye bastı'' 
</HEADLINE>
<TEXT>

     Amerikalı yetkililerin Irak ile ilgili sert söylemlerini yoğunlaştırmaları ve iki büyük Amerikan haber ajansı ile Washington'daki düşünce kuruluşlarında Irak'ı işgal senaryolarına yer verilmesi, ABD'nin askeri operasyon için düğmeye bastığı değerlendirmelerine neden oldu. 
     Amerikan haber ajansları Associated Press AP ve United Press International UPI , aynı gün, Irak'ı işgal senaryolarına ilişkin geniş haberler yayınladı. 
     UPI, "ABD, Irak için ağır bir işgal planlıyor" başlığıyla verdiği haberde, "ABD Başkanı George W. Bush'un danışmanları, Merkez Kuvvetleri Komutanı General Tommy Franks önderliğinde, Irak'ı fethetme planlarını gözden geçiriyorlar" ifadesini kullandı. 
     "Kilit Amerikan yönetimi yetkililerine" dayandırılan haberde, 200 bin askerin kullanılacağı belirtilerek, İngiltere'nin de 25 bin asker katkıda bulunacağı savunuldu. General Franks'in, Mayıs ayında planın ana hatlarını Beyaz Saray ve Pentagon'a anlattığı kaydedildi. 
     UPI, Irak'a saldırı zamanı için üç ayrı tarih üzerinde düşünüldüğünü belirtirken, bunlardan ilkinin Kasım ayında yapılacak Kongre seçimleri öncesi olduğunu, ancak şu sıralarda bu tarihin muhtemel görünmediğini yazdı. Diğer seçeneğe göre, Irak'a saldırı, gelecek yılın Ocak veya Şubat aylarında gerçekleşecek. Haberde, Kuveyt'in, Irak'a operasyonda temel üs olacağı vurgulandı. UPI, Pentagon kaynaklarına dayanarak, Irak için kullanılacak belli askeri birliklerin, Afganistan'daki görevlerinden çekildiklerini de yazdı. 
     UPI, Amerikan Hava Kuvvetleri uçaklarının zaten Kuveyt, Umman, Katar ve Suudi Arabistan'da üslendiklerini ve bir saldırı durumunda "Irak'a karşı bir Amerikan operasyonuna katılması beklenen Türkiye'den de" daha fazla uçağın havalanacağı savunuldu. 
     Haberde, Pentagon'un, Irak'ta kayıplarının 2 bin civarında olacağını tahmin ettiği de kaydedildi. Plana göre, Irak, kuzey, güney ve batıdan akınlarla, kara ve deniz destekli güçlerce işgal edilecek. Arkasından, Saddam'ın kendi ordusu, gizli polisi ve güvenlik güçleriyle irtibatı kesilecek. Amerikan kuvvetleri Irak'ı bombalarken, halkın da Saddam'a karşı ayaklanması bekleniyor. 
     AP haberinde de ABD'nin, Irak'a 50 bin kişilik bir orduyla Kuveyt sınırından hızlı bir saldırı gerçekleştirme kapasitesine sahip olduğu belirtildi. Ani saldırının Saddam'ı hazırlıksız yakalayacağı ve böylece ABD'nin, Irak'a yakın ülkelerdeki üslere çok fazla ihtiyaç duymasına gerek kalmayacağı öne sürüldü. 
     New York Times gazetesi ise ABD'nin bir hafta gibi kısa bir sürede Kuveyt'e 50 bin asker yığarak Irak'a sürpriz bir saldırıda bulunabileceğini, bu tür bir harekatın, Suudi Arabistan veya Ürdün gibi ülkelerdeki üslerin kullanılmasına ihtiyaç bırakmayacağını yazdı. 
     
</TEXT>
</DOC>
