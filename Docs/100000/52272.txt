<DOC>
<DOCNO> 52272 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/14/son/soneko23.html </URL>
<DATE> 2001/11/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Bursalı işadamlarının yüzde 51'i 'Erken seçim' diyor..." 
</HEADLINE>
<TEXT>

     Bursa Ticaret ve Sanayi Odası'nca BTSO , yapılan ''Genel Ekonomik Kriz Anketi''ne katılan işadamlarının yüzde 51.6'sı, ekonominin olası bir erken seçimden olumlu etkileneceği yönünde görüş bildirdi. 
     BTSO'dan yapılan açıklamaya göre, anket için 79'u sanayi, 51'i ticaret ve 27'si hizmet sektöründe faaliyet gösteren 157 işadamına, ekonomik krize ilişkin 20 soru yöneltildi. 
     Ankete katılan işadamlarının, yüzde 82.2'si ekonomik krizin sorumlusu olarak ''siyasiler''i görürken, yüzde 94.3'ü hükümetin aldığı kararları, yüzde 80.3'ü de meclis çalışmalarını yetersiz buluyor. 
     Krizin, firma düzeyindeki etkileri ve ekonomik duruma yönelik sorulara ise işadamlarının yüzde 58.6'sı ''çok kötü ve kötü'', yüzde 65'i gelirlerinin azaldığı, yüzde 49.7'si yılı borçlu kapattığı, yüzde 
     52.2'si de cirosunun azaldığı yönünde görüş bildirdi. 
     Bursalı işadamlarının, yüzde 52.9'u finansman sorununu birikimlerini harcayarak karşıladığını belirtirken, yüzde 52.2'si istihdamda daralma yolunu seçtiğini ve işçi çıkardığını kaydetti. 
     
     'Çare seçim' 
     Ankete katılan sanayici ve işadamlarının yüzde 58'i 2002'den umutsuz olduğunu, yüzde 51'i mevcut şartların devamı halinde daha da küçülme yoluna gideceğini ve yüzde 36.9'u da en büyük sorun olarak güvensizlik ortamının görürken, yüzde 51.6'sı ekonominin olası bir erken seçimden olumlu etkileneceğini kaydetti. 
     İşadamları ve sanayicilerin yüzde 65'i, iç piyasanın canlanması için KDV indirimlerinin tek başına yeterli olmayacağını bildirdiler. 
     
     BTSO Başkanı Sönmez... 
     BTSO Yönetim Kurulu Başkanı Celal Sönmez, anket sonuçlarını yorumlarken, hükümetin aldığı kararların yetersiz olduğunu dile getirdi. 
     Sönmez, ülke tarihinin en ağır ekonomik krizinin yaşandığına işaret ederek, ankete katılan sanayici ve işadamlarının krizin sorumlusu olarak siyasileri gösterdiğine dikkati çekti. 
     ''Reel sektörün zor durumda olduğunu defalarca ifade ettik'' diyen Sönmez, olumsuz koşulların devamı halinde 2002 yılı için büyüme bir yana, küçülmenin beklendiğini, bunun da piyasalarda durgunluk ve yeni krizler anlamına geldiğini vurguladı. 
     






</TEXT>
</DOC>
