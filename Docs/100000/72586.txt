<DOC>
<DOCNO> 72586 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/14/son/sonspo19.html </URL>
<DATE> 2002/03/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Yunan basını "Dayak cenetten değil, Roma'dan çıktı" 
</HEADLINE>
<TEXT>

     Şampiyonlar Ligi B Grubu'nda dün akşam oynanan AS Roma-Galatasaray maçında çıkan olaylar, Yunan medyası tarafından, ''Roma ile Galatasaray, iddialı bir maçı, puanları ve yumrukları paylaştılar'' şeklinde değerlendirildi. 
     Yunan Özel Flash Radyosu, Roma Olimpiyat Stadı'nın adeta bir ''ringe'' dönüştüğünü kaydettiği haberinde, karşılaşmanın bitiminde Roma'nın Brezilyalı oyuncusu Lima'nın Türk futbolcuların hakaretine uğradığını ve iki takım arasında zaten gergin olan ortamın, bir anda karıştığını duyurdu. 
     Yunan Supersport internet portalı, Türkiye'de de bir süre futbol oynayan Romalı oyuncu Lima'nın, karşılaşmadan sonra Türk kafilesinin önünden geçerken Fransızca bir takım ''sözler'' duyduğunu ve ortamın bir anda İtalyan polisi ve yumruklaşan futbolculardan oluşan bir ''yumağa'' dönüştüğünü kaydetti. 
     Ethnosport internet sitesi ise küfür ve dayakla dolu Roma stadının ''kaynayan bir kazanı'' andırdığını kaydettiği yorumunda, başından beri gergin olan ortamın alevlenmesi için bir kıvılcımın yettiğini belirtti. 
     
     "Olimpiyat arenası" 
     Bu arada Yunan gazeteleri, Galatasaray-Roma maçına ve yaşanan olaylara Şampiyonlar Ligi'ne ilişkin haberlerinde bir kaç satırla değindiler. 
     Ethnos gazetesi, Lima'nın, Olimpiyat Stadı'ndaki olayların başrolünü oynadığını belirterek, ''Dayak cennetten değil, Roma'dan çıktı' ifadesini kullandı. 
     Roma'da maçtan sonra ciddi olaylar yaşandığını yazan Elefteros Tipos gazetesi de Olimpiyat Stadı'nı arenaya benzetti. Elefterotipiya gazetesi ise Roma'da Şampiyonlar Ligi'nde bugüne kadar benzeri görülmemiş olaylar yaşandığını yazdı. Maçın ardından İtalyan polisi, Romalı ve Galatasaraylı oyuncuların birbirlerine girdiklerini kaydeden gazete, olayların ikinci perdesinde ise polis ile Galatasaraylı oyuncuların kavga ettiklerini belirtti. 
     Apoyevmatini gazetesi, Roma'da ciddi olaylar yaşandığını belirtirken, 1-1 berabere biten maçın ardından B grubunda işlerin karıştığı yorumunu yaptı. Gazete, ''Türkler Avrupa'nın yarısını tehdit ediyor. Roma, Barcelona ve Liverpol Galatasaray'ı durduramadılar'' dedi. 
     






</TEXT>
</DOC>
