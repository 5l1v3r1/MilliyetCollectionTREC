<DOC>
<DOCNO> 55700 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/05/son/sonspo16.html </URL>
<DATE> 2001/12/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Maccabi oyuncusu Hüseyin "Efes'e karşı oynamak zor olacak" 
</HEADLINE>
<TEXT>

     Basketbolda Erkekler Avrupa Ligi'nde yarın Efes Pilsen'le karşılaşacak İsrail'in Maccabi Elite Tel Aviv takımının Türk oyuncusu Hüseyin Beşok, maç öncesinde karışık duygular içinde... 
     Kaptanlığını yaptığı eski takımına karşı yarınki maçta ilk kez oynayacak olan Hüseyin, kendisi için zor bir maç olacağını belirterek, ''8 sene oynadığım, kaptanlığını yaptığım Efes Pilsen'e karşı oynamak kolay değil'' dedi. 
     Hüseyin Beşok, İsrail ekibinin galibiyeti için elinden geleni yapacağını ifade ederek, ''Maccabi, İstanbul'da uzun zamandır Efes Pilsen'i yenemiyor. Bana Seni İstanbul'da galip gelmek için aldık 
     diyorlar. Maccabi'nin tek hedefi galibiyet. Efes Pilsen ise maçı Abdi İpekçi'ye aldığına göre bu maça büyük önem veriyor'' diye konuştu. Abdi İpekçi Spor Salonu'nda ilk kez başka bir formayla mücadele edeceğini vurgulayan Hüseyin, seyircinin tepkisini de merak ettiğini söyledi. 
     
     'Efes'e krgın değilim' 
     Maccabi Elite Tel Aviv'e transferinde bazı sorunlar yaşandığını hatırlatan Hüseyin, ''Efes Pilsen'e kesinlikle kırgın değilim'' dedi. 
     Hüseyin, Efes Pilsen ile hiçbir zaman probleminin olmadığını kaydederek, ''Eski takım arkadaşlarımla ve Engin ağabey ile görüşüyoruz. O zaman ekonomik sorunlar vardı, gitmek gerekiyordu. 
     Önüme bakmam lazımdı ve İsrail'e gittim'' şeklinde konuştu. 
     
     'Milli TAkım'da açığımı kapatmak istiyordum' 
     A Milli Basketbol Takımı'nın 33. Avrupa Basketbol Şampiyonası eleme grubu maçlarında istediği kadar oynayamadığını anlatan Hüseyin, şunları söyledi 
     ''Maccabi'de fazla oynama şansı bulamıyorum. Bu yüzden milli takımda daha fazla oynayıp, açığımı kapatmayı düşünüyordum. Milli takımda oynadım ama benim için yeterli değildi. Kendimi formda tutmak için milli takımda daha fazla süre oyunda kalmak istedim. Belki fazla oynayamamamın bir üzüntüsü oldu. Ancak Maccabi'de ve milli takımda daha fazla oynamak için çalışacağım ve bunu başaracağıma inanıyorum.'' 
     
     Özerhun "Hüseyin için duygusal bir maç..." 
     Efes Pilsen Genel Menajeri Engin Özerhun ise Hüseyin'in gidişinin biraz problemli olduğunu, ancak o konuların geride kaldığını söyledi. 
     Hüseyin'in şimdi profesyonel yaşamını Maccabi'de sürdürdüğünü ifade eden Özerhun, ''İlk kez eski takımına karşı oynayacak olması, bu maçın Hüseyin için duygusal boyutu. Onun açısından büyük önem taşıyor. 
     Hüseyin bizim takımımıza uzun süre hizmet etmiş, çok sevdiğimiz bir oyuncu. Yarın Maccabi için oynayacak. Bu profesyonel bir oyuncu için normal bir durum'' dedi. 
     Engin Özerhun, Maccabi'nin bir arada uzun süredir oynayan oyunculardan kurulu, güçlü bir rakip olduğunu vurgulayarak, şöyle konuştu 
     ''Milli takım arası nedeniyle Darüşşafaka maçına iyi konsantre olamadık ve yenildik. Ancak o maçtan gereken dersi aldık. Yarınki maç çok farklı olur. Abdi İpekçi bize yabancı değil. Burada organizasyon daha iyi oluyor. Hem İstanbul'daki galibiyet serimizi hem de Maccabi'ye karşı son yıllardaki üstünlüğümüzü sürdürmek istiyoruz. 
     Kazanmak zorundayız.'' 
     






</TEXT>
</DOC>
