<DOC>
<DOCNO> 81090 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/29/son/sonspo09.html </URL>
<DATE> 2002/04/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Gözler Fenerbahçe ile Efes Pilsen'in çeyrek final kapışmasında 
</HEADLINE>
<TEXT>

     Erkekler Birinci Basketbol Ligi play-off 1. turunda Galatasaray'a 3-2 üstünlük sağlayan ve tur atlayan Fenerbahçe'de gözler, çeyrek finalde Efes Pilsen ile yapılacak maçlara çevrildi. 
     Fenerbahçe Antrenörü Murat Özgül, Efes Pilsen karşısında da en iyi mücadeleyi ortaya koyup, tur atlamaya çalışacaklarını söyledi. 
     Özgül, Galatasaray ile yaptıkları maçların kendileri için çok zor geçtiğini belirterek, ''Ancak bu seriyi tur atlayarak bitirdik. Ezeli rakibimiz karşısında tur atlamak bizim için anlamlı oldu. Şimdi bütün dikkatimizi Efes Pilsen maçlarına çevirdik. Galatasaray maçında olduğu gibi Efes Pilsen karşısında da mücadeleci yönümüzü ortaya koyacağız. Rakibimiz karşısında dış etkenlerin etkisi altında kalmadan oynamalıyız'' dedi. 
     Galatasaray karşısında eksik bir kadroyla oynadıklarını vurgulayan Özgül, şöyle konuştu 
     ''Basketbol takım oyunudur. Elbette eksiklerin olması bizi etkiledi. Ancak sezon içinde bütün oyuncularımızı her zaman oynayacak şekilde hazırlamıştık. Sezon içinde oynadığımız Kuzey Avrupa Ligi'nde bütün oyunculara fazla süre verdik. Bunun karşılığını da Galatasaray karşısında başarılı olarak almış olduk. Sezon başından beri yaptığımız yatırımların karşılığını aldık.'' Antrenör Özgül, Whisby'nin sakatlığı nedeniyle Galatasaray serisinde oynayamadığını hatırlatarak, ''Whisby dünkü maçta oynayacak durumdaydı. Antrenmansız olduğu için kendisini riske etmedim. Ayrıca sakatlığı tam olarak geçmedi, tedavisi sürüyor. Weaks'ın de sakatlığı var. O da tedavi oluyor'' dedi. 
     
     ''BASKETBOL, FUTBOLUN GÖLGESİNDE KALDI'' 
     Özgül, Galatasaray ile yaptıkları ilk iki maçta çıkan olaylara da değinerek, sözlerini şöyle tamamladı 
     ''Keşke ilk 2 maçtaki olaylar yaşanmasaydı ve salon da dün dolu olsaydı. Ancak dün basketbol futbolun gölgesinde kaldı. Olayların çıkması da salonun boş olması da basketbol adına kötü bir durum. Tek isteğimiz salonların dolması, ama olayların yaşanmamasıdır.'' 
     





</TEXT>
</DOC>
