<DOC>
<DOCNO> 93026 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/30/son/sontur06.html </URL>
<DATE> 2002/06/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Sıcak havalara karşı alınacak önlemler... 
</HEADLINE>
<TEXT>

     Karadeniz Teknik Üniversitesi KTÜ Tıp Fakültesi Dahili Tıp Bilimleri Anabilim Dalı Başkanı Prof. Dr. Münir Telatar, sıcak havalara karşı vücudun dengesini sağlamak için bol miktarda tuzlu ayran içilmesi gerektiğini belirtti. 
     Prof. Dr. Telatar, özellikle Karadeniz Bölgesi'nde, nem oranın çok yüksek olduğunu anımsattı. 
     Nem ve sıcaklığın vücuda verdiği etkinin arttığını, bunun sonucunda vücudun terleyip su kaybettiğini belirten Prof. Dr. Telatar, ''Böylelikle vücudun tuz, potasyum ve sodyum oranları düşüyor. Öncelikle bunları yerine koymak gerekir. Vücudun dengesini sağlamak için, bol miktarda tuzlu ayran içilmeli'' diye konuştu. 
     Denize giremeyen insanların günde 1-2 defa soğuk duş alması gerektiğini vurgulayan Prof. Dr. Telatar, soğuk suyla duş almanın, vücuttaki harareti düşüreceğine dikkati çekti. 
     Prof. Dr. Telatar, meşrubat gibi içeceklerin vücudun ihtiyaçlarını tam olarak karşılayamadığını ifade ederek, şöyle konuştu 
     ''Sıcaklarda soda, maden suyu ve su tüketilmelidir. Günde ortalama en az 3 litre su içilmeli. Kişi, kaybettiği su oranına göre kendini ayarlamalı. Özellikle deniz kenarında güneş altında alkol tüketilmemelidir. Alkol, vücudun enerji kaynağı olan şekeri azaltıyor, terlemeyi önlüyor'' 
     





</TEXT>
</DOC>
