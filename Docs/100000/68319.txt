<DOC>
<DOCNO> 68319 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/18/son/sonspo19.html </URL>
<DATE> 2002/02/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Samsunspor'da teknik heyet istifa etti 
</HEADLINE>
<TEXT>

     Samsunspor Teknik Direktörü Yücel Uyar, görevinden istifa etti. 
     Yücel Uyar, yardımcıları Adnan Öztekin ve Hakkı Bayrak ile birlikte Nuri Asan Tesisleri'nde düzenlediği basın toplantısında, tüm sorunlara karşın Samsunspor'a en iyi biçimde hizmet vermeye çalıştıklarını belirterek, üst üste gelen yenilgilerin ve ekonomik sorunların çözülememesinin, istifa kararı almalarında etkili olduğunu söyledi. 
     ''Bize, bu görevi bırak diyen yok. Ama takım kan kaybetmeye başladı'' diyen Uyar, şunları kaydetti 
     ''Sorunların devre arasında biteceğini düşenerek kendimize ikinci yarı için UEFA Kupası'na katılma hedefi koymuştuk. Ancak, sorunlar, çözülmesi bir yana giderek artmaya başladı. Bu nedenle istifamızın hareket getireceğini düşenerek tadında bırakmayı uygun gördük. Eksik olan birşeyler var ve bunun bizden kaynaklanmadığını biliyorum. 
     Futbolculara verilen sözler vardı. Bunlar yerine getirilemedi. Pes etmek karakterimde yok. Ama artık daha fazla devam etmenin Samsunspor'a yarar getireceğine inanmadığım için bu kararı aldım.'' Uyar, Samsunspor'un bulunduğu yerin çok önemsenmemesi gerektiği ve fikstür avantajı bulunduğunu da ifade ederek, ''Daha geride 33 puan var. Yeni bir kan değişikliği ve yeni bir havayla Samsunspor bu zor günleri kolaylıkla atlatır'' diye konuştu. 
     Öte yandan Samsunspor, Uyar'ın istifasının ardından yeni bir teknik direktör arayışına girerken, hafta sonunda yapılacak Diyarbakırspor maçına takımı kimin hazırlayacağı, yönetim kurulunun yapacağı toplantı sonrası belirlenecek. 
     






</TEXT>
</DOC>
