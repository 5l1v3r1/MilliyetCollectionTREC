<DOC>
<DOCNO> 69025 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/22/son/sontur03.html </URL>
<DATE> 2002/02/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Strese karşı süt ve yoğurt... 
</HEADLINE>
<TEXT>

     Hacettepe Üniversitesi Beslenme ve Diyetetik Bölüm Başkanı Prof. Dr. Türkan Merdol, stres altında, vücudun mineral ve vitamin ihtiyacının yüzde 35 artığını belirterek, bu durumla başa çıkabilmek için süt, yoğurt, sebze ve meyve tüketimine ağırlık verilmesi gerektiğini kaydetti. 
     Prof. Dr. Merdol, stres hormonlarının, metabolik olaylar zincirini olumsuz etkilediğini, özellikle protein ve karbonhidrat metabolizmasında rolü olan vitamin ile minerallere ihtiyacın artığını belirtti. Prof. Dr. Merdol, ''Stres altında, vücudun mineral ve vitamin ihtiyacı yüzde 35 artar. Bu nedenle protein, vitamin ve mineral açısından zengin bir diyetle beslenin'' dedi. 
     Süt, yoğurt, sebze ve meyve tüketimine ağırlık verilmesini öneren Prof. Dr. Merdol, alınan besinlerin öğünlere dağılımının da önem taşıdığını vurguladı. Prof. Dr. Merdol, özellikle sabah kahvaltısının ihmal edilmemesi gerektiğini ifade ederek, ''Sabahları süt, peynir ile domates, portakal ya da benzeri sebze ve meyveler tüketilmeli'' diye konuştu. 
     
     "Tatlı yemeyin.." 
     Stres altında bedenin, boşalan kaynakları doldurmak için iştah artırma yoluna gidebildiğini anlatan Prof. Dr. Merdol, bu durumda özellikle tatlılara karşı istek duyulduğunu söyledi. 
     Prof. Dr. Merdol, tatlı besinlerin, vücut ihtiyacını karşılamaktan öte kilo alımına yol açan bir kısırdöngü yarattığına işaret ederek, süreci şöyle özetledi 
     ''Artan iştah tatlı ile karşılandığında kan şekeri yükselir, yükselen kan şekerini düşürmek için insülin hormonu fazla salgılanır, fazla salgılanan insülin, kan şekerinin düşmesine neden olur, bu durum da yeniden tatlı isteğini artırır.'' Prof. Dr. Merdol, stres altındaki kişileri, tatlı besinlerden uzak durmaları ve düzenli beslenmeye özen göstermeleri yönünde uyardı. 
     






</TEXT>
</DOC>
