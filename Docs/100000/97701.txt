<DOC>
<DOCNO> 97701 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/24/son/sondun24.html </URL>
<DATE> 2002/07/24/ </DATE>
<TIME>  </TIME>
<AUTHOR>  </AUTHOR>
<HEADLINE>
''Dava Denktaş davası değil, milletin, Türkiye'nin davasıdır'' 
</HEADLINE>
<TEXT>

     KKTC Cumhurbaşkanı Rauf Denktaş, eşit statülerini kabul ettirmek için uğraştıklarıını belirterek, siyasi parti ve kuruluşlardan kendisine destek vermelerini istedi. Denktaş, ''Dava Denktaş'ın değil, milletin, Türkiye'nin davasıdır'' dedi. 
     Denktaş, bir heyeti kabulü sırasında, ''özellikle uluslararası örgütlerle ve Rumlarla teması olanları, Türk tezlerini dile getirmeye ve Rumların kabul edilemeyecek talepleri konusunda halka açıklama yapmaya'' çağırdı. 
     ''Sene sonuna kadar Kıbrıs meselesi halledilmezse Avrupa Birliği trenini kaçıracağız'' yaklaşımında olanları eleştiren Denktaş, şunları söyledi 
     ''Sanki bizi eşit şartlarda kabul etmiş bir tren varmış da o treni kaçıracağız diye bir endişe var. Biz bu trene Kıbrıs Türk halkı olarak sahip çıkmak istiyoruz. Yani giden trenin Kıbrıs treni olmasını istiyoruz. Klerides'le görüşmeleri bu nedenle başlattık. Çünkü giden tren Kıbrıs treni ve Kıbrıs değil, Rum trenidir. Siyasi maksatla yola çıkmıştır. Siyasi maksat da Türkiye'nin buradaki haklarını ortadan kaldırmaktır, derhal kaldırmasa bile, Avrupa Birliği üyeliği yoluyla zaman içerisinde eritmek ve yok etmektir ve bize verilmiş olan veya kurtardığımız haklarımızı yozlaştırmaktır.'' "RUMLARIN İSTEDİĞİ UZLAŞMA DEĞİL, TESLİMİYET" Rumların, Kıbrıs Türkünün egemenliğini ve devletini kabul etmediğini ifade eden Denktaş, Rum yönetiminin yaklaşımını şöyle özetledi 
     ''Kıbrıs cumhuriyeti vardır, egemen cumhuriyet odur. Bu egemen cumhuriyetin anayasasını değiştiririz, size bölgenizde idari haklar veririz. Ama o bölgenin içerisine resmi sahiplerin girmesi haktır, bunu kabul edeceksiniz. Ayrıca üçte bir toprağınızı da tekrar Rum idaresine iade edeceksiniz. Türkiye'nin garantörlüğü devam etsin, ama Birleşmiş Milletler askerleri Türkiye'ninkine denk hatta onun üzerinde garantörlük hakkına sahip olacaktır.'' Bu şartlarda anlaşma yapmanın uzlaşma değil, teslimiyet olacağını vurgulayan Denktaş, ''Bu şartlarda gözü kapalı evet diyen yüzde 1 topluluğumuz var. Ama yüzde 90-99 insanımız 'Haklarımızı koruyarak gidelim' diyor. Haklarımızın korunabilmesi için de devletin ve egemenliğin korunması şart'' dedi. 
     "AB'YE DEVLETLER ÜYE OLUR" ''Anlaşma, uzlaşma'' isteyen kesimlerin Rumların taleplerini dile getirmediğine işaret ederek, dünyanın da bundan ''Denktaş'ın korumaya çalıştığı şeyleri halkı istemiyor'' mesajını aldığını belirten KKTC Cumhurbaşkanı, isim vermeden ilgili kesimlere şu çağrıyı yaptı 
     ''Avrupa Birliği'ne devletler üye olur. Rumu senin de devletin olarak kabul ediyorlar. Sen bunu kabul ediyor musun, evvela onu söyle. Kabul etmediğini söyle. Etmeyeceğini de söyle ki, Avrupa Birliği'ni 'Kıbrıs Türkleri'nin çoğu ister ve Denktaş bırakmaz, Türkiye bırakmaz' diye aldatmasınlar. 'Devlet olarak, hükümet olarak Avrupa Birliği Kıbrıs Rumunu alıyor ve seni de onun içinde, onun tebası, vatandaşı olarak alıyor. Razı mısınız' diye soruyorum, 'Hayır razı değiliz' diyorlar. Bunu dışa söyleyin. Çünkü aksi takdirde senin Avrupa Birliği indinde statün yok. Kabul ettiği devletin içinde azınlıktan başka bir statün yok. Biz eşit statümüzü kabul ettirmek için uğraşıyoruz. Statüde direndiğini dünyaya da söyle, herkese söyle...'' 
     





</TEXT>
</DOC>
