<DOC>
<DOCNO> 74539 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/25/son/sonspo16.html </URL>
<DATE> 2002/03/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Ünlü "Şike konusunda yargı sürecini beklemek lazım" 
</HEADLINE>
<TEXT>

     Spordan Sorumlu Devlet Bakanı Fikret Ünlü, futboldaki şike iddiaları ile ilgili olarak yargı sürecini beklemenin uygun olacağını söyledi. 
     Ünlü, İzmir Valisi Alaaddin Yüksel, Büyükşehir Belediyesi Başkanı Ahmet Piriştina, Emniyet Müdürü Halil Tataş, FISU yetkilileri ve İzmir'deki kulüp başkanları ile Kültürpark Tenis Kulübü'nde yemek yedi. 
     Yemek sonrasında gazetecilerin çeşitli konulardaki sorularını cevaplandıran Bakan Ünlü, şike lekesini Türk futbolundan temizlemeye kesin kararlı olduklarını belirtti. Şike söylentileri arasında ismi geçen 2 teknik direktörün halen Birinci Süper Lig'de görev yapıyor olmasına ilişkin soruya karşılık Ünlü, şunları söyledi 
     ''Onlar da yapmadıklarını söylüyorlar. Yaptınız demek için elde kanıt olması gerekir. Yargı sürecini bekliyoruz. Sonuçta bu iddiaları biz ortaya çıkarsak yine savcılığa suç duyurusunda bulunacaktık. 
     Mahkeme sonuçlanınca idari soruşturma gündeme gelir. Şike lekesini temizlemek için elden ne geliyorsa yapacağız, elimizden de gelmeyen hiçbir şey olamaz.'' Formula 1 Yarışları'nın Selçuk'ta yapılmasına ilişkin çalışmaları da desteklediğini belirten Fikret Ünlü, ''Kültürel yapısı, tarihi, turistik konumu ile Selçuk en gözde mekanlardan birisi. Formula 1 Selçuk'a yakışır. Büyükşehir Belediye Başkanının da maddi manevi desteği ile bu işin altından kalkılabilir. Ancak sponsor bulmak şart. 
     Getirisinin yatırımın kat kat üstünde olacağı düşünülürse sponsor kolay bulunur'' diye konuştu. 
     Selçuk Belediye Başkanı Vefa Ülgür de, Ünlü'ye konuyla ilgili bir dosya sundu. 
     Ünlü, Pınarbaşı'ndaki yarış pistinin Karayolları tarafından geri alınmasına ilişkin olarak da problemin kısa sürede çözüleceğine inandığını söyledi. Kamuya yararlı bir faaliyeti kimsenin baltalamak istemeyeceğini ifade eden Bakan Ünlü, konunun sonuçlandırılması için çalışmaların sürdüğünü belirtti. 
     






</TEXT>
</DOC>
