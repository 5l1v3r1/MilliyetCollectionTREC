<DOC>
<DOCNO> 89672 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/13/son/sonspo20.html </URL>
<DATE> 2002/06/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Ünlü "Japonya biletimizi zaten almıştık" 
</HEADLINE>
<TEXT>

     17. Dünya Kupası finallerinde 2. tura yükselen A Milli Takım'da büyük bir 
     sevinç yaşanırken, Devlet Bakanı Fikret Ünlü, ilk 2 maçta alınan olumsuz sonuçlara karşın hiçbir zaman umutlarını yitirmediklerini söyledi. 
     Fikret Ünlü, A Milli Takım'ın Türk halkını çok sevindirdiğini belirterek, şunları söyledi 
     ''Halkımızı çok sevindirdiler. Hiç umudumuzu yitirmemiştik. Zaten Japonya biletimizi almıştık. Bu olağanüstü bir başarı. Ayrıca, gönlümden Brezilya ile bir kez daha karşılaşmak geçiyor. Onlarla bir hesabımız var.'' Bu arada maçın hemen bitiminde Başbakan Bülent Ecevit de Devlet Bakanı Fikret Ünlü'yü telefonla arayarak başarısından dolayı milli takımı kutladı ve 2. turda da başarılar diledi. 
     
     ERZİK ''BU SONUCU HAK ETTİK'' 
     UEFA Asbaşkanı ve FIFA İcra Komitesi Başkanı Şenes Erzik de yaptığı açıklamada, Türkiye'nin bu sonucu hak ettiğini söyledi. 
     Erzik, çok büyük mutluluk duyduğunu belirterek, ''İlk tohumları attığımızdan bu yana Türk futbolu büyük bir aşama kaydetti. Türkiye, Avrupa'nın en güçlü gruplarından birinden çıkarak Dünya Kupası finallerine geldi. Türkiye'nin güçlü bir takım olduğu dünya kantarında da kanıtlandı'' dedi. 
     





</TEXT>
</DOC>
