<DOC>
<DOCNO> 94431 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/08/son/soneko19.html </URL>
<DATE> 2002/07/08/ </DATE>
<TIME>  </TIME>
<AUTHOR>  </AUTHOR>
<HEADLINE>
TİSK Başkanı "Seçim kanunu değişmezse hatalar tekrarlanır" 
</HEADLINE>
<TEXT>

     Türkiye İşveren Sendikaları Konfederasyonu TİSK Başkanı Refik Baydur, Devlet Bakanı ve Başbakan Yardımcısı Devlet Bahçeli'nin erken seçim çağrısına ilişkin olarak, ''Siyasi partiler ve seçim kanunu değişmeden yapılacak bir seçimde, mevcut Türkiye tablosu ve geçmişteki hatalar tekrarlanır'' dedi. 
     Baydur, seçim tartışmalarının ekonomi üzerinde olumsuz etkiler yarattığını, özellikle döviz ve faizde yüksek oranlı dalgalanmalara neden olduğunu belirterek, bu konudaki kararın geniş tabanlı bir uzlaşmayla alınması gerektiğini savundu. 
     Ekonomik kriz sürecinde, 2000 yılından bu yana bir milyonu aşkın kişinin işsiz kaldığını, 300 bin dolayında işyerinin kapandığını kaydeden Baydur, ülkedeki tüm sorunların kaynağının ''siyasi istikrarsızlık'' olduğunu ama önceliğin halkın üzerindeki ağır ekonomik sorunların hafifletilmesine verilmesini istedi. 
     Baydur, hükümetin Ekonomik ve Sosyal Konseyi toplayarak uzun vadeli bir plan yapması ve bu plan çerçevesinde uzlaşma aramasının daha doğru olacağını dile getirerek, İrlanda ve Hollanda gibi ülkelerin geçmişte bunu yaptığını, Türkiye'nin de aynı şeyi yapabileceğini vurguladı. 
     ''Şu anda hükümet eden 3 parti de, ekonomik ve siyasi durumu düzeltmeden seçime giderlerse, kaybetmeyi göze alırlar'' diyen Baydur, Türkiye'de siyasetin ''Vefasız bir evlat'' olduğunu, yapılacak seçime olan katılımınsa bir önceki seçimden daha az olacağını ifade etti. 
     Baydur, seçim tarihinin belirlenmesinde aceleci davranılmaması gerektiğini belirterek, şunları söyledi 
     ''Siyasi partiler ve seçim kanunu değişmeden yapılacak bir seçimde, mevcut Türkiye tablosu ve geçmişteki hatalar tekrarlanır. 
     Bizim önerimiz şu sayın Başbakan'dan başlayarak Bakanlar Kurulu ve milletvekilleri arasında uzlaşma sağlanmalı. Yatırım, üretim ve istihdama dönük, halkı rahatlatacak politikalar temelinde yeni bir uzlaşma zemini yaratılmalı. O zaman, yapılacak seçim daha sağlıklı olur.'' 
     





</TEXT>
</DOC>
