<DOC>
<DOCNO> 86406 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/27/son/sonspo21.html </URL>
<DATE> 2002/05/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Dürüst'ten Anelka, Nuno Gomes ve Alpay transferlerine yalanlama... 
</HEADLINE>
<TEXT>

     Galatasaray Kulübü 2. Başkanı Ali Dürüst, sarı-kırmızılı kulübün Fransız futbolcu Anelka ile ilgilendiği şeklindeki haberleri yalanladı. 
     Dürüst, Anelka ile ilgilenmelerinin söz konusu olmadığını belirterek, ''Zaten futbolcu Manchester United ile anlaşmış durumda, biz neden transfer teklifinde bulunalım'' dedi. 
     Yurtdışından yapılan transfer girişimlerinde sadece Janker ismini açıkladıklarını kaydeden Dürüst, bu oyuncu ve kulübüyle de henüz bir anlaşma sağlamadıklarını, görüşmelerin sürdüğünü söyledi. 
     Ali Dürüst, ayrıca Portekizli oyuncu Nuno Gomes'in fiyatının da çok pahalı olduğunu vurgularken, dış transferde ilgilendikleri diğer isimleri gizli tuttuklarını belirtti. 
     
     İNTERNETTE TRANSFER ŞOKU 
     Galatasaray'ın resmi internet sitesi olan ''www.galatasaray.org''da yer alan bir haber, sarı-kırmızılı kulüpte adeta şok etkisi yarattı. 
     Galatasaray'ın resmi internet sitesine giren taraftarlar, ''Bomba transfer bitti, resmi açıklama yapılacak'' yazılarıyla karşılaştılar. Bunun üzerine Ali Dürüst'ün telefonları adeta kilitlenirken, yapılan kısa bir araştırma sonrasında bu yazıların yanlışlıkla siteye konulduğu anlaşıldı. 
     Dürüst, siteyi hazırlayan firmanın Galatasaray'ın yeni çıkardığı derginin tanıtımını yapmak için bu yazıya yer verdiğini belirterek, ''Ancak olay yanlış anlaşıldı. Ben de internet sitesini yapanları arayarak kendilerini bir daha böyle şeyler yapılmaması konusunda uyardım'' diye konuştu. 
     Ali Dürüst, ayrıca medyada yer alan ''Galatasaray, Alpay'ı transfer ediyor'' haberlerinin de doğru olmadığını sözlerine ekledi. 
     





</TEXT>
</DOC>
