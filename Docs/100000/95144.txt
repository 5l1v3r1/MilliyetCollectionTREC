<DOC>
<DOCNO> 95144 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/11/son/sonspo14.html </URL>
<DATE> 2002/07/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Lorant "Transferleri kamptan sonra belirleyeceğim" 
</HEADLINE>
<TEXT>

     Fenerbahçe Teknik Direktörü Werner Lorant, ''Kamp sonrası çıkacak takıma göre transferi belirleyeceğim'' dedi. 
     Lorant, kamp yaptıkları otelde düzenlediği basın toplantısında, bölgenin coğrafi konumunun kamp için çok olumlu olduğunu belirterek, ''Özellikle antrenman yapmaya elverişli. Bu oyuncuların üzerinde de çok etkili oldu. Çok iyi motive oluyorlar'' diye konuştu. 
     Lorant, cumartesi gününe kadar sabah ve akşam olmak üzere ciddi antrenmanlar yapacaklarını, pazar günü de Almanya'nın Traustein takımıyla ilk hazırlık maçlarını yapacaklarını kaydetti. 
     Şu anda takımı hazırlamakla meşgul olduğunu ve transferi düşünmediğini belirten Alman teknik adam, kamp bittikten sonra ortaya çıkacak takıma göre transfer yapıp yapmayacağına karar vereceğini söyledi. 
     ''Yeni bir takım satın almak yerine, mevcut takımın birlikte büyümesini ve gelişmesini tercih ederim'' diyen Lorant, ''Bu hazırlık maçlarından sonra ne kadar iyi bir kadroya sahip olduğumuzu göreceksiniz'' dedi. 
     Sabah antrenmanında sağ ayak bileğinden sakatlanan Oktay'ın durumuna da değerlendiren Lorant, '' Sadece küçük bir kaza. Önemli bir sakatlık olduğunu sanmıyorum. Eğer ben her küçücük kazadan sonra sakatlananın yerine yeni bir futbolcu almayı planlarsam, idealimdeki takımı zaten kuramam'' diye konuştu. 
     Antrenmanlarda oyuncuların çok sert oynadığının hatırlatılması üzerine Lorant, ''Nasıl antrenman yaparsan öyle de oynarsın'' dedi. 
     Alman teknik adam şöyle konuştu 
     ''Takımın çalışmalarından son derece memnunum. Kadromuz çok iyi. Çok sayıda genç oyunucumuz var. 5 ofansif oyuncuyla oynayacağıma inanıyorum. Ama bu 5 tane forvet olacak anlamına gelmez. Bu oyuncular, aynı zamanda savunmaya da yardım edecek.'' Fenerbahçe'nin yeni sezonda oynayacağı oyun taktiği ile ilgili bir soruya ise Lorant, ''3-5-2 diyebilirsiniz. Ama ben 1 sisteme bağlı kalmak istemiyorum. Değişik sistemleri de uygulayacağım'' diye konuştu. 
     Aynı bölgede kamp yapan Galatasaray ile bir hazırlık maçı yapmayı düşünüp düşünmediğini soran bir gazeteciye Lorant, ''Galatasaray 200 kilometre uzakta. Oraya gidemeyiz. Onların da bize geleceğini sanmıyorum. Ayrıca kamp programımızda yeterince ciddi takımlar var. Bu programı sonuna kadar uygulayacağım'' yanıtını verdi. 
     





</TEXT>
</DOC>
