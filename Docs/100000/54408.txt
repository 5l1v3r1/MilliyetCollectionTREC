<DOC>
<DOCNO> 54408 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/27/son/sontur09.html </URL>
<DATE> 2001/11/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Yarın geceden itibaren etkili yağış bekleniyor 
</HEADLINE>
<TEXT>

     Türkiye, yarın geceden itibaren Orta Akdeniz'den gelen yeni bir yağışlı havanın etkisine girecek. Yağışlar Ege ve Akdeniz'de etkili olacak. Hava sıcaklığı ise yağışa rağmen 3-5 derece artacak. 
     Devlet Meteoroloji İşleri Genel Müdürlüğü'nden yapılan açıklamaya göre, yarın, bütün bölgeler parçalı ve az bulutlu geçecek ancak gece saatlerinde Marmara'nın batısında ve Kıyı Ege'de yağmur ve sağanak yağış bekleniyor. 
     Yağışlı hava 29 Kasım Perşembe günü Marmara'nın güneyi ile Ege bölgesinde etkili olacak. 
     Marmara, Ege, Akdeniz, Batı Karadeniz'in iç kesimleri, İç Anadolu'nun güney ve batısı, Doğu Anadolu'nun güneyi ile Güneydoğu Anadolu 30 Kasım Cuma günü yağışlı geçecek. Yağışların, Akdeniz'de etkili olmak üzere genellikle yağmur ve sağanak, Doğu Anadolu'nun güneydoğusu'nda ise kar şeklinde olacağı tahmin ediliyor. 
     Yurdun güney ve batı bölgelerinde görülecek yağışa rağmen hava sıcaklıkları güneyli rüzgarlar nedeniyle 3-5 derece artacak. 
     Meteoroloji yetkilileri, Ege ve Akdeniz'de beklenen etkili yağışlar nedeniyle ilgililerin ve vatandaşların tedbirli olmaları konusunda uyardılar. 
     






</TEXT>
</DOC>
