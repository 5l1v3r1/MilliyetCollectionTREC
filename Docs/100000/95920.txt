<DOC>
<DOCNO> 95920 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/16/guncel/gun02.html </URL>
<DATE> 2002/07/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Hastanelerde kateter skandalı 
</HEADLINE>
<TEXT>
Birden fazla kullanıp’ ölüme götürüyorlar 
Kalp hastalıklarında kullanılan kateterlerin sterilize edilerek yeniden kullanıldığı iddia edildi. Uzmanlar, "AIDS, felç ve hepatit tehlikesine" dikkat çekiyor 
     ŞÜKRAN ÖZÇAKMAK İstanbul 

     Kardiyoloji alanında tedavi ve görüntü amacıyla bir kez kullanıldıktan sonra atılması gereken kateterlerin, sterilize edildikten sonra tekrar kullanıldığı iddia edildi. Bazı özel hastanelerin, SSK, Bağ - Kur ve Emekli Sandığı’ndan sevkli hastaları, devlet hastanelerin atık deposundan çalınan kullanılmış kateterlerle tedavi ettiğine dikkat çekildi. 
     Uzmanlar, üzerindeki etikette "Birden fazla kullanılamaz ve sterilize edilemez" uyarısı bulunan kateterlerin, steril edilse bile hepatit, AIDS, felç riski doğurduğunu söyledi. 
     Yine iddiaya göre kateterin birden çok hastada kulanıldığını Çalışma ve Sosyal Güvenlik Bakanlığı ile Sağlık Bakanlığı da biliyor. Ancak ortak imzaladıkları fiyat protokolu nedeniyle özel hastanelerin yükselen sesi, denetime engel oluyor. 
     Bu ürkütücü iddiaları doğrulayan Koşuyolu Kalp ve Eğitim Hastanesi Başhekimi Prof. Dr. Cevat Yakut, "İmha edilmesi için atık deposuna koyduğumuz kateterlerin alınıp bazı özel hastanelere ucuza satıldığı yolunda ihbar aldık. Bunu engellemek için önce düğüm attık. Olmadı, bu kez de kullandığımız kateteri ortadan makasla kesiyoruz. Kullanılan her kateterin barkodunu faturaya ekleyerek otokontrolü sağlıyoruz" dedi. 
     Özel bir hastanenin başhekimliğini yaparken görevinden istifa eden, adını açıklamayan bir profesör de, birden fazla kullanım nedeniyle, felçlere ve ölümlere yol açan vakalar yaşandığını ileri sürdü. Profesörün iddiaları şöyle 
     "Aynı kateter 25-30 hastada birden kullanılıyor. Hastane dışında etilen oksit üreten bir firmada steril ediyorlar. Bu nedenle ölen hasta sayısı çok fazla. Kateterler, steril edilirken içinde kalan kan pıhtısı nedeniyle birçok hasta da felç oldu. Hastanenin yaptığı anjiyo ile satın aldığı kateterlerin faturaları karşılaştırırsa bu durum ortaya çıkar." 
     



 GÜNCEL 























</TEXT>
</DOC>
