<DOC>
<DOCNO> 89705 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/13/son/sontur19.html </URL>
<DATE> 2002/06/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Ecevitler parasızlıktan çorapla tenis oynamış... 
</HEADLINE>
<TEXT>

     DSP Genel Başkan Yardımcısı Rahşan Ecevit'in partili milletvekillerini gruplar halinde kabulü sürerken bugünkü kabulde Ecevit çiftinin bir bilinmeyen yanı daha ortaya çıktı. 
     DSP milletvekilleri arasında yeralan Adana Milletvekili Ali Tekin, bir kitapta Ecevit'in çorapla resmini gördüğünü, uzun süredir merak ettiğini belirterek, bunun nedenini sordu. Rahşan Ecevit ise soruya açıklama getirirken, "Biz bir dönem İngiltere'de kalabalık bir evde kalıyorduk. Fakat gelirimiz azdı. O nedenle bir gün tenis oynarken spor ayakkabımız olmadığı için çorapla tenis oynadık, çevredekilerin de dikkatini çekti" karşılığını verdi. 
     Kabulde Ali Tekin'in AB konusunda bilgiler verirken AB'nin Türkiye'yi mutlaka içine alacağını söyledi. Tekin, "AB Konvansiyonu sırasında görüştüğüm politikacılar hangi partiye üye olduğunu sorduklarında Ecevit'in partisi' deyince büyük ilgi gösteriyorlar" dedi. 
     Tatil konusunu yeniden gündeme getiren Rahşan Ecevit'in bu yıl da tatile çıkmayacaklarını, o süreyi evlerinde geçirmeyi düşündüklerini söylediği öğrenildi. 
     Bu arada Muğla Milletvekili Fikret Uzunhasan ekonomik konularla ilgili görüşünü söylerken, "Doların bu düzeyde artması turizm sektörü açısından olumlu bir gelişme" dedi. 
     





</TEXT>
</DOC>
