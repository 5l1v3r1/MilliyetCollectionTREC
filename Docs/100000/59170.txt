<DOC>
<DOCNO> 59170 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/26/son/sontur27.html </URL>
<DATE> 2001/12/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Yeni asgari ücret hayal kırıklığı yarattı 
</HEADLINE>
<TEXT>

     Türkiye Devrimci İşçi Sendikaları Konfederasyonu DİSK Genel Başkanı Süleyman Çelebi, Devlet İstatistik Enstitüsü'nün DİE ''en alt geçim düzeyi'' olarak saptadığı 250 milyon liranın bile altında olan yeni asgari ücretin, yaşamını sürdürme güçlüğü çeken milyonlarca ailenin yaşamını kararttığını belirtti. 
     Çelebi, yaptığı yazılı açıklamada, krizle birlikte en temel sorunların başında gelen yoksullaşmanın gerekli önlemlerin alınmaması nedeniyle giderek boyutlandığını kaydetti. 
     Milyonlarca emekçinin ve ailesinin yaşamını doğrudan ilgilendiren asgari ücretin artış oranının, Hükümetin bu konuya yaklaşımını doğrudan ortaya koyduğunu belirten Çelebi, şöyle devam etti 
     ''Devlet İstatistik Enstitüsü'nün en alt geçim düzeyi olarak saptadığı brüt 250 milyon liranın bile altında ilan edilen yeni asgari ücret, yaşamını sürdürme güçlüğü çeken milyonlarca ailenin yaşamını karartmıştır. Bileşimi ve işleyişi demokratik olmayan, tespit kriterleri yanlış ve tartışmalı olan asgari ücret bir kez daha hayal kırıklığına, daha da ötesi mevcut tepkilerin boyutlanmasına neden olacaktır.'' İşverenlerin Haziran ayı sonundaki toplantıya katılmayacaklarını bugünden açıklamalarının, ekonomik krizden çıkış için hiçbir sorumluluk üstlenmeyeceklerini netliğe kavuşturduğunu savunan Çelebi, iktidarın da tüm bu olanlar karşısında yalnızca kendi çıkarları peşinde koşan sermaye kesimi adına yaptığı tasarruflarla toplumun diğer kesimlerini feda ettiğini ileri sürdü. 
     Kamuoyunda ''zorunlu tasarruf fonu'' olarak bilinen Tasarrufu Teşvik Fonu'nun tasfiyesine yönelik gündeme getirilen önerilere de değinen Çelebi, bugün fon alacakları karşılığında çalışanlara kamu arazisi verilmesinin önerildiğini belirterek, şunları kaydetti 
     ''Eğer iktidar kamunun borç yükünden kurtulmak istiyorsa, en büyük yük olarak konulan iç borçlara ve faizlere karşılık olarak kamu arazilerini vermelidir. Emekçiye önerilen bu yolu neden iç borçlar için gündeme getirmedikleri de tartışılmalıdır. İktidarın sorunlarımız ve taleplerimiz konusunda ciddiyete davet ediyoruz.'' 
     






</TEXT>
</DOC>
