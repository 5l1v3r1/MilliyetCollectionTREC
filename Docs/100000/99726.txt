<DOC>
<DOCNO> 99726 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/03/ekonomi/eko03.html </URL>
<DATE> 2002/08/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Sadece hayali’de değil kot’ta da marka olmuşlar 
</HEADLINE>
<TEXT>

Türkiye’nin en büyük hayali ihracatına imza atan Orhan Aslıtürk ve Muhammed Ciğer’in kazandıkları parayla OM Jeans markasıyla pantolon ürettikleri ortaya çıktı 
     EKONOMİ SERVİSİ 

     Türkiye’de hayali ihracat denilince hem başvurulan yolların profesyonelliği hem de gerçekleştirilen hayali ihracat miktarının büyüklüğü 1.7 milyar dolar bakımından akla gelen ilk isim olan Orhan Aslıtürk ve ortağı Muhammet Ciğer ortaklığının, yalnızca hayali işinde değil, bir zamanlar piyasada tutulan bir blue jean markasının da sahibi oldukları ortaya çıktı. 
     Orhan Aslıtürk ve kurduğu hayali ihracat organizasyonu ASCOR’un faaliyetlerini iki yıl süreyle araştıran Milliyet Gazetesi Ekonomi Servisi muhabiri Nedim Şener, Aslıtürk olayında bilinmeyen birçok ayrıntısını Naylon Holding’ adlı yeni kitabında anlatıyor. OM Yayınları arasından piyasaya çıkan ve ekleriyle 264 sayfayı bulan kitapta, 1995 - 1998 yılları arasında toplam 1.7 milyar dolar hayali ihracat gerçekleştiren Orhan Aslıtürk yanında boşandığı eşi Gülay Aslıtürk’ün Şişli Belediyesi’nde gerçekleştirdiği yolsuzluklarla ilgili bilgiler de yer alıyor. 
     
     60 milyar lira kazandılar 
     Kitapta yer alan bilgilere göre hayalici ortaklar Aslıtürk ve Ciğer, piyasada ilgi gören OM Jeans’ adıyla kot pantolon ürettiler. OM ismini kendi isimlerinin baş harflerini birleştirerek bulan ortaklar, kot pantolon satışından 1998’in ilk yarısında 60 milyar lira kazandılar. Ancak ASCOR’daki ortakları arasındaki anlaşmazlıklar nedeniyle kot pantolon üretimi işi kesildi. 
     Kot pantolon işinden sonra iki ortak bir ara banka almaya kalktılar. Kredi ilişkisi içinde bulundukları Kavala ailesine ait olan Birleşik Yatırım Bankası’nı almak için Liste 2000 adlı şirketin karar defterine bu niyetlerini de işlettiler. Ancak bu girişim de daha önce Nergis Grubu’nda da yöneticilik yapan üçüncü ortak Şefik Çetiner’in ölümü üzerine gündemden kalktı. 
     
Belgelerle yolsuzluk      Naylon Holding kitabında Maliye Bakanlığı Hesap Uzmanları Kurulu tarafından hazırlanan 2 bin 500 sayfalık rapor yanında İstanbul 1.Ağır Ceza Mahkemesi tarafından 15 yıl ağır hapis cezasına çarptırılan Muhammet Ciğer ve diğer sanıkların ifadelerinden yararlanıldı. Konu ile ilgili hazırlanmış iddianameler ve Hazine Müsteşarlığı Kontrolörleri’nin raporları da çalışmaya ışık tuttu. 
     Aslıtürk’ün 1980 ve 1990’lardaki yolsuzluklarının da anlatıldığı kitapta, gizli kapaklı yapılan hayali ihracat ve naylon fatura işinin tüm boyutları anlatılıyor. 91 paravan şirketi bir holding çatısı altında toplama becerisi gösteren Aslıtürk ve Ciğer’in adlarına iş yaptıkları firmaların isimleri de tek tek ortaya çıkarıldı. 
     
Çağlar’ı yakalayan FBI’cılara özel Bursa gezisi      Kitapta yer alan bilgilere göre Çağlar’ı New York havaalanında yakalayan FBI ekibi, Bursa’ya gezmeye geldi. New York’taki operasyonu gerçekleştiren ekipte bulunan ve Çağlar’ın Türkiye’ye getirilmesinden sonra başka bir görev ile Türkiye’ye gelen FBI’cılar, Bursa civarında gezi yaptıktan sonra Türk Emniyet’inden görevliler eşliğinde Bursa gezisine çıktı. 
     Çağlar’ın villası, gayrimenkulleri ve fabrikalarını gördükten sonra, ABD’liler bu malların babadan miras olarak mı kaldığını sordular. Çağlar’ın geçmişi kısaca anlatılınca da bu kadar mal ve servetin normal bir işadamının hayatı boyunca elde edebileceğinden fazla olduğunu söylediler. 
     
     Yurtdışında buluştular 
     Naylon Holding kitabının önemli bir bölümü eski Devlet Bakanı Cavit Çağlar ile Orhan Aslıtürk ilişkisine ayrılmış. 1.7 milyar dolarlık hayali ihracatın 600 milyon dolarlık kısmını Cavit Çağlar’a bağlı şirketlere yapan Orhan Aslıtürk ile eski bakanın yurtdışında buluşup yemek yedikleri Hesap Uzmanları’nın ele geçirdiği belgelere dayanılarak anlatılan kitapta, Bursa’da gerçekleştirilen Son Kredi Operasyonu’nun ayrıntıları da dile getiriliyor. 
     Bilindiği gibi halen süren davada Cavit Çağlar ve oğlu Mustafa Çağlar yanında dayısı Şükrü Şankaya gibi isimler de yargılanıyor. 
     
     Bacanaktan itiraflar 
     Kitapta yeralan bilgilere göre operasyon sırasında Çağlar Ailesi, başlarına gelebilecek herhangi bir şey için 4 trilyon lira parayı güvendikleri isimlerin üzerine bankalara yatırdı. Cavit Çağlar, bacanağı İsmail Topuzer’i de kurdurduğu paravan şirketlerden birisi olan Esbi Tekstil’e yönetim kurulu üyesi yaptı. Polisteki ifadesinde Çağlar’ın ricasıyla şirketin yönetimine girdiğini söyleyen Topuzer, yılda bir kez yapılan toplantılarda içeriğini bilmediği kağıtlara imza attığını söyledi. 
     
Ulutop’tu, Aslıtürk oldu      Kanundan kaçmak için Aslıtürk adını Aslı, Aslan gibi kısaltarak kullanan ve bu soyadıyla sahte işlemler de gerçekleştiren Orhan Aslıtürk’ün babasının da aile soyadını değiştirdiği kaydediliyor. Kitapta verilen bilgilere göre Orhan Aslıtürk’ün dedesinin ve diğer akrabalarının soyadı Ulutop. Babası Feyzullah, kendi soyadını kendi babasından izni ile Aslıtürk olarak değiştirmiş. Aslen Kayserili olan Orhan Aslıtürk’ün, milliyetçilik etkisinden dolayı soyadıyla gurur duyduğunu birçok yerde dile getirdiği de ifade ediliyor. 
     
Ortağa da sahte kimlik      Kitapta, yasal mevzuatın açıklarını ve eksikliklerini iyi bildiği belirtilen Orhan Aslıtürk’ün yaptığı birçok işlemde sahte soyadı kullandığının mahkeme dosyalarına geçtiği kaydediliyor. 
     Yurtdışına çıkamamaktan korkan Aslıtürk’ün kendisine Baki Gökay adıyla sahte pasaport alırken, ortağı Muhammet Ciğer’e de İmdat Çağlayan adıyla sahte kimlik, ehliyet ve pasaport aldırdı. Aslıtürk, şirket ortaklarından ve Susurluk Kazasında ölen Abdullah Çatlı’nın aile dostu Fethi Namlıoğlu’na da sahte pasaport aldı. 
     



 EKONOMİ 





















</TEXT>
</DOC>
