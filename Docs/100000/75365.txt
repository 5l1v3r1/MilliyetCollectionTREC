<DOC>
<DOCNO> 75365 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/29/son/sontur14.html </URL>
<DATE> 2002/03/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Yarın bütün Türkiye'de alkol ve hız denetimi var... 
</HEADLINE>
<TEXT>

     Emniyet Genel Müdür Yardımcısı ve Emniyet Genel Müdürlüğü Sözcüsü Feyzullah Arslan, yarın Türkiye genelinde aynı saatlerde hız ve alkol kontrolü yapılacağını söyledi. 
     Arslan, haftalık basın toplantısında, ülke çapında aynı saatlerde alkol ve radar kontrolü yapılacağını belirterek, radar kontrolünün yarın 08.30-18.00, alkol kontrolünün de 22.00-24.00 saatleri arasında gerçekleştirileceğini duyurdu. 
     Arslan, amaçlarının aşırı hız ve alkollü araç kullanımını ortadan kaldırmak olduğunu söyledi. Arslan, polisin vatandaşa tuzak kurmak, ceza yazmak amacında olmadığını belirterek, hedeflerinin trafik kazalarını önlemek olduğunu kaydetti. Vatandaşlardan sadece yarına özgü değil her zaman hız ve alkol konusunda dikkatli olmasını isteyen Arslan, ''Trafikte tedbir, uymayanlara tekdir, uyanlara takdir, takdirin kaynağı eğitimdir'' dedi. 
     Emniyet Hizmetleri Sınıfı Mensupları Atama ve Yer Değiştirme Yönetmeliği'de yapılan değişik hakkında da bilgi veren Arslan, şark hizmeti kapsamında yer alan ikinci bölgeye Elazığ, Kahramanmaraş, Malatya, Rize, Sivas, Tokat ve Yozgat illerinin de alındığını söyledi. 
     Emniyet teşkilatına yapılacak alımlarla ilgili ''ihalelerde açıklık ve rekabetin sağlanması'' ilkesinden hareket ettiklerini kaydeden Arslan, bu konuda açılan ihalelerle ilgili duyurunun internet ortamında da yapıldığını bildirdi. 
     Arslan, bir gazetecinin Etibank davasından hakkında tutuklama kararı bulunan Şükrü Karahasanoğlu'nun ne zaman iade edileceğine dair soru üzerine, iade prosedürünün Adalet Bakanlığı tarafından yürütüldüğünü vurgulayarak, kısa zamanda sonuçlanacağına inandığını söyledi. 
     Arslan, terör örgütü PKK'nın adının değiştirilmesiyle ilgili bir soru üzerine, ''Terör her zaman ve her yerde terördür. Terörü herkesin ayrım gözetmeksizin kınaması lazımdır'' dedi. 
     Emniyet Genel Müdür Yardımcısı Arslan, idam cezasıyla ilgili görüşlerinin sorulması üzerine de şunları söyledi 
     ''Siyasi otoritenin kararı önemli. Bu konuda kararı Meclis verecek. Meclis'in vereceği karara saygılıyız. Türkiye bir hukuk devletidir. Emniyet teşkilatı hukuka ve TBMM'nin vereceği kararlara saygılıdır.'' 
     






</TEXT>
</DOC>
