<DOC>
<DOCNO> 87189 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/31/son/sondun40.html </URL>
<DATE> 2002/05/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Belçika'da silahlı kuvvetler mensupları gösteri düzenleyecek 
</HEADLINE>
<TEXT>

     Belçika silahlı kuvvetleri personeli, 6 Haziran tarihinde Brüksel'de, büyük bir protesto yürüyüşü düzenlemeye hazırlanıyor. 
     Hıristiyan askeri sendika CCSP , liberal askeri sendika SFLP , sosyalist askeri sendika CGSP ve tarafsız askeri sendika CGPM 
     tarafından, paralı asker ve subaylara yapılan ortak çağrıda, tüm silahlı kuvvetler mensuplarının Brüksel'de toplanarak hükümetin orduya karşı yaklaşımını protesto eylemine katılmaları istendi. Sendikalar, üst rütbeli subaylara yönelik bir açık mektupla, yürüyüşe katılarak astlarına örnek olmaları çağrısı yaptılar. Askeri sendikalar, Silahlı Kuvvetler personeline ayırımcılık yapıldığı ve diğer memurlara verilen primlerin askerlere verilmediği görüşünü savunuyor. Düzenlenecek protesto yürüyüşüne 7 bin ordu personelinin katılması bekleniyor. 
     
     ORDUNUN İTİBARI 
     Belçika Silahlı Kuvvetleri, sürekli itibar kaybında olan bir kurum olarak tanıtılırken, Genelkurmay, siyasilerin aldığı kararları ağır bir dille eleştiriyor. 
     Belçika ordusu, bir süre önce personel sayısını, yüzde 50 kısıtlama yaparak, 40 bin'e indirmiş ve mecburi askerlik hizmetini kaldırmıştı. Paralı asker bulmakta zorluk çeken ordu, yabancılara paralı askerlik yaptırmak için yasa değişikliği istiyor. Liberaller, buna karşılık, ''askere alma işlemlerinin özel sektöre devredilmesini'' önerdiler. 
     Belçika silahlı kuvvetleri personelinin zam ve daha iyi koşullarda çalışma taleplerini duyurmak amacıyla düzenlediği gösteriler, uzun süredir devam ediyor. Üniformalı asker ve subaylar, 1994 yılında elde ettikleri sendikal hakları kullanarak, ülkenin çeşitli kesimlerinde yürüyüş ve eylemler düzenliyorlar. Gruplar halinde toplanarak ana kavşakları tıkayan ordu personeli, basın toplantıları da yaparak tepkilerini dile getiriyor ve maaşlara zam istiyor. 
     Belçika silahlı kuvvetlerinin Genelkurmay Başkanı Amiral Willy Herteleer, bir süre önce yaptığı açıklamada, savunma bütçesindeki kısıtlamalar nedeniyle ''ordunun iflasın eşiğinde olduğunu'' söylemiş ve bu durumun personele olumsuz yansıyacağını bildirmişti. 
     Öte yandan, geçen yıl sonunda, silahlı kuvvetler mensubu en az 6 subayın, uyuşturucu kaçakçılığı ithamıyla tutuklanması, bu subayların son bir yıl içinde, yüzlerce kilo uyuşturucu maddeyi İspanya, Norveç ve İngiltere'ye, askeri uçaklarla götürdüklerinin belirlenmesi, ordu bünyesinde sıkıntı kaynağı olmuştu. 
     





</TEXT>
</DOC>
