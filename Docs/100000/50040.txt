<DOC>
<DOCNO> 50040 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/01/son/sonspo13.html </URL>
<DATE> 2001/11/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Efes Koçu Mahmudi "Deplasmanda nasıl oynanır gösterdik" 
</HEADLINE>
<TEXT>

     Basketbolda Erkekler Avrupa Ligi A Grubu 4. maçında Polonya'nın Idea Slask Wroclaw takımını yenerek, bu sezon ilk deplasman galibiyetini alan Efes Pilsen'de yüzler gülüyor. 
     Efes Pilsen Antrenörü Oktay Mahmudi, deplasmanda çok önemli bir galibiyete imza atmanın mutluluğunu yaşadıklarını belirterek, ''Deplasmanda nasıl oynanması gerektiğini herkese göstererek, galip geldik'' dedi. 
     Maçın başından sonuna kadar oyunun kontrolünün kendilerinde olduğunu kaydeden Mahmudi, ''Rakibin şuta yönelik bir oyun planı vardı. Biz de buna önlem alıp, önce onları durdurduk, sonra da iyi hücum edip sonuca gittik'' diye konuştu. 
     Mahmudi, Polonya takımının, Avrupa Ligi'nin önemli ekiplerinden birisi olduğunu vurgulayarak, sözlerini şöyle tamamladı 
     ''Bizi özellikle 3. periyotta çok zorladılar. 4,5 dakika sayı bulamadık. Ancak sonra toparlanarak yeniden üstünlüğü ele geçirdik. Bu galibiyet grupta bize büyük bir avantaj sağladı. Mutluyuz.'' Lacivert-beyazlı takımın genel menajeri Engin Özerhun ise Polonya ekibi karşısında bu sezonun ennlarını ortaya koyduklarını söyledi. 
     Özerhun, maçta görev alan tüm oyuncularının en üst düzeyde mücadele ettiğini, özellikle yaptıkları etkili savunmayla maçtan galip ayrılmayı bildiklerini kaydetti. 
     Dünkü maçta 20 sayı atarak, takımının galibiyetinde büyük pay sahibi olan Marcus Brown ise kazanmaları için ne gerekiyorsa yaptıklarını ve sahadan galibiyetle ayrıldıklarını söyledi. 
     Polonya ekibi ile çok iyi bir maç yaptıklarını belirten ABD'li oyuncu, ''Rakibimizin iyi olduğunu biliyorduk. Ancak Efes Pilsen de Avrupa'nın en güçlü takımlarından birisi. Bunu da aldığı galibiyetle kanıtladı'' dedi. 
     






</TEXT>
</DOC>
