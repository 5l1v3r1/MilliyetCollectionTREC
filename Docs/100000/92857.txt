<DOC>
<DOCNO> 92857 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/29/son/sonspo06.html </URL>
<DATE> 2002/06/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaş'ın olağan yüksek divan kurulu toplantısı yapıldı 
</HEADLINE>
<TEXT>

     Beşiktaş Kulübü'nün olağan yüksek divan kurulu toplantısı yapıldı. 
     Otaköy'deki Kabataş Erkek Lisesi'nde, divan kurulu başkanı Şeref Nasır başkanlığında yapılan toplantıda, yönetim kurulu üyelerinden genel sekreter İsmail Ünal, asbaşkan Cengiz Kaptanoğlu, yöneticiler İbrahim Altınsay ve Hüseyin Mican hazır bulundu. 
     Kulübün 2002 yılının ilk 3 ay içindeki faaliyetlerini değerlendiren denetleme kurulu başkanı Uğur Büyükbalkan, kulübün 23 trilyon milyar lira borcuna karşılık, 25 trilyon 495 milyar lira da alacağı olduğunu açıkladı. 
     Büyükbalkan ayrıca, 31 Mart tarihi itibariyle gelir ve gider tablolarının karşılaştırıldığı zaman, kulübün 8 trilyon 750 milyar lira gelir fazlası olduğunu bildirdi. 
     
     ÜNAL ''KİMSE ENDİŞE ETMESİN'' 
     Genel sekreter İsmail Ünal, divan kurulu üyelerinin istek ve temennilerini dile getiren konuşmalarının ardından söz alarak, yönetim kuruluna yöneltilen sorulara yanıt verdi. 
     Ünal, divan kurulu üyesi Ali Rıza Dizdar'ın ''100. yılımızda şampiyon olacak takımı bana göre henüz kuramadık'' biçimindeki sözüne karşılık olarak kimsenin endişe etmemesini belirterek, ''100. yıl için kimsenin endişe etmeyeceği bir kadroyu oluşturuyoruz. Bu yıl bizim tarihimizin dönüm noktasıdır. Bu konuda hassasiyetimiz var. Gereken neyse onu yapacağız'' diye konuştu. 
     Üyelerden Yalçın Çoktur'un, ''Haluk Ulusoy kaldığı sürece Beşiktaş'ın şampiyon olması zordur'' sözlerine yanıt veren Ünal, ''Biz Futbol Federasyonu ve yönetim kurullarına inanıyor, güveniyoruz'' dedi. 
     
     ''FIFA KRİTERLERİNİ SOLLADIK'' 
     Beşiktaş Kulübü'nün mali açıdan endişe yaratmayacak durumda olduğunu anlatan Ünal, kulübün FIFA'nın 2004 yılında bütün kulüplerden isteyeceği ölçütleri, şimdiden solladıklarını savundu. 
     Ünal, Beşiktaş Futbol Yatırımları A.Ş.'nin İMKB'de hisse senetlerinin değer yitirmesini de, ''Bizim yaptığımız halka arzdan sonra, İMKB'de yüzde 30-35 düşüş yaşandı. Hisse senetlerimizin değerinin düşüş nedeni de budur'' dedi. 
     Ünal, bir üyenin, ikinci kez halka arzın gerçekleştirilip, gerçekleştirilmeyeceği sorusuna da, ''İkinci kez halka arz, şu an için gündemimizde yok'' yanıtını verdi. 
     
     MONDRAGON KONUSU 
     Ünal, Mondragon'un transferi sorusunda divan kurulu üyelerinden gelen eleştirilere şiddetle karşı çıkarak, şunları söyledi 
     ''Beşiktaş Kulübü, Mondragon'un transferi konusunda çok iyi bir politika izlemiştir. Gerek kendisi, gerekse kulübüyle bütün anlaşmalar yapılmıştır. İkinci bir Zalad olayı yaşamak istemedik. Mondragon'u yedek bekleten Cordoba'yı transfer ettik.'' 
     
     YAĞCI, SERT ÇIKTI 
     Beşiktaş Kulübü Divan Kurulu Üyesi ve Futbol Federasyonu Yönetim Kurulu Üyesi Bayram Yağcı, üyelerden Yalçın Çoktur'un iddiasını kendisine yapılmış bir hakaret olarak kabul ettiğini vurgulayarak, oldukça sert bir konuşma yaptı. 
     Yağcı, Futbol Federasyonu Yönetim Kurulu'nda bulunduğu sürece Beşiktaş Kulübü'nün haklarını yedirmeyeceğini kaydederek, ''Beşiktaş hak ettiği müddetçe, hiç kimse şampiyonluğunu elinden alamaz. İnsani hatalar zaman zaman futbolun önüne geçiyor. Futbol Federasyonu, bu hataların dışında bütün takımlara eşit mesafededir. Uygulamaları hiçbir şekilde bir kulübün lehine veya aleyhine olmamıştır. Ben orada olduğum müddetçe hiç kimse Beşiktaş'ın hakkını yemeyecektir'' diye konuştu. 
     Bu arada bazı üyeler, kulüp üyelerinden alınan aidatların daha yüksek bir rakama yükseltilmesi konusunda, divan kurulu başkanlığına öneride bulundu. 
     





</TEXT>
</DOC>
