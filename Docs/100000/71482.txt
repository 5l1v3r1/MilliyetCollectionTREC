<DOC>
<DOCNO> 71482 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/08/son/sondun26.html </URL>
<DATE> 2002/03/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Filistin'de son 14 yılın en kanlı günü... 
</HEADLINE>
<TEXT>

     Batı Şeria ve Gazze'de bugün öğle itibarıyla 40 Filistinli ve İsraillinin ölmesiyle işgal toprakları, son 14 yılın en kanlı gününe tanıklık ediyor. 
     İlk Filistin intifadası 1987 yılında başlayıp 1992'ye dek sürmüştü. İkinci intifada 2000 Eylül'ünde patlak verdi. 
     Gazze Şeridi'ndeki Atsmona Yahudi yerleşkesine gece yarısından sonra Hamas tarafından düzenlenen saldırıda 5 İsrailli öldü. 
     İsrail, Batı Şeria'da sabahın alacasında yine operasyona başladı. 
     Birçok kasaba ve mülteci kampında çıkan çatışmalarda 15 Filistinli öldü. Ölenler arasında 10 yaşında bir çocuk ve bir hastane müdürü de bulunuyor. 
     Gazze Şeridi'ndeki çatışmalarda da 16'sı Han Yunus bölgesinde olmak üzere, 20 Filistinli yaşamını yitirdi. 
     2000 yılının Eylül'ünde başlayan intifadada ölenlerin sayısı, 
     AFP'nin çıkardığı bilançoya göre, 317'si İsrailli 1437'ye yükseldi. 
     Öte yandan İsrailli General İzak Gerşom, Filistinlileri, Batı Şeria'daki kamplarda ''silahlı teröristleri'' taşımak için ''cankurtaranları kullanmakla'' suçladı. 
     Filistin Sağlık Bakanı Riyad Zaanun da, İsrail ordusunu Gazze şeridinde gündoğumunda Filistin topraklarına girerken kendilerine ait bir cankurtarana el koyarak, içinden etrafa ateş açmakla suçlamıştı. 
     






</TEXT>
</DOC>
