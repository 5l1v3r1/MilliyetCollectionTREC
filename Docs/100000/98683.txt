<DOC>
<DOCNO> 98683 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/29/son/sonspo02.html </URL>
<DATE> 2002/07/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Hakan Şükür, Sunderland'i reddetti... Alpay İnter gündeminde... 
</HEADLINE>
<TEXT>

     İtalya'nın AC Parma takımında oynayan milli futbolcu Hakan Şükür'ün, İngiltere Premier Ligi takımlarından Sunderland'in önerisini kabul etmediği bildirildi. 
     İtalyan spor basınında yer alan haberlerde, 31 yaşındaki Türk futbolcunun menajeri Hakan Azman'ın, Sunderland'ten yöneticilerle konuştuğu, ancak Hakan Şükür'ün AC Parma'da sezon başına kazandığı 2 milyon Euro'dan daha az bir rakam önerilmesi üzerine görüşmelerin çıkmaza girdiği belirtildi. 
     Halen 1 yıllık sözleşmesinin bulunduğu AC Parma'da gelecek sezon Di Vaio ve Adriano ikilisinden dolayı ilk 11'de forma giyme şansı bulunmadığı görülen Hakan Şükür, daha az para alıp başka kulübe gidip oynamaktansa 2 milyon Euro kazanıp kulübede oturmayı tercih ediyor. 
     Bu arada İtalyan spor gazetelerinde SS Lazio'dan Alessandro Nesta'yı alma konusunda umutsuzluğa düşen FC Inter'in, SS Lazio'dan Jaap Stam veya Aston Villa'dan Alpay Özalan seçeneklerine her geçen gün daha sıcak baktığı ifade ediliyor. 
     Gazeteler, SS Lazio ile yapılacak olası takasta tek isim olarak Emre Belözoğlu'nu göstermeyi sürdürüyor. 
     Öte yandan FC Juventus'ta oynayan Hollandalı Edgar Davids'in AS Roma'ya gelebileceği öne sürülüyor. 
     





</TEXT>
</DOC>
