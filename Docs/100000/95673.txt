<DOC>
<DOCNO> 95673 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/14/son/sondun13.html </URL>
<DATE> 2002/07/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Yavru balina ailesine kavuşacak 
</HEADLINE>
<TEXT>

     ABD'nin Seattle kıyıları açıklarında tek başına yüzerken görülen yavru balina, hayvanseverlerin yardımıyla yeniden ailesine kavuşacak. 
     Uzmanlar tarafından yakalandıktan sonra bir katamaran aracılığıyla Kanada'nın Vancouver adasına götürülen balinanın çevreye alışması açısından buradaki akvaryumda bir süre tutulacağı, daha sonra ailesinin bulunduğu alana bırakılacağı belirtildi. 
     İki yaşındaki balinaya uzmanlar tarafından A-73 kod adı verilirken, balinaya büyük ilgi gösteren Amerikan ve Kanada basını ''Springer'' adını taktı. 
     600 kilo ağırlığındaki siyah-beyaz balina, Ocak ayında Seattle 
     yakınlarındaki Puget Sound'da tek başına yüzerken görülmüştü. 
     Hayvanseverler ve çevreciler, deniz trafiğinin çok yoğun olduğu bu alanda balinanın kolaylıkla yaralanabileceğini ya da ölebileceğini belirttiler. Balinalar hemen hiçbir zaman sürülerinden ayrılmıyor. 
     Springer'in görüldüğü bölgede, bağlı olduğu sürüye hiç rastlanmadığı belirtiliyor. Uzmanlar, bu nedenle hayvanın ya yanlışlık sonucu sürüden ayrıldığını ya da annesi öldüğü için sürüden atıldığını ve kendi başına uzaklara gittiğini tahmin ediyor. 
     Bulunduğu vakit Springer'in derisinde kızarıklıklar ve barsaklarında kurt gibi çeşitli sağlık sorunların olduğu, ancak bunların tedavi edildiği, dolayısıyla öteki yabani balinalar açısından risk oluşturmadığı belirtildi. 
     





</TEXT>
</DOC>
