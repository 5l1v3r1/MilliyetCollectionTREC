<DOC>
<DOCNO> 86540 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/28/son/sondun25.html </URL>
<DATE> 2002/05/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Pavarotti ve daha bir çok ünlüden mülteci çocuklar yararına konser 
</HEADLINE>
<TEXT>

     Ünlü İtalyan tenor Luciano Pavarotti, Zambia'daki Angolalı mülteci çocuklar yararına, İtalya'nın Modena kentinde bu akşam konser verecek. 
     Birleşmiş Milletler'in Barış Elçisi unvanına sahip Pavarotti, bu kez Sting, Lou Reed, Andrea Bocelli, James Brown ve Grace Jones gibi ünlü sanatçılarla sahne alacak. 
     Bilet satışlarından şimdiye kadar 1 milyon euronun üzerinde gelir elde edildiği belirtilen konser, İtalyan televizyonu RAI Uno'da canlı, dünyanın diğer televizyonlarında ise ilerleyen günlerde banttan izlenebilecek. 
     Konserden elde edilen gelir, BM Mültecilere Yardım Örgütü UNHCR'ın Zambia'daki Angolalı çocukların sağlık ve eğitim programlarına harcanacak. 
     Pavarotti, şimdiye kadar verdiği konserlerle mültecilere milyonlarca dolar yardımda bulundu. Ünlü tenor, geçen yıl İtalya'nın Modena kentinde ''Pavarotti ve Arkadaşları'' yardım konseriyle Pakistan'daki Afgan çocuklar için 1.5 milyon dolarlık gelir sağladı. 
     1999 yılında da Kosovalı mülteciler yararına verdiği konserle 1 
     milyon dolarlık yardım yapan İtalyan tenor, geçen yıl Nansen Mülteci Ödülü'nü aldı. BM verilerine göre, 27 yıldır iç savaş yaşanan Angola'da, ülkenin nüfusunun 3'te 1'ine karşılık gelen 4.5 milyon insan ülke içinde yerlerini terk etmeye zorlandı. 450 bin kişi de çoğunluğu Zambia ve Demokratik Kongo Cumhuriyeti olmak üzere diğer ülkelere sığındı. 
     
     ARMANİ İYİNİYET ELÇİSİ 
     Çok sayıda ünlüyü biraraya getirecek gecede ayrıca, dünyaca ünlü modacı Giorgio Armani, BM Mülteciler Yüksek Komiserliği'nin iyiniyet elçisi olacak. 
     Son 1 yıldır UNHCR yararına çalışmalarda bulunan, özellikle Noel sırasında Afgan mülteciler için düzenlediği kampanyayla önemli miktarda bağış toplanmasını sağlayan Armani'ye iyiniyet elçiliği payesi, bu akşam Pavarotti'nin konseri sırasında, BM Mülteciler Yüksek Temsilcisi Ruud Lubbers tarafından verilecek. 
     Armani, bu yıl mülteci kamplarını ziyaret ederek kurumun çalışmaları konusunda bilgisini artıracak ve mültecilere yapılan yardımları çoğaltmak için düzenlenecek programlarda yer alacak. 
     UNHCR'ın iyiniyet elçileri arasında, Amerikalı oyuncu Angelina Jolie, şarkıcı Barbara Hendriks, Mısır'dan Adel İmam gibi isimler bulunuyor. 
     





</TEXT>
</DOC>
