<DOC>
<DOCNO> 67854 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/15/son/sonspo11.html </URL>
<DATE> 2002/02/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaşlı Ümit "Hafızalardan çıkmayacak bir gol atacağım" 
</HEADLINE>
<TEXT>

     Beşiktaşlı futbolcu Ümit Bozkurt, ''Şampiyonluğun en büyük adayı biziz. Çünkü şampiyon olunması için gerekli her türlü çalışmayı yapıyoruz. Şampiyonluğa ulaşacak kalitede bir kadroya sahibiz'' dedi. 
     Beşiktaş Kulübü'nün resmi internet sitesi ''www.besiktasjk.com''da siyah-beyazlı taraftarların sorularını yanıtlayan Ümit Bozkurt, ''Önümüzdeki maçlarda hiç kimsenin hafızalarından silinmeyecek bir gole imza atacağım'' iddiasında bulundu. 
     Futbola forvet mevkiinde başladığını, orta alan ve savunmada oynadığını anlatan Ümit, şunları kaydetti 
     ''Şu anda oynadığım mevkide çok daha iyisini yapabileceğimi biliyorum. Tabii bunun için bana güvenilmesi ve yalnızca birkaç maç değil, sürekli görev verilmesi gerekir. Aslında oynadığım maçlarda çok da başarısız değildim. Takım tam oturma aşamasındaydı. Örneğin Samsunspor maçında yapmış olduğum tek hata sonucu yediğimiz golle mağlup olduk. Ondan sonraki maçlarda birçok hatalar oldu. Fakat telafisi olduğundan onlar gündeme gelmedi. Bu da benim şanssızlığımdı. 
     Her zaman şuna inanıyorum, bu takımda oynayacak yetenekte ve bu takımı dışarıda da örnek olarak temsil edecek karakterde bir oyuncuyum.'' Yaptığı hata sonucu, sahada hatayı yaşadığını anlatan Ümit Bozkurt, ''Yaptığım hatanın etkisinde kalmam benim gidermem gereken en büyük eksikliğim. Eğer bu eksikliği giderirsem şu ana kadar oynadığım futbolun çok üzerine çıkacağıma inanıyorum'' dedi. 
     Beşiktaş'ta kendisinin oynamasından daha önemli olan konunun, 12 maçlık seriden şampiyon olarak çıkmaları olduğunu vurgulayan Ümit, ''Ama tabii ki yedek kalmaktan hiç de memnun değilim. Bu, bugün olur ya da ileriki zamanlarda olur, formayı aldıktan sonra bir daha hiç vermeyeceğim'' diye konuştu. 
     Profesyonel futbol yaşamı süresince 15-20 gol attığını kaydeden Beşiktaşlı futbolcu, ''Ben Fenerbahçe'ye attığım imzadan vazgeçip, Beşiktaş'a gelmiş bir futbolcuyum. Bu benim Beşiktaş'ı ne kadar çok sevdiğimi ve bu takımda ne kadar mutlu olduğumu gösterir. Bizim takımımızda bütün futbolcular çok kaliteli, ancak İlhan Mansız şu anda takımın en formda oyuncusu'' dedi. 
     Ümit ayrıca, Beşiktaş'a gelmekle çok şey kazandığını, ama hiçbir şey kaybetmediğini anlatarak, ''Beşiktaş gibi bir kulüpte oynayan futbolcunun birşey kaybetmesi mümkün mü En büyük isteğim bulunduğum toplumda saygınlık kazanmaktır. Bunu yaklaşık 300 bin taraftarı olan Denizlispor'da kazanmıştım ve şu anda milyonlarca taraftara sahip Beşiktaş'ta kazanmayı hedefliyorum. Bu benim en büyük hedefimdir'' diye görüşlerini açıkladı. 
     






</TEXT>
</DOC>
