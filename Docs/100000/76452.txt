<DOC>
<DOCNO> 76452 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/04/son/sontur04.html </URL>
<DATE> 2002/04/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Turizm Bakanı ''Yetkim olsa tank anlaşmasını imzalamazdım'' 
</HEADLINE>
<TEXT>

     Turizm Bakanı Mustafa Taşar, ''Ortadoğu'daki gelişmeler uzağımızda olduğu için, Türkiye'nin turizmine bir etki yapacağını düşünmüyorum'' dedi. 
     Bakan Taşar, Türkiye-Ukrayna 2. Dönem Turizm Karma Komisyonu Toplantısı ile 8. Uluslararası Seyahat ve Turizm Fuarı'na katılmak üzere Ukrayna'ya gitti. 
     Gazetecilerin sorularını yanıtlayan Turizm Bakanı Taşar, ''İsrail ile yapılan tank modernizasyonu anlaşması''na ilişkin bir soruya şu karşılığı verdi 
     ''Her olayı kendi şartları içinde değerlendirmek gerekir. Herhangi bir ülkeyle herhangi bir anlaşma, herhangi bir dalda yapılabilir. Bu anlaşmaların getireceği getiriler Türkiye'nin menfaatine ise, o ön planda tutulur. Onun dışında yapılacak spekülasyonlar bana göre yanlış. Ama 'bazı anlaşmalar yapılırken bazı olayların zamanlamasına dikkat edilmeli miydi' diye sorarsanız, bence edilmeliydi. Belki biraz geciktirilebilirdi. Ama o anlaşmaların yapılması gerekiyorsa ve özellikle askeri anlaşmalarsa, o konuda askerlerin de talebi bu yönde ise yapılabilecek fazla bir şey olacağını da zannetmiyorum.'' Turizm Bakanı Taşar, ''Bu anlaşmayı siz imzalar mıydınız '' şeklindeki soru üzerine de, ''Benim o tarihlerde bilgim olsaydı, yetkim olsaydı, o sıcak günlerde onu imzalamazdım, ertelerdim'' dedi. 
     
     BİZİ ETKİLEMEZ 

     ''Ortadoğu'daki gelişmelerin Türk turizmini nasıl etkileyeceğinin'' sorulması üzerine şunları söyledi 
     ''Barışın tesisi için turizmin önemi ortada iken, bu tür hadiselerin elbette yansımaları olacaktır. Ama Ortadoğu'daki gelişmeler çok uzağımızda olduğu için, Türkiye'nin turizmine bir etki yapacağını düşünmüyorum. Ancak oradaki barışın da bir an önce sağlanması gerektiğine inanıyorum.'' Bakan Taşar, ''İsrail ve Filistin taraflarının barış görüşmeleri için Türkiye'de buluşturulması'' girişimlerini olumlu bulduğunu da kaydederek, ''İsrail ile Filistin arasındaki meselelerin toptan ve kalıcı bir çözüme kavuşturulması şart. Oradaki ufak gibi görünen hadiseler, bütün dünyayı etkileyebilecek boyutlarda bir hadisedir aslında. Onun için bir an önce bu meselenin çözümünde dünya barışı açısından fayda görüyorum'' dedi. 
     






</TEXT>
</DOC>
