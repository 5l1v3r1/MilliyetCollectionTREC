<DOC>
<DOCNO> 70429 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/02/son/sonspo23.html </URL>
<DATE> 2002/03/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Galatasaray'da Perez şoku... Beşiktaş maçında oynaması şüpheli 
</HEADLINE>
<TEXT>

     Göztepe maçı hazırlıklarını tamamlayan Galatasaray'da, Perez şoku yaşanıyor. 
     FC Liverpool ile İstanbul'da oynanan Avrupa Şampiyonlar Ligi maçında sol dizine darbe alan Perez, bu sabah yapılan idmanda da aynı bölgeden sakatlanınca, teknik direktör Mircea Lucescu tarafından Göztepe maçı kadrosundan çıkarıldı. 
     Kulüp doktoru Serhan Kurtulmuş, Perez'i, gelecek hafta Beşiktaş ile oynayacakları derbi maçı düşünerek, Göztepe karşısında riske etmek istemediklerini belirtti. Kurtulmuş, ''Sol dizindeki sakatlığının tedavisine hemen başladık. Lucescu, bu oyuncumuzu riske etmek istemiyor'' dedi. 
     Dr. Kurtulmuş, Perez'i Beşiktaş maçına yetiştirmek için ellerinden geleni yapacaklarını da vurgulayarak, ''Derbi maçta oynayıp oynamayacağına, yapacağımız tedavinin ardından, gelecek hafta içinde karar vereceğiz. Şimdilik oynama ihtimali yüksek görünüyor'' diye konuştu. 
     






</TEXT>
</DOC>
