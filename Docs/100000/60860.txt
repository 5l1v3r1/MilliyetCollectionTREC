<DOC>
<DOCNO> 60860 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/06/son/soneko01.html </URL>
<DATE> 2002/01/06/ </DATE>
<TIME>  </TIME>
<AUTHOR>  </AUTHOR>
<HEADLINE>
OPEC'in üretimi kısma kararı Türkiye'yi nasıl etkileyecek 
</HEADLINE>
<TEXT>

     Petrol İhraç Eden Ülkeler Örgütü'nün OPEC petrol üretimini kısma kararının, Türkiye'nin petrol faturası üzerinde çok önemli etki etmesi beklenmiyor. 
     2000 yılında 35 dolara kadar yükselen petrolün varil fiyatının bu 
     yıl 18-20 dolarlarda seyretmesi öngörülüyor. 
     Anadolu Ajansı muhabirinin enerji çevrelerinden edindiği bilgiye göre, OPEC'in petrol fiyatlarını 22-28 dolar aralığına çekmek amacıyla yöneldiği kısıtlamanın ABD'de yaşanan 11 Eylül terörist saldırıların dünya ekonomilerinin durgunluğa sokması nedeniyle etkili olması beklenmiyor. 
     OPEC Petrol Bakanlarının 28 Aralık 2001 tarihinde Kahire'de yaptığı toplantıda günlük 1.5 milyon varil üretimi azaltma kararı ile birlikte petrol fiyatlarında küçük artışlar gözlendi. 
     Son bir ayda 18 dolara kadar düşen petrol fiyatları kararla birlikte 20 doların üzerine çıkmakla beraber uluslararası piyasalarda petrole olan etkisi olmadı. 
     Buna neden olarak, küresel düzeyde yaşanan ekonomik durgunluğa paralel olarak petrol talebinde görülen azalma ile OPEC dışı ülkelerin kısıtlama kararına uymaması gösterildi. 
     Fiyatlardaki düşüşü önlemek için bir yıl içinde 4 kez üretim kısıntısına giden OPEC, günlük üretimini 5 milyon varil ya da yüzde 19 oranında azalttı. 
     Dünya petrol piyasalarında 2000 yılında son 10 yılın en yüksek rakamlarına ulaşan petrol fiyatları geçen yılı yüzde 20'lere varan düşüşle geçirirken bu Türkiye'nin petrol faturasını yüzde 7'lere varan oranlarda düşürdü. 
     
     Petrol fiyatlarının seyri... 
     Uluslararası piyasalarda, 2000 yılında son 10 yılın en yüksek rakamlarına ulaşan petrol fiyatları 35 dolara kadar yükseldi. 
     Daha sonra OPEC'in üretimi artırma kararlarının ardından düşmeye başlayan petrol fiyatları geçen yılı yaklaşık yüzde 20'lere varan düşüşle geçirdi. 
     Avrupa borsalarında Kuzey Denizi Brent türü ham petrolünün varil fiyatı 2001 yılını 2000 yılındaki düzeyinin yüzde 16 altında 19 dolar 90 sentten kapattı. 
     Brent petrolünün vadeli satış fiyatı ise 2001 yılında 2000'deki düzeyinin yüzde 13 altında 24 dolar 87 sentte seyretti. 
     
     Türkiye'nin petrol faturası 
     Türkiye'nin ham petrol ithalatı 1999 yılında 22 milyon 983 bin 699 metrik ton iken 2000 yılında yüzde 5.7 oranında azalarak 21 milyon 671 bin 150 metrik tona geriledi. 
     Bunun yanısıra petrol ürünleri ithalatı 1995 yılında 2.9 milyon metrik ton düzeyinde iken 1999 yılında 5.5 milyon metrik tona, 2000 yılında ise 8.6 milyon metrik tona ulaştı. 
     Buna karşın 2000 yılında yüksek seyreden petrol fiyatları nedeniyle Türkiye'nin hampetrole ödediği para önceki yıla oranla yüzde 52.8 artarak 4 milyar 208 milyon 260 bin dolara yükseldi. 
     1999 yılında Türkiye'nin petrol faturası miktar olarak fazla 
     olmasına rağmen 2 milyar 754 milyon 939 dolar olmuştu. 
     Genel olarak Türkiye'nin petrol ve petrol ürünleri ithalatı da 1999 yılında 5.3 milyar dolar iken 2000 yılında yüzde 76.3 oranında 
     artmış 9.4 milyar dolara ulaşmıştı. 
     Petrol fiyatlarının düşük seyretmesi Türkiye'nin petrol faturasına da yansıdı. En son 2001 ayı verilerini açıklayan DİE'nin rakamlarına göre Ocak-Ekim ayları arasındaki 10 aylık dönemde petrol ve petrol ürünlerine Türkiye'nin ödediği fatura bir önceki yılın aynı dönemine göre yüzde 7 oranında gerileyerek 7.4 milyar dolardan 6.9 milyar dolara indi. 
     Buna karşılık ham petrol ithalatına ödenen miktar ise yüzde 1.8 oranında artarak 3.2 milyar dolardan 3.3 milyar dolara yükseldi. 
     






</TEXT>
</DOC>
