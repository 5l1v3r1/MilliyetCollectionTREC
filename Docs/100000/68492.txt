<DOC>
<DOCNO> 68492 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/19/son/soneko25.html </URL>
<DATE> 2002/02/19/ </DATE>
<TIME>  </TIME>
<AUTHOR>  </AUTHOR>
<HEADLINE>
IMF'nin Türkiye raporu ''TÜFE'nin 2006'da yüzde 5 olacak'' 
</HEADLINE>
<TEXT>

     IMF, 2002 dönemi için sağlanan ilave 10 milyar dolarlık finansman sayesinde, Türkiye'nin borç ve ödemeler dengesi pozisyonunun, orta vadede sürdürülebilir duruma geleceğini bildirdi. 
     IMF Türkiye Masası uzmanları, 10. Gözden geçirmenin ardından hazırladıkları raporda, Türkiye ekonomisini değerlendirdi. 
     Raporda, mali şeffaflık sağlanırken, 2003 yılına kadar, muhasebe reformlarının gerçekleştirilmesinin planlandığı belirtiliyor. 
     Rapora göre, toplam kamu borçlarının revervlere oranı, aşamalı olarak, 2005 yılına kadarki dönemde gerileme gösterecek. 
     Ayrıca, enflasyon hedeflemesi, şartlar gerçekleştirildiği zaman uygulanmaya başlanacak. 2002 yılında, enflasyon hedeflemesi için gerekli teknik altyapının sağlanması hedefleniyor. Bu geçiş süresinin, teknik altyapı çalışmalarına da imkan vereceği ifade ediliyor. 
     IMF uzmanlarına göre Merkez Bankası, dövize çok kısıtlı bir müdahalede bulunurken, döviz piyasasındaki istikrarı gerçekleştirmek için, gerekli kurumsal altyapıyı geliştirecek. 
     Raporda, Ziraat ve Halk Bankası'nın performansının ''gayet iyi'' göründüğü vurgulanırken, Vakıfbank'ın özelleştirmesinin, Mayıs 2002'nin sonuna kadar tamamlanabileceğine dikkat çekildi. 
     IMF raporunda, Hükümet'in 2002'de yüzde 6.5 oranındaki faiz dışı fazla hedefine rağmen, sosyal hizmetler, eğitim ve sağlık hizmetlerini sürdürmede istekli olduğu, yüzde 6.5 oranındaki faiz dışı fazla hedefinin 2003'te de sürdürülmesinin planlandığı vurgulandı. 
     
     Enflasyon gerileyecek 

     IMF'ye göre Tüketici Fiyatları Endeksi'nin TÜFE , 2005'te yüzde 8, 2006'da ise yüzde 5'e gerileyeceği tahmin ediliyor. 
     İhracatın 2002'de yüzde 6.3 oranında, ithalatın ise yüzde 8.5 oranında artış göstermesi bekleniyor. 
     Raporda, ''Türk yetkililer, uygun olmayan koşullara rağmen, istekli tutumlarıyla ekonomik programı gerçekleştirmede, iyi bir gelişme sağladılar'' denildi. 
     Borç yapısının sürdürülebilmesi için, güçlü bir mali politika performansının devam ettirilmesinin gerektiğine de dikkat çekildi. 
     
     IMF ziyareti 

     Öte yandan IMF heyeti'nin, ilk gözden geçirme için 5 Mart'ta Türkiye'ye gelmesi planlanıyor. 
     Türkiye Masası Şefi Juha Kahkonen başkanlığındaki bu ilk gözden geçirmenin, performans ve yapısal kriterlerinin gerçekleştirilmesi halinde IMF, yaklaşık 1.1 milyar dolarlık bir kredi dilimini daha serbest bırakacak. 
     






</TEXT>
</DOC>
