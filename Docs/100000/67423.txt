<DOC>
<DOCNO> 67423 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/13/son/sondun08.html </URL>
<DATE> 2002/02/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Bush "Teröristleri uyuşturucu gelirleri finanse ediyor" 
</HEADLINE>
<TEXT>

     ABD Başkanı George Bush, uyuşturucuyla mücadelede yurtseverliği kapsayan yeni bir safha açarak yasadışı uyuşturucu kaçakçılığını sona erdirmenin, terörizmi finanse eden kaynakları kurutacağını söyledi. 
     Beyaz Saray'da yaptığı açıklamada, uyuşturucuyla mücadelede yeni stratejisi hakkında bilgi veren Bush, yurseverliği ön plana çıkartarak ''Bu konuda hata yapmayın. ABD'de yasadışı uyuşturucuya verilen para, en sonunda terör örgütlerinin eline geçiyor'' dedi. 
     Bush'un, uyuşturucuyla mücadelede yeni stratejisinin, uyuşturucu kullanımının başlamadan engellenmesini, uyuşturucu kullanımının önüne geçilmesini ve uyuşturucu pazarını zedeleyecek girişimlerde bulunulmasını kapsadığı bildirildi. 
     Beyaz Saray yetkililerinden daha önce yapılan açıklamada, 28 terör örgütünden 12'sinin, uyuşturucu kaçakçılığından finans sağladığı belirtilmişti. 
     Açıklamada, Kolombiya Devrimci Silahlı Güçleri'nin FARC , uyuşturucudan yılda 300 milyon dolar kadar gelir sağladığı ve Taliban'ın, Afganistan'da kontrolü elinde tutmak için uyuşturucu ticaretiyle uğraştığı ifade edilmişti. 
     Yasadışı uyuşturucu kullanan 4.3 milyon ABD'linin, uyuşturucuya yılda 66 milyar dolar harcadığı saptanmıştı. 
     






</TEXT>
</DOC>
