<DOC>
<DOCNO> 96474 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/18/spor/spo01.html </URL>
<DATE> 2002/07/18/ </DATE>
<TIME>  </TIME>
<AUTHOR>  </AUTHOR>
<HEADLINE>
UEFA'da ilhanmania 
</HEADLINE>
<TEXT>

Beşiktaşlı futbolcunun sakatlığı, UEFA’nın resmi internet sitesinde flaş haber olarak verildi. Site, milli futbolcunun Dünya Kupası’ndaki başarısından da uzun uzun söz etti 
     MURAT AĞCA 

     Fotoğrafı da var 
     DÜNYA Kupası’nda yıldızı parlayan İlhan Mansız, Avrupa futbolunun da gözbebeği oldu. UEFA’nın resmi web sitesi, İlhan’ın sakatlığını flaş haber olarak verirken, milli futbolcumuzun Dünya Kupası’nda çekilmiş bir fotoğrafını da yayınladı. İlhan’dan övgüyle bahseten site, çok başarılı bir kupa macerası yaşayan İlhan’ın ameliyatı ile ilgili de detaylı bilgi aktardı. 
     
     Kupayı anlatıyor 
     UEFA Kupası bölümünde Beşiktaş’a geniş yer veren site, İlhan’ın yanısıra, Ahmet’in sakatlığı ve Tümer’in cezasının Siyah - Beyazlı kulübü zor durumda bıraktığı belirtti. UEFA ayrıca, uefa.com sitesinde Dünya Kupası sonrası Türkiye’nin elde ettiği başarıyı, ziyaretçilerinin İlhan’ın ağzından dinlemesini sağlayan bir bölüme de işlerlik kazandırdı. 
     
İdman kapandı      Beşiktaş, dün yaptığı çift idmanla çalışmalarını sürdürdü. Sabah ve akşam yapılan antrenmanlarda basına sadece 15’er dakika görüntü izni verildi. Çalışmaya artroskopi olan İlhan Mansız, sakatlıkları süren Ahmet Dursun, Bayram, Kaan Dobra ve kulüp bulması istenen Khlestov katılmadı, Ahmet Yıldırım ise düz koşu yaptı. Akşam çalışmasında yeni transferler Radu ve Pancu da yer aldı. 
     
Kontrolden geçtiler      LUCESCU’NUN isteğiyle İstanbul’a getirilen Radu ile Pancu sağlık kontrolünden geçti. İki Rumen oyuncu ile birer yıllık kiralık sözleşme yapıldı. Fotoğraf Cengiz Malgır 
     
Lucescu karamsarRumen hoca, Gazeta Sporturilor gazetesine verdiği demeçte, Beşiktaş’ın bu sezon şampiyon olmasını zor gördüğünü söyledi 
     BEŞİKTAŞ’IN Rumen hocası, ülkesinde yayınlanan Gazeta Sporturilor gazetesine verdiği demeçte, "Bu sezon şampiyon olmamız bir hayli zor" dedi. Lucescu, gelecek sezon Şampiyonlar Ligi’nde mücadele etmeyi hayal ettiğini de belirtti, "Ama favori Galatasaray gibi gözüküyor. Çünkü senelerdir aynı kadroyla devam ediyorlar. Fenerbahçe’ye gözdağı vermemiz lazım. Zira onlar da son zamanlarda büyük yatırımlar yaptı" ifadesini kullandı. 
     LUCESCU, yeni transfer Pancu’yu da "Romanya’nın son yıllarda yetiştirdiği en yetenekli oyunculardan biri" diye tarif etti. Beşiktaş’ın çalıştırıcısı, "Ona eksiklerini de ben göstereceğim. Agresif olmaması ve soğukkanlılığı elden bırakmaması gerekiyor" dedi. Rumen hoca, Radu Niculescu’nun, Galatasaray’da olduğu gibi Beşiktaş’ta da başarılı olmasını dilediğini ifade etti, "Onu da en üst düzeye getireceğim" açıklamasını yaptı. 
     
Capone’la pazarlık      BEŞİKTAŞ’IN transfer etmek istediği Capone dün İstanbul’a geldi. Siyah - Beyazlı yöneticiler ile masaya oturacak olan Brezilyalı futbolcu anlaşmaya varılması halinde bugün takımla birlikte İsviçre kampına gidecek. Capone her ihtimale karşın İsviçre uçusu için bilet işlemlerinin yapıldığı öğrenildi. Bu arada Beşiktaş’ın ilgilendiği Okan’ın Hakan Şükür’e akıl danıştığı belirtildi. Hakan’ın ise milli oyuncuya "hiç düşünme git dediği" ifade edildi. 
     



 SPOR 



























</TEXT>
</DOC>
