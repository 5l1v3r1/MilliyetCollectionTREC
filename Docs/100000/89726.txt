<DOC>
<DOCNO> 89726 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/14/guncel/agun.html </URL>
<DATE> 2002/06/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Trilyoner polis’e soruşturma açıldı 
</HEADLINE>
<TEXT>

Boşanmak istediği eşinin Trilyonluk serveti var’ dediği Emniyet Müdürü Sarıyıldız, açığa alındı, kullandığı BMW de kardeşinin üzerine kayıtlı çıktı 
     ANKARA Milliyet 

     Ayrılmak istediği iki aylık eşi Bilge Sarıyıldız’ın aleyhine boşanma davası açmasının ardından ikinci eşinin trilyonluk serveti var" iddialarına hedef olan Emniyet Müdürlüğü Asayiş Daire Başkan Yardımcısı Altay Sarıyıldız, İçişleri Bakanı Rüştü Kazım Yücelen tarafından açığa alındı. Soruşturma açılması için talimat veren Yücelen’in görev verdiği bir Mülkiye Başmüfettişi ile bir Polis Başmüfettişi, Sarıyıldız’ın malvarlığını mercek altına aldı. Müfettişler, Bilge Sarıyıldız ile Emniyet Müdürü Sarıyıldız’ın ifadesini alacak. 
     
     Yolsuzluk iddiaları 
     İlk eşinden ayrıldıktan sonra bir dönem sekreterliğini yapan Bilge Sarıyıldız’la ikinci evliliğini gerçekleştiren Sarıyıldız, geçimsizlik nedeniyle yeni eşine de boşanma davası açtı. İkinci eşinin istediği nafakayı vermediği gerekçesiyle Bilge Sarıyıldız’ın yolsuzluk iddialarına hedef olan Sarıyıldız’ın ilginç banka hareketleri olduğu ortaya çıktı. Davanın açıldığı Ankara 9. Asliye Hukuk Mahkemesi’nin isteği üzerine banka hesaplarında yapılan incelemelerde Sarıyıldız’ın Ankara’nın ünlü oto galericisi olan ve bir ara oto kaçakçılığından yargılanıp beraat eden Ali Altınışık’la yakın bağlantısı olduğu belirlendi. Altınışık’ın, Sarıyıldız’ın İş Bankası’nın Yıldız Şubesi’ndeki 63679 ve 63683 nolu hesaplarına sıklıkla para yatırdığı, Sarıyıldız’ın da 300 milyarlık parasını kullandığı saptandı. 
     Malvarlığının büyük bölümünü eski eşi ile yakınlarının üzerine yaptığı anlaşılan Sarıyıldız’ın halen kullandığı 1997 model BMW marka aracı da kardeşi Mustafa Sarıyıldız üzerine kayıtlı çıktı. Aracın iki yıl önce Altay Sarıyıldız tarafından Ankara piyasasında "Sinemacı Zeki" olarak tanınan arkadaşı Zeki Çelik adlı işadamından alındığı öne sürüldü. 
     



 GÜNCEL 




















</TEXT>
</DOC>
