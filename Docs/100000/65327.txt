<DOC>
<DOCNO> 65327 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/01/spor/spo03.html </URL>
<DATE> 2002/02/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Hakan umudu 
</HEADLINE>
<TEXT>

Galatasaray, PAF takımıyla idmana çıkan yıldız oyuncusunu UEFA listesinden çıkarmadı 
     SARI - Kırmızılı kulüp, Şampiyonlar Ligi nedeniyle UEFA’ya verilecek yeni listesini Futbol Federasyonu’na dün gönderdi. 25 kişilik listede yeni transfer Kolombiyalı Gonzales, Rumen Niculescu ile Murat Sözkesen de yer aldı. Horvarth, Mpenza ve Sphear gibi isimlerin bulunmadığı kadroda, UEFA Kupası’nda Gaziantepspor forması giyen Batista da yazılamadı. 
     CİM - BOM, yeni sözleşmeyi imzalamadığı için PAF takımıyla idmanlara çıkan Hakan Ünsal’ı da UEFA listesine aldı. Yönetim, bu oyuncunun ismini, her an takıma döneceğini düşünerek silmedi. Ayrıca verilen B listesinde de genç oyuncular yer aldı. Yedek kadroya da PAF takımdan Sedat ve Sabri’nin isimleri yazıldı. Bu listede bulunan isimler de Şampiyonlar Ligi maçlarında oynayacak. 
     
Mondragon belirsiz      GALATASARAY’DA, Kolombiya kalecinin sakatlığı tam olarak geçmedi. Florya’da dün yapılan idmanda fizyoterapist ile düz koşuya çıkan Mondragon’un, Antalya maçından önce son kez kontrolden geçeceği bildirildi. Lucescu, tecrübeli file bekçisiyle kısa bir görüşme yaptıktan sonra, Kerem ile de özel olarak ilgilendi ve uyarılarda bulundu. Sergen de dünkü çalışmayı hafif koşuyla tamamladı. 
     
Erhan Namlı Ç. Rize’de      SARI-Kırmızılı takım, Trabzon’dan transfer ettiği Erhan Namlı’yı Çaykur Rizespor’a verdi. İki kulüp yöneticilerinin aralarında yaptıkları anlaşmanın ardından Lucescu’nun da onayı alındı. Erhan da, sezon sonuna kadar kiralık gitmeyi kabul edince transfer gerçekleşti. 
     
Niculescu iddiası      MİRCEA Lucescu, transfer sorunu çözülen Radu Niculescu ile ilgili olarak "İddia ediyorum, ondan çok büyük bir futbolcu yaratacağım" dedi. Rumen hoca, "Eğer alamasaydık, kendime kızardım. Bu olayda, bana komplo hazırlandı. Bunların hepsi Piturca yüzünden oluyor" diye konuştu. 
     
Albayrak bilmecesi      ABDÜRRAHİM Albayrak’ın, Mehmet Cansun’un listesinden girip, girmeyeceği henüz açıklığa kavuşmadı. Başkan Cansun’a, bu konuda negatif baskı geldiği bildirilirken, camiada kendisine yapılan eleştirilerden rahatsız olduğu gözlenen Albayrak, seçime girme olasılığını "Yüzde 50" olarak niteledi. 
     



 SPOR 




























</TEXT>
</DOC>
