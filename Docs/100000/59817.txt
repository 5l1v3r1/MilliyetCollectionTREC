<DOC>
<DOCNO> 59817 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/31/spor/spo03.html </URL>
<DATE> 2001/12/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Aslan’a Sergen ihbarı 
</HEADLINE>
<TEXT>

Galatasaray’ın yıldız futbolcusu, eski alışkanlıklarından vazgeçmeyip, Kıbrıs’ta sürekli kumar oynayınca ortalık karıştı. Yönetim kulübe gelen ihbar telefonlarından sıkıldı 
     HALİL ÖZER 

     Telefon yağmuru 
     SARI - Kırmızılı ekibin yıldız ismi Sergen için Kuzey Kıbrıs Türk Cumhuriyeti’nden ihbar telefonları yağıyor. Girne’de tatilde bulunan Sergen’in kumar makinelerinin başından ayrılmadığını söyleyen çok sayıda kişi kulübün telefonlarını adeta kilitledi. Milli futbolcunun eski alışkanlıklarından vazgeçmediği, sabahlara kadar kumar oynadığı yönünde gelen telefonlar yönetimi de bir hayli rahatsız etti. 
     
     Sadece uyarı 
     YÖNETİMİN bu yöndeki uyarılar karşısında fazla ilgi göstermediği, sadece Sergen’in dikkatini çekmekle yetindiği bildirildi. Galatasaraylı yöneticiler, Sergen’in tatilde olduğunu ve istediği her şeyi yapma hakkına sahip olduğunu ifade edip, "İzin gününde canı ne isterse yapabilir" açıklamasını yaptılar. Yönetimin buna rağmen yıldız oyuncuyu telefonla uyardığı ve daha dikkatli olmasını istediği öğrenildi. 
     
Perez’in inadı      DİZİNDEKİ sakatlığı yüzünden bir türlü beklenen verim alınamayan Perez’i, kulüp doktorları ameliyat olması konusunda uyardı. Sarı - Kırmızılı takımın sağlık heyeti, Fransız oyuncuya, eskiden yapılan ameliyat sırasında dizinde kalan kemik parçalarının temizlenmesi gerektiğini iletti. Doktorların ameliyat olmaması halinde hiçbir zaman beklenen performansa ulaşamayacağını belirtmelerine rağmen Perez yeniden artroskopi olmaya yanaşmıyor. 
     
Ergün’de belirsizlik      GALATASARAY yönetimi, Avrupa’dan Ergün ile Hakan Ünsal için gelen transfer teklifleri nedeniyle pazarlığa hazırlanıyor. Yılbaşından sonra yapılacak görüşmelerde yönetimin Ergün konusunda kararsız kaldığı, Chelsea’nin ısrarla devre arasında istediği bu oyuncuyu bırakmak istemediği bildirildi. Ancak yönetimin, İngiliz kulübünün 2.5 ya da 3 milyon dolar ödemesi halinde tecrübeli futbolcunun gitmesine izin vereceği öğrenildi. 
     
Albayrak Ölümden döndüm      FUTBOL Şube Sorumlusu Abdürrahim Albayrak, Beşiktaş ile yapılan basketbol maçının ardından çıkan olaylarda ölümden döndüğünü söyledi. Albayrak hayatta kaldığına şükrettiğini belirtip, "Televizyonlarda hep salonun dışında atılan taşlar gösterildi. Oysa yolda beni bir kez daha sıkıştırdılar. Taş yağıyordu. 500 kişi resmen bizi linç edecekti. Camları kırıp, arabayı tekmelediler. Çevredekiler çığlık çığlığa kaçıştı. Bizi öldürüyorlardı. Ucuz kurtulduk. Arabam da paramparça oldu" dedi. 
     



 SPOR 


















</TEXT>
</DOC>
