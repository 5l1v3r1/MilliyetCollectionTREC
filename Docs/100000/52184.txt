<DOC>
<DOCNO> 52184 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/14/siyaset/siy02.html </URL>
<DATE> 2001/11/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Savunma Sanayi eski Müsteşar Yardımcısı 
</HEADLINE>
<TEXT>
Görevimden kendim ayrıldım 
     ANKARA Milliyet 

     Savunma Sanayi eski Müsteşar Yardımcısı Ünal Tamgaç, görevinden istifa ettirilmediğini, kendi isteğiyle ayrıldığını bildirdi. Tamgaç, avukatı aracılığıyla yaptığı açıklamada, istifa dilekçesi ile birlikte malvarlığını gösteren bir listeyi de Milli Savunma Bakanlığı’na sunduğunu açıkladı. 
     Avukatı Altan Balantekin, 3 Ekim 2001 tarihinde görevinden ayrılan Tamgaç’ın istifasına ilişkin çıkan, "Paşa’ya istifa emri", "Paşa’yı istifaya Milli Savunma Bakanı zorladı", "Paşa’nın istifasında malvarlığı etkili oldu" şeklindeki haberler üzerine şu açıklamayı yaptı 
     "Müvekkilim Tamgaç, hiçbir şahıs ve makamın baskısı ile görevinden ayrılmamıştır. Kendi isteği ile görevinden ayrılmıştır. Müvekkil, müsteşarlıkta göreve başlar başlamaz, malvarlığını makama yazılı olarak vermiştir. Bu görevi yerine getirdiği 2 yıl 7 aylık sürede malvarlığında hiçbir artış olmamıştır. Görevden ayrılırken istifa dilekçesi ile birlikte de mal beyanında bulunmuştur. Bununla ilgili yazılı belgelerin tamamı kurumdadır. Müvekkilin hiçbir firma ile hiçbir şekilde yakınlığı ve ilişkisi de olmamıştır. Yazılan bu yazı ile müvekkile suç isnat edilmiştir. Söz konusu iddia gerçeği yansıtan bir iddia değildir. Müvekkili ve ailesini derin üzüntü içinde bırakan yanlış ve talihsiz haber nedeniyle tüm kamuoyuna gerçekleri açıklamak zorunluluğu doğmuştur." 
     



 SİYASET 









</TEXT>
</DOC>
