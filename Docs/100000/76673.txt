<DOC>
<DOCNO> 76673 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/05/son/sontur03.html </URL>
<DATE> 2002/04/05/ </DATE>
<TIME>  </TIME>
<AUTHOR>  </AUTHOR>
<HEADLINE>
İstanbul Valisi'nden türban uyarısı ''Potansiyel tehlike...'' 
</HEADLINE>
<TEXT>

     İçişleri Bakanlığı'nın imam-hatip liselerindeki türban eylemleri nedeniyle hakkında inceleme başlattığı İstanbul Valisi Erol Çakır, TBMM İnsan Haklarını İnceleme Komisyonu'nda oluşturulan türban altkomisyonuna bir mektup göndererek açıklamalarda bulundu. Lise eylemlerinin potansiyel tehlike olduğuna dikkat çeken Çakır, "Disiplin suçu diyenler konunun ideolojik yönünü gizliyorlar" saptamasında bulundu. 
     Çakır, altkomisyon başkanı DSP İzmir Milletvekili Burhan Bıçakçıoğlu'na gönderdiği mektupta, İstanbul'da 24 imam-hatip lisesinde 12 bin 119 öğrencinin eğitim gördüğünü bildirdi. Bunlardan 8 bin 56'sının kız öğrenci olduğunu belirten Çakır, "Kız öğrencilerden büyük bir kısmı kılık kıyafet mevzuatına uymadan okullarına devam etmektedirler" dedi. Çakır dört sayfalık mektubunda öğrenim yılı başında öğrenci ve velilerden kıyafet şartlarına uyacaklarına ilişkin yazılı taahhüt alındığını bildirdi. 
     Bazı kız öğrencilerin kılık-kıyafet konusundaki itirazlarını dinsel ideolojilerine dayandırdıklarını anlatan Çakır, şu saptamada bulundu 
     "İstismar konularından birisi de okullardaki kılık- kıyafet mevzuatına uymamanın bir disiplin suçu olduğu iddiasıdır ve bu iddiada bulunarak eylemin suç olduğunu kabul edenler, konunun dini ideolojinin, iradi ve toplu bir eylemi olduğunu ve temadi eden süreklilik arzeden, aralıksız devam eden vasfını bilinçli olarak gizlemişlerdir." 
     
     KELEPÇE 

     Vali Çakır 13 yaşındaki öğrenciye kelepçe takıldığı iddiası konusunda şunları söyledi 
     "8 yıllık temel eğitim süresi sonunda liseye başlama yaşı asgari 15 olduğu halde, 13 yaşındaki imam hatip öğrencilerine kelepçe takıldığı iddiasında bulunulmuş, Toplantı ve Gösteri Yürüyüşleri Mevzuatını ihlal ederek güvenlik kuvvetlerine yapılan saldırılar güvenlik kuvvetlerinin haksız fiili olarak ilan edilmiş, öğrencilerin otobüslere doldurularak başka semtlere bırakıldıkları yolunda şikayetlerle her türlü istismar yolu organize olarak ve temelde laiklik karşıtı eylemler olarak hayata geçirilmeye çalışılmıştır." Çakır, iddiaların doğruluğunun belirlenmesi halinde yasal gereklerinin mutlaka yapılacağını kaydetti. 
     
     POTANSİYEL TEHLİKE 

     Dini ideolojiyi ön plana alan kuruluşlarda son zamanlarda yaşanan bölünmeler paralelinde, okullardaki öğrenci grupları arasında da bölünmeler ve gizli rekabetlerin yaşandığını kaydeden Çakır, "Bu husus gelecek adına potansiyel tehlike yaratmaktadır" dedi. 
     
     DESTEKLENİYORLAR 

     Vali Çakır, imam-hatip liselerinde okuyan bir kısım öğrenciler ve ailelerinin okul dışında dini ideolojiyi savunan veya Cumhuriyetin laiklik ilkesine karşı mücadele eden bazı kişiler veya kuruluşlar tarafından "burs ve yardım" adı altında desteklendiklerini anlattı. Kimi katı basın-yayın organlarının da öğrencileri yönlendirdiğini belirten Çakır, "Bu medya kuruluşlarının imam hatip liseleri konusundaki tahrik ve tahrip edici yayınları, olayın Anayasal düzenimize yönelen tehdidini açıkça göstermektedir" dedi. 
     
     ORGANİZE GÜÇ 

     Vali Erol Çakır, rapor niteliğindeki mektubunda şu saptamalara yerverdi 
     "Ekonomik olarak desteklenenlerin ve yönlendirilenlerin de dahil olduğu öğrenci grupları okullarında organize bir güç oluşturmakta ve dini ideolojileri doğrultusunda okul yönetimini, öğretmenlerini ve diğer öğrencileri baskı altına almaktadırlar. Bunun sonunda imam hatip liselerinde sağlıklı eğitim yapılamamakta, bunların baskısına dayanamayan özellikle kız öğrenciler, baskı istikametinde davranmak zorunda kalmaktadırlar. Bu baskının idare tarafından kaldırılması üzerine fanatik olmayan geniş bir öğrenci kitlesinin kurallara itaat ve sadakati net olarak ortaya çıkmıştır. " 
     
     DİSİPLİN UYGULANAMIYOR 

     Vali Çakır, okul yönetimlerinin kız öğrencilere disiplin hükümlerini uygulayamadıklarını ifade ederken gerekçelerini şöyle saydı 
     "-Okul yönetimleri baskı altında kalmaktadırlar. 
     -Kalabalık öğrenci gruplarına disiplin uygulamalarına başlamak ve bunu devam ettirerek sonuçlandırmanın okullardaki eğitim faaliyetlerinin durması sonucunu doğuracağı görülmektedir. 
     -Okul içi ve dışı baskı grupları medya dahil devreye girmektedir. 
     -Disiplin uygulamasına esas teşkil edecek olan fiil Kılık-Kıyafet Mevzuatına uymamak temadi ettiği için aralıksız ve kesintisiz olarak süreklilik arzettiğinden 
     suçun sona erdirilmesi veya önlenmesi önem ve öncelik arzetmektedir." 
     
     ÇABALAR SONUÇ VERMEDİ 

     Erol Çakır, öğrencilerin zorlayıcı ve cezalandırıcı önlemlere gereksinim kalmadan, kurallara uymalarının sağlanması ve kazanılması çabaların sonuç vermediğini, üzülerek gördüklerini bildirdi. 
     Çakır, "Yaşanan olay, irticai tehdit değerlendirmelerinin yapıldığı her ortamda tartışma ve il yönetimini eleştirme şeklinde şikayet, istihbarat ve tespitler mevcuttur gündeme getirilmektedir. Kurallar ölçüsünde bakıldığında şikayet ve eleştirilerin haklılığı anlaşılmakta, bu husus il yönetiminin zaafı olarak algılanmaktadır" biçiminde bir paragrafa da yerverdi. 
     
     VAKIFLAR DEVREDE 

     Kimi imam hatip liselerinin vakıf ve dernekler tarafından yaptırıldığını, vakıf ve derneklerin buralarda kantin işlettiklerini belirten Çakır, "Okul içine yerleşmiş olan ve bir kısmı dini ideolojinin açık veya kapalı mücadelesini veren dernek veya vakıfların yarattıkları sakıncaları ayrıca belirtmeye gerek görülmemektedir" dedi. 
     
     AMAÇ HUKUK 

     İl İdaresi Yasası'nın valiye asayiş ve suç işlenmesini önlemekle ilgili bir dizi görev verdiğini anımsatan Erol Çakır, "İmam hatip liselerinde yapılmak istenen hukuku hakim kılmaktır" dedi. 
     Öğrenim yılının ikinci yarısından itibaren İstanbul'daki tüm imam-hatip liselerinde mevzuatın emrettiği bütün şartların sağlandığını, eğitim ve öğretimin aralıksız sürdürüldüğünü belirten Çakır, "Dini ideolojinin baskısından kurtulan öğrenciler kurallara uyarak eğitim haklarını kullanmaktadırlar ve bu öğrencilerin oranı yaklaşık yüzde 90'a ulaşmıştır" açıklamasını yaptı. 
     






</TEXT>
</DOC>
