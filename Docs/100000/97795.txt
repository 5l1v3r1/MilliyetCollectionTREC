<DOC>
<DOCNO> 97795 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/24/son/sontur30.html </URL>
<DATE> 2002/07/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Atina, Dursun Karataş'ın Yunanistan'da olmadığını açıkladı 
</HEADLINE>
<TEXT>

     Yunanistan Hükümet Sözcüsü Hristos Protopapas, terör örgütü DHKP-C lideri Dursun Karataş'ın Yunanistan'da olmadığını açıkladı. 
     Protoppas, yaptığı basın toplantısında, güvenlik birimlerinin Karataş'ın Yunanistan'da olmadığını belirlediğini kaydetti. 
     Atina'da yayımlanan To Vima gazetesi, pazar günkü haberinde Karataş'ın yılın büyük bölümünü Atina'da geçirdiğini, bugünlerde de başkentte olduğunu iddia etmişti. 
     Bu arada, DHKP-C'nin Yunan basın-yayın organlarına dün akşam gönderdiği belirtilen bildiriye sorular üzerine değinen Protopapas, şunları söyledi 
     ''Söz konusu faks metninin göndericisi belli değil. Bu örgütün Yunanistan'da faaliyet göstermesine izin verilmesi kesinlikle söz konusu değil. Yunanistan'da yalnızca Türk ve Yunanlar'dan oluşan bir siyasi mültecilerle dayanışma derneği var ve yasalar çerçevesinde faaliyet gösteriyor. Sanırım, bu dernek o örgütle karıştırılıyor.'' Yunan basını, DHKP-C'nin dün gazetelere bir bildiri göndererek, 17 Kasım terör örgütüyle DHKP-C arasında bağlantı kuran haberleri kınadığını yazdı. 
     





</TEXT>
</DOC>
