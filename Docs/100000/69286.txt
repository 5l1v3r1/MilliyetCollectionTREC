<DOC>
<DOCNO> 69286 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/24/son/soneko06.html </URL>
<DATE> 2002/02/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Bir "rekor" daha... Kart dolandırıcılığında Avrupa'yı geçtik 
</HEADLINE>
<TEXT>

     Kart dolandırıcılığı artış hızında Türkiye, Avrupa ortalamasını geçti. 
     Eylül 2001 sonu itibariyle 12 aylık dönemde Avrupa'da kart dolandırıcılığındaki artış hızı ortalama yüzde 11 olurken, Türkiye'de bu oran yüzde 16 olarak gerçekleşti. 
     MasterCard Avrasya Risk Servisleri Direktörü Cem Kibaroğlu, şu anda en büyük sorunun organize suç gruplarının bu işle ilgilenmeye başlamaları olduğunu belirterek, ''Organize suç örgütleri Türkiye gibi ülkelere kaydı'' dedi. 
     Türkiye'de dolandırıcılık hızının Avrupa'dan 5 puan daha fazla artmasına rağmen ciroya oranlandığında bunun Avrupa ortalamasının çok altında bulunduğunu, Avrupa toplamının yüzde 1.4'ü gibi çok küçük bir oranı oluşturduğunu ifade eden Kibaroğlu, dolandırıcılıktaki artış hızının pazarın yeni olması ve gelişme aşamasında olmasından kaynaklandığını söyledi. 
     Cem Kibaroğlu, şunları kaydetti 
     ''Dolandırıcılık oranlarındaki artışta en büyük sorun organize suç gruplarının bu işle ilgilenmeye başlamış olmaları olarak gösterilebilir. Avrupa Topluluğu'nda bizim MasterCard olarak yaptığımız çalışmalar sonucunda alınan birtakım önlemler nedeniyle bu gruplar değişik ülkelere doğru kaymaya başladı. Organize suç örgütleri Türkiye gibi ülkelere kaydı.'' Organize suç örgütlerinin kartlı ödeme sisteminden elde ettikleri gelirleri birtakım suçları finanse etmek amacıyla kullandıklarına işaret eden Kibaroğlu, bu bağlamda hukuki boyutta kanuni çalışmalara destek verdiklerini, emniyet güçleriyle paralel bir çalışma yürütmeye çalıştıklarını söyledi. 
     -TÜRKİYE'YE MALİYETİ 3 MİLYON DOLAR- Kart dolandırıcılığının Türkiye'ye maliyetinin 2001 yılı sonu itibariyle yaklaşık 3 milyon dolar olduğunu belirten Kibaroğlu, ''3 milyon dolar, sahtecilerin dolandırıcıların kazancı olmuş durumda'' dedi. 
     MasterCard'ın dolandırıcılığın ve sahteciliğin önceden öngörülmesine yönelik ve tespitinden sonra da alınabilecek önlemlere ilişkin bankalarla çeşitli çalışmalar yürüttüğünü ifade eden Kibaroğlu, bu sayede Türkiye'de sahteciliğin, dolandırıcılığın kontrol altında tutulmasının diğer ülkelere göre daha iyi gittiğini söyledi. 
     Dolandırıcılık ve sahtecilik olaylarında büyük illerde ağırlık olmasına karşın son zamanlarda kartların kullanımı yaygınlaştıkça diğer illere doğru da bir kayma olduğunu belirten Kibaroğlu, ''Özellikle güney illerimizde turizm sezonu veya dışında sahte yabancı kartların kullanıldığını görüyoruz. Bunlara yeni zamanda güneydoğuya doğru olan illerimiz de katılmaya başladı. Türkiye'nin her ilinde sahtecilik ve dolandırıcılık, kayıp çalıntı kartın kullanıldığını görmeye başladık'' dedi. 
     -KAYIP-ÇALINTI KARTLA DOLANDIRICILIK İLK SIRADA- Cem Kibaroğlu, ''Türkiye'de bankaların vermiş olduğu kartlarda en çok rastlanan dolandırıcılık türü kayıp çalıntı. İkinci sırada sahte kartlar ve son olarak da internet olayları geliyor. Türkiye'de bir sorunumuz daha var sahte müracaat. Ancak bankalar bu konuda hazırlıklı, tespiti de çok yüksek oranda'' diye konuştu. 
     EMV uyumlu çip kartların sahteciliğin ciddi anlamda önüne geçeceğini düşündüklerini ifade eden Kibaroğlu, bankalarla bu konuda yakın çalışma içinde olduklarını, MasterCard olarak EMV standartlarında ilk kartı 2001 yılında verdiklerini, bu yıl sonu itibariyle de bunun 1 milyonu geçmesini hedeflediklerini kaydetti. 
     Kibaroğlu kart sahiplerinden ekstrelerini düzenli olarak takip etmelerini, kendilerine ait olmayan harcamaları mutlaka bankalarına bildirmelerini istedi. Kibaroğlu, diğer yandan işlemlerini gerçekleştirdikten sonra kendilerine verilen slipleri rastgele atmamalarını, oradaki kart numarasının internette kullanılabildiğini söyledi. 
     






</TEXT>
</DOC>
