<DOC>
<DOCNO> 94885 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/10/son/soneko08.html </URL>
<DATE> 2002/07/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Derviş "AB konusunda Çiller ile aynı görüşteyiz" 
</HEADLINE>
<TEXT>

     Devlet Bakanı Kemal Derviş, AB'nin Türkiye için önemini vurgularken, ''bu konuda gerçekçi ve acil adımlar atılması konusunda, sanıyorum Sayın Çiller ile aynı görüşteyiz'' dedi. 
     DYP lideri Çiller'in Bilkent'teki konutunda gerçekleşen ve yaklaşık 45 dakika süren görüşmenin ardından, gazetecilerin sorularını yanıtlayan Bakan Derviş, Çiller ile son ekonomik ve siyasal gelişmeleri değerlendirdiklerini söyledi. 
     Eskiden beri birbirlerini tanıdıklarını ve saydıklarını ifade eden Derviş, Çiller ile Avrupa Birliği AB ile ilgili konuları ayrıntılı olarak ele aldıklarını kaydetti. Derviş, şunları söyledi 
     ''Önümüzdeki haftalara, aylara dikkatli baktık. Sanıyorum kendisi de, ben de, AB'nin Türkiye için önemini hissediyoruz ve bu konuda olabilir, gerçekçi, fakat bir acil adımlar atılması konusunda aynı görüşteyiz. 
     Sayın Çiller bana, seçim yasaları konusundaki görüşlerini aktardı. Daha sağlam politik yapının oluşması için, seçim yasalarında neler yapılması gerektiğini anlattı. Benim için yararlı oldu. Biliyorsunuz, bugünlerde, herkesi dinliyorum, herkesin fikrini alıyorum. Ben de ekonomi konusunda bilgi veriyorum. Türkiye'nin liderlerine ve devletin önde gelen şahsiyetlerine..'' Derviş daha sonra, Bakanlar Kurulu toplantısına katılacağını belirterek, soruları yanıtsız bıraktı. 
     
     DYP AÇIKLAMASI 
     Öte yandan görüşmeye ilişkin DYP Basın Müşavirliği'nden yapılan yazılı açıklamada, görüşmenin, Devlet Bakanı Derviş'in 3 Temmuz 2002 Çarşamba günü Almanya'da bulunan DYP Genel Başkanı Çiller'i telefonla arayarak aldığı randevu sonucu gerçekleştiği bildirildi. 
     Açıklamada, ''her iki tarafın da farklı yoğun programları nedeniyle görüşme, bugün saat 10.00'da Sayın Çiller'in Bilkent'teki konutunda gerçekleşmiştir'' denildi. 
     





</TEXT>
</DOC>
