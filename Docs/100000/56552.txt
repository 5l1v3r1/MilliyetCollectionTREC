<DOC>
<DOCNO> 56552 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/11/siyaset/siy01.html </URL>
<DATE> 2001/12/11/ </DATE>
<TIME>  </TIME>
<AUTHOR>  </AUTHOR>
<HEADLINE>
AB’ye ısınıyoruz 
</HEADLINE>
<TEXT>

AB Komisyonu'nun araştırmasına göre Türk halkı tam üyeliği istiyor. Üyeliği olumlu bulanlar yüzde 59, referandumda 'evet' diyecekler yüzde 68 çıktı 
     GÜVEN ÖZALP Brüksel 

     Avrupa Birliği AB Komisyonu tarafından yapılan bir araştırma, Türk halkının yüzde 68'inin tam üyeliğe sıcak baktığını ortaya koydu. Türkiye bu oranla, üyeliğe en istekli adaylar arasında yer aldı. Üyeliğe en olumlu bakan ülkeyse, yüzde 80'le Romanya olarak tespit edildi. "Bugün AB üyeliğiyle ilgili referandum olsa tavrınız ne olur " sorusuna, Türkiye'den olumlu yanıt verenler yüzde 68, olumsuz oy verenlerse yüzde 20 olarak belirlendi. Kararsızlar yüzde 8 olurken, oy kullanmayacaklarını açıklayanların oranı yüzde 4'te kaldı. 
     Türkiye'nin AB sürecine ilişkin en belirgin sorununun, halkın yeteri kadar bilgilendirilmemesi olarak belirlendiği araştırma sonuçlarına göre, AB üyeliğini olumlu bir gelişme olarak görenlerin oranı yüzde 59 oldu ve bu rakamla, adaylar arasında 4. sıraya yerleşti. Üyeliği "kötü" bir gelişme olarak görenlerse yüzde 14'te kaldı. 
     AB'nin Türkiye'deki imajı da, aday ülkeler ortalamasının hemen altında kalmasına karşın, oldukça yüksek çıktı. Türkiye'de, AB konusunda bilgi sahibi olduklarını söyleyenlerin oranı yüzde 95'e ulaşsa da, bu alanda tüm aday ülkelerin gerisinde kaldı. Bu oran Malta'da yüzde 100, Kıbrıs ve Çek Cumhuriyeti'nde yüzde 99'a ulaştı. Avrupa Parlamentosu konusunda bilgi sahibi olanlar yüzde 75'i bulurken, komisyon için bu oran ancak yüzde 60'a ulaşabildi. 
     Araştırma sonuçlarına göre AB'ye güvenenler yüzde 53, güvenmeyenlerse yüzde 34 olarak belirlendi. Üyelik konusunda bilgi sahibi olanlar yüzde 82'de kaldı. Türkiye, genişleme sürecine ilişkin bilgi sahibi olma konusunda yüzde 17'yle son sırayı aldı. 
     
Mesut Yılmaz 'AB Yolunda’      Hakan Şanlıtürk Ankara 

     ANAP’ın kurduğu "20 Mayıs Vakfı", Türkiye’nin AB serüvenini "AB Yolunda" isimli kitapta topladı. Başbakan Yardımcısı Mesut Yılmaz'ın, özel önem verdiği AB ile ilişkiler konusu kitaplaştırıldı. Kitabın kapağında Türk ve AB bayrakları arasında yürüyen Mesut Yılmaz'ın fotoğrafı yer aldı. Vakıf Başkanı ve ANAP Afyon Milletvekili Halil İbrahim Özsoy, kitabın hazırlanış amacını şöyle anlattı "Bu yayın çağdaş uygarlığın seçkin, saygın ve katılımcı bir ortağı olma yolunda, ülkemizin çizdiği hedef için uygun bir ortam olarak AB'ye katılma sürecindeki gelişmeleri ve Mesut Bey'in düşüncelerini yansıtmaya çalışmaktadır." 
     



 SİYASET 
















</TEXT>
</DOC>
