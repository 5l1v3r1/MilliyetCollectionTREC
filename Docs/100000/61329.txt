<DOC>
<DOCNO> 61329 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/09/spor/spo02.html </URL>
<DATE> 2002/01/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Sıra ruhlarda 
</HEADLINE>
<TEXT>

Uzmanlar tarafından fiziki testlerini tamamlayan Fenerbahçeli oyuncuları, şimdi de Antalya’da psikologlar büyüteç altına alıyor 
     AYŞE YEŞİN 

     İKİNCİ yarı hazırlıkları öncesinde performans, sürat, dayanıklılık, patlayıcı kuvvet, vücut yapısı konularında incelemeden geçen ve olumlu sonuç alınan Fenerbahçeli futbolcular, Antalya’da da psikologlar tarafından ele alınacak. Testler sonucunda Lorant’a hangi futbolcunun dışa dönük, hangisinin içe dönük, kimin motive edilmesi gerektiği gibi konularda rapor verileceği bildirildi. 
     AYRICA beslenme uzmanları tarafından daha iyi bir performans yakalanabilmesi için özel bir diyet programı hazırlanacak. ARGE tarafından gerçekleştirilecek bu testlerin raporları doğrultusunda Fenerbahçe’nin ikinci yarı hazırlık ve çalışma programlarının oluşturulacağı ifade edilirken, bu tip bilimsel araştırmaların sürekli olacağı öğrenildi. 
     
Güneş, takipte      MİLLİ Takım’a oyuncu veren takımların oynayacakları maçları ve ikinci yarı hazırlıklarını takip etmek için Antalya’ya giden Şenol Güneş, dün Fenerbahçe antrenmanındaydı. Lorant’ın Türk usulu "sarılıp - öperek" karşıladığı tecrübeli hoca, "Yerli - yabancı ayrımı yapmayız. Lorant iyi bir insan. Artık o da bizden biri. Söz verdi, ligin ikinci yarısında bize daha hazır futbolcular gönderecek. İyileştiği anda Oktay’ı da Milli Takım’a alacağız" dedi. 
     
Kazanan her zaman haklıdır’      HÜSEYİN YAVUZ 

     DEFANSIN tecrübeli ismi Mustafa Doğan, Fenerbahçe’deki altıncı sezonunda 10. teknik adamla çalıştığını söyledi. Birlikte olduğu tüm hocaların iyi olduğunu belirten Mustafa, "Ancak futbolda kazanırsan tamamen haklısın. Kaybedersen kan değişikliği olur. Bu, teknik direktörün kötü olduğu anlamına gelmez. Bu sektörde maalesef bu var. Alışmamız lazım. Türkiye’ye has bir özellik değil" dedi. 
     MUSTAFA Doğan, Alman Ligi’nde 9 yıl aynı takımı çalıştıran bir teknik adamın kötü olmasının mümkün olmadığını vurgulayarak, "Alman futbolundaki gerilemenin Lorant’ın bize verecekleriyle bir bağlantısı olacağına inanmıyorum. Kadromuz iyi, sakatlarımız da iyileşti. Buraya tatile gelmedik. Şanssız puan kayıplarımız oldu. Her şeye rağmen şampiyonluğun en büyük adayıyız" diye konuştu. 
     
S.Graz ile oynuyorlar      FENERBAHÇE, ikinci yarı hazırlıklarındaki ilk maçında bugün Sturm Graz ile karşılaşacak. Başkan Aziz Yıldırım ve diğer yöneticilerin de seyredeceği karşılaşma saat 19.30’da Antalya Atatürk Stadı’nda oynanacak ve TRT1’den naklen yayınlanacak. 
     
Yönetim Antalya’da      FENERBAHÇE yöneticileri bugün Antalya kampına katılacaklar. Başkan Aziz Yıldırım ve arkadaşları hem Lorant, hem de futbolcular ile bir dizi görüşme yapıp, hazırlıkları takip edecekler. Yıldırım’ın Lorant’tan takımla ilgili bir de rapor istemesi bekleniyor. Alman hoca ise yoğun röportaj talepleri nedeniyle yarın bir basın toplantısı düzenleyeceğini açıkladı. 
     
Denizli horozu tayin edildi      FENERBAHÇELİ futbolcuları sabahın erken saatlerinde öterek, ayağa kaldıran horoz "Denizli horozu" çıktı. Esprilere konu olduğu kadar, verdiği rahatsızlık nedeniyle sorun da yaratan "Denizli" horozu, Oğuz Çetin’in ısrarları sonucunda Genel Müdür Bülent Çimenli tarafından yakalatıldı ve uzaktaki bir kümese nakledildi. Böylece futbolcuların sabah uykuları tehlikeden kurtuldu. 
     



 SPOR 
























</TEXT>
</DOC>
