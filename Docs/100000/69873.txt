<DOC>
<DOCNO> 69873 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/27/son/sontur14.html </URL>
<DATE> 2002/02/27/ </DATE>
<TIME>  </TIME>
<AUTHOR>  </AUTHOR>
<HEADLINE>
İçel Emniyet Müdürlüğü'nde yangın 
</HEADLINE>
<TEXT>

     İçel Emniyet Müdürlüğü'nün hizmet binasında, ilk belirlemelere göre, elektrik kontağından çıktığı sanılan yangın kontrol altına alındı. Vali Akif Tığ, ''Sabotaj ihtimali söz konusu değil'' dedi. 
     İçel Valisi Tığ, İsmet İnönü Bulvarı'ndaki İçel Emniyet Müdürlüğü binasının 3. katındaki Güvenlik Şube Müdürlüğü'nde yangın çıkması üzerine olay yerine gelerek incelemelerde bulundu ve çalışmaları takip etti. 
     Güvenlik Şube Müdürlüğü'nün bulunduğu kata kadar çıkan Vali Tığ, burada A.A muhabirine yaptığı açıklamada, arşiv deposu olarak kullanılan bölümde çıkan ve çatı kısmına da sıçrayan yangının itfaiye ekiplerinin çalışması sonucu kısa sürede kontrol altına alındığını bildirdi. 
     Vali Tığ, ''İlk belirlemelere göre, yangının elektrik kontağından çıktığı sanılıyor. Sabotaj ihtimali söz konusu değil. İtfaiye ekiplerinin araçlarla ve güvenlik güçlerinin yangın tüpleriyle müdahalesi sonucu yangın kısa sürede kontrol altına alındı. Çıkış nedeniyle ilgili araştırmalar sürüyor'' diye konuştu. 
     İçel Emniyet Müdürlüğü'ne vekaleten bakan Emniyet Müdür Yardımcısı Veli Karakoç da, olay yerinde çalışmaları takip etti. 
     






</TEXT>
</DOC>
