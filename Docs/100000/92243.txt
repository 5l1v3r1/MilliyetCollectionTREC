<DOC>
<DOCNO> 92243 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/26/son/sonspo12.html </URL>
<DATE> 2002/06/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Brezilya - Türkiye maçından notlar... 
</HEADLINE>
<TEXT>

     17. Dünya Kupası yarı finalinde, Brezilya ile Türkiye arasında yapılacak maç 
     öncesinde, stat çevresi adeta bayram yerine döndü. 
     Stat çevresinde havai fişek gösterilerinin yanı sıra, çeşitli etkinlikler de yapıldı. Çeşitli ülkelerden gelen taraftarın yanı sıra Türk ve Brezilyalı taraftarlar, stat çevresinde renkli görüntüler oluşturdu. 
     Karşılaşmada Saitama Stadı tribünlerinin hemen hemen tamamının dolduğu görülürken, Türkiye'nin, ev sahibi Japonya'yı yenerek kupadan saf dışı bırakması nedeniyle bu kez Japon taraftarların çoğunluğunun Brezilya'yı desteklediği gözlendi. Tribünlerde Brezilyalı taraftarların üstün olması dikkati çekti. 
     - Futbol Federasyonu, bilet talebinin çok olması nedeniyle, Türk taraftarlara satılmak üzere ek olarak FIFA'dan 1000 bilet daha satın aldı. 
     - Her maçta olduğu gibi herhangi bir olaya meydan vermemek için çok sıkı güvenlik önlemleri uygulandı. Japon polisi, çevrede adeta kuş uçurtmadı. 
     - Futbol Federasyonu Başkanı Haluk Ulusoy'un jest olarak Japonya'ya getirttiği futbolcu eşleri, karşılaşmayı tribünde kendilerine ayrılan bölümden izleyerek, milli takıma destek verdiler. 
     - Brezilya-Türkiye yarı final maçına basın mensupları adeta akın ederken, basın merkezinde oturacak yer kalmadı. Çalışmak için sandalye rezervasyonu yaptıranlar da 8 bin 500 Yen para ödemek zorunda kaldılar. 
     - Hıristiyan misyonerler, bu maç öncesinde de iş başındaydı. Misyonerler, maça gelen taraftarlara, ücretsiz kaset, CD ve broşür dağıtarak, propaganda yapmaya çalıştı. 
     - Adalet ve Kalkınma Partisi Genel Başkanı Recep Tayyip Erdoğan ve Beşiktaş Kulübü Başkanı Serdar Bilgili de Saitama'ya gelerek, maçı izledi. Devlet Bakanı Fikret Ünlü'nün de izlediği karşılaşmaya ayrıca, bu sabah Japonya'ya gelen İlhan Mansız'ın annesi ve babası da geldi. 
     Karşılaşma için stada 1.5 saat önce gelen milli takımda, sahada yer alıp alamayacağı tartışılan Hakan Şükür, kaptan olarak yine ilk 11'de sahaya çıktı. 
     Brezilya Milli Takımı'nda ise cezalı olan Ronaldinho'nun yerine aynı mevkide Edilson görev aldı. 
     





</TEXT>
</DOC>
