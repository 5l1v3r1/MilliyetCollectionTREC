<DOC>
<DOCNO> 67483 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/13/son/sontur01.html </URL>
<DATE> 2002/02/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Yalnız ayağı değil umudu da kesildi... 
</HEADLINE>
<TEXT>

     Konya'da ailesi tarafından sokağa terk edilen ve soğukta donduğu için sol ayağının yarısını kaybeden işitme ve konuşma engelli 13 yaşındaki Ali Akkafa'nın dramı bitmiyor. Ailesi tarafından sokağa terk edilen küçük Ali'ye hiç bir yakını sahip çıkmadığı için hastaneden taburcu edilemiyor. 
     Ali Akkafa, Konya'nın Çumra İlçesi'ne bağlı Karkın Beldesi'nde babasının ölümünden sonra yeniden evlenen annesi tarafından sokağa terkedildi. 
     Sokaklarda yatan ve çevredekilerin yardımlarıyla hayatını sürdüren küçük Ali, soğuk kış günleri gelince, samanlıklarda kalmaya başladı. 
     Ancak, bir gece aşırı soğuk nedeniyle parmakları donan talihsiz Ali, yürümekte zorluk çekmeye başladı ve konuşamadığı için de derdini kimselere anlatamadı. Bir vatandaş tarafından Konya Numune Hastanesi'ne getirilen Ali Akkafa'nın ayak parmaklarının soğuktan kangren olduğu anlaşıldı. 
     Karkın Belediyesi tarafından tedavi masrafları üslenilen Akkafa'nın sağ ayağı kurtarıldı ancak, kangren olan sol ayağının yarısı ameliyatla kesilerek alındı. 
     Numune Hastanesi Başhekimi Operatör Dr. Vedat Erden, Akkafa ile ilgilenmesi için özel bir kişi görevlendirdiklerini belirterek, yemek ve tuvalet ihtiyaçlarını bile tek başına karşılayamayan Ali'de otizm hastalığı belirtilerinin de görüldüğünü ifade etti. 
     
     Hastanede tek başına 
     23 gündür tedavi gördüğü ortopedi servisinde taburcu olacağı günü 
     bekleyen Ali Akkafa'nın doktoru Süleyman Hataylı, hastanın geldiği günden beri bir tek kelime bile etmediğini, gülmediğini ve çok nadiren duygusal tepki gösterdiğini anlattı. Derin bir sevgi eksikliği yaşadığı anlaşılan Ali'nin mutlaka rehabilitasyondan geçmesi gerektiğini belirten Hataylı, ''Ali'nin yaşadığı kötü günleri en kısa zamanda unutması ve sosyalleşmesi için ciddi bir psikolojik tedaviye ihtiyacı var. Taburcu olduktan sonra kalması için Çocuk Esirgeme Kurumu'na başvuracağız. Burada hastane ortamında yalnız geçirdiği günler ve vücudunun bir kısmını kaybetmiş olma düşüncesi onda yeni sorunlar oluşturabilir'' diye konuştu. Yaşadığı acıyı konuşarak dile getiremeyen Küçük Ali'nin gözlerindeki acı ve gelecek için umutsuz bakışları içine düştüğü durumu en iyi şekilde gözler önüne seriyor. 
     






</TEXT>
</DOC>
