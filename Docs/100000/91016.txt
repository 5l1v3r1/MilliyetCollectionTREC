<DOC>
<DOCNO> 91016 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/20/son/sonspo12.html </URL>
<DATE> 2002/06/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Senegal'in hocası Metsu'yu yorgun oyuncuları endişelendiriyor... 
</HEADLINE>
<TEXT>

     17. Dünya Kupası çeyrek finalinde A Milli Takım'ın rakibi olan Senegal Milli Takımı'nda, Fransız teknik direktör Bruno Metsu'yu en çok yorgun oyuncuları endişelendiriyor. 
     Üst üste zorlu maçlar yaptıkları için oyuncularının yorgun düştüğünü ifade eden Bruno Metsu, takımının dün akşamki idmanını iptal ederken, oyuncularının da çabalarının bedelini ödediğini söyledi. 
     Oyuncularının yorgunluğunun can sıkıcı bir durum olduğunu ifade eden Metsu, ''Artık doyum noktasına geldik. Oynadığımız her maçtan sonra birtakım sorunlar daha fazla gözle görünür duruma geliyor'' dedi. 
     Metsu, şöyle konuştu 
     ''Tüm maçlarımız birer savaş gibi. Maçlardaki fiziksel yorgunluğumuzun yanı sıra sinirsel gerilim ve stres de yorgunluğa neden oluyor. Oyuncuları da bir yere kadar zorlayabiliriz. Şimdiye dek yapılan maçlarda futbolcularımız sıradışı bir performans gösterdiler. Fakat asıl sorun ise vasat olduklarında kötü oynamaları.'' Metsu, bazı sorunlara karşın Türkiye karşısına eksik çıkma olasılığını da reddetti. 
     Kupa tarihinde, yarı finale yükselen ilk Afrika takımı olmak isteyen Senegal'de, Türkiye maçı öncesinde kaptan Aliou Cisse'nın sol baldırı, sakatlığı nedeniyle bandajlanırken, Ferdinand Coly'nin de dizinden hafif bir sakatlığı bulunuyor. 
     Ayrıca savunmada, baldırından sakat olan Pape Malick Diop ve ayak bileğinden sakat olan Omar Daf'ın, Türkiye maçına dek hazır duruma gelecekleri kaydedildi. 
     





</TEXT>
</DOC>
