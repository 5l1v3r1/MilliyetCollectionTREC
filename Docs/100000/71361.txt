<DOC>
<DOCNO> 71361 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/07/son/sontur12.html </URL>
<DATE> 2002/03/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Ecevit ''Ne çatışma, ne seçim, ne referandum... İşimize bakalım'' 
</HEADLINE>
<TEXT>

     DSP Genel Başkanı ve Başbakan Bülent Ecevit, ''Biz bölgemizde savaş değil, barış istiyoruz'' dedi. 
     Ecevit, partisinin grup toplantısının açılışında yaptığı konuşmada, Irak'a karşı gereksiz bir savaş açılması yerine İsrail'le Filistin arasındaki hızla tırmanan savaşın sona erdirilmesi gerektiğini bildirdi. 
     Bu konuda en büyük görevin Amerika Birleşik Devletleri'ne düştüğünü ifade eden Ecevit, ''Biz bölgemizde savaş değil, barış istiyoruz. Silahlanma değil, kalkınma istiyoruz'' diye konuştu. 
     Hükümetin, ''Devralınan ağır mirasa'' ve doğal afetlere karşın kalkınma yolunda sağlıklı ve kararlı atılımlar gerçekleştirdiğini bildiren Ecevit, bu süreçte işçiler ve kamu görevlilerinin enflasyona karşı olabildiğince korunduğunu söyledi. Ecevit, özelleştirme nedeniyle işsiz kalanların büyük bir kesimine yeni iş olanakları sağlandığını, geçici işçilerin sürekli işçiliğe kavuşturulduğunu kaydederek, sözlerini şöyle sürdürdü 
     ''Eğer Hükümet'in ve Büyük Millet Meclisi'nin hızlı temposunu kesintisiz sürdürebilirsek... Devlete ekonomide gerekli etkinliği sağlayabilirsek... En önemlisi de dış engellerle karşılaşmazsak... Bu yıl ekonomimiz esenlik yoluna çıkacaktır. Halkın refah düzeyi yükselmeye başlayacaktır. Bunların belirtileri görülmeye başlamıştır. 
     Bunları söylerken, ülkemizin büyük potansiyellerine güveniyorum. 
     Halkımızın üstün yeteneklerine güveniyorum. Hükümetimize güveniyorum. 
     Demokratik Sol Parti'ye güveniyorum. Ne kısır çatışmalar. Ne erken seçim... Ne referandum... İşimize bakalım.'' 
     
     Savaş ve ekonomi 

     Ecevit, Irak'la bir savaş ortamına girilmesi durumunda ekonominin ağır bir darbe yiyebileceğini söyledi. 
     Ecevit, grup toplantısında yaptığı konuşmada, ekonomide olumlu gelişmeler yaşandığını ifade etti. Hükümetin gerçekleştirdiği reformlar sayesinde ekonominin sağlam temellere dayanmaya başladığını tüm uluslararası finans kuruluşları ve IMF'nin de doğruladığını belirten Ecevit, bu nedenle IMF ve Dünya Bankası'nın artık Türkiye'ye cömertçe katkıda bulunduklarını söyledi. 
     Turizm gelirinde geçen yıl yüzde 6.5 oranında bir artış gerçekleştiğini bildiren Başbakan Ecevit, ''Sınır komşumuz Irak'la bir savaş ortamına girilmesi durumunda ekonomimiz özellikle de turizmimiz ağır bir darbe yiyebilir. Bu kaygımızı Amerikalı dostlarımıza anlatıyoruz'' dedi. 
     Başbakan Ecevit, enflasyonun hızının kesilmeye başladığını, bunun da yaşam pahalılığındaki önemli gerilemeyi gösterdiğini bildirdi. 
     Bunlara karşın reel ekonomide, üreten sektörde henüz belirgin bir canlılık sağlanamadığını belirten Ecevit, ancak dışsatımda azımsanamayacak bir artış olduğunu kaydetti. 
     Dışsatımdaki artışın sürdürülebilmesi için üretimin artması gerektiğini, üretimin artmasının ise üreten sektöre gereken desteğin sağlanmasına bağlı olduğunu bildiren Ecevit, şöyle konuştu 
     ''Fakat üretime katkı bakımından Hükümetin yetkileri çok sınırlandı. Demokrasinin ve pazar ekonomisinin gereği olarak Devlet küçülmeli deniliyordu. Devlet küçüldü ama ekonomi de küçüldü. Buna karşı özerk kuruluşların sayıları ve yetkileri büyük ölçüde arttı. Bir yandan da bürokrasi bir ürkeklik sürecine girdi. İvedi konularda bazen bürokrasiden karar çıkartabilmekte ciddi güçlük çekiliyor. Doğal kaynaklar da yer yer yargı engeline takılıyor. Ekonomiyle ilgili kamu kuruluşları arasındaki sürtüşmeler ve çatışmalar da zaman zaman ekonomiyi engelliyor.'' Bütün bunları ''Mazeret'' olarak söylemediğini bildiren Ecevit, bu aksaklıkları gidermek, engelleri aşmak için gerekenleri yapmanın görevleri olduğunu bildiklerini söyledi. 
     Ecevit, tüm engellere karşın bölge ülkeleriyle ticari ilişkilerde belirgin bir canlılık sağlandığını, ABD ile ekonomik ve ticari ilişkilerde umut verici bir döneme girildiğini anlattı. 
     Ecevit, partisinin grup toplantısına gelirken Irak Devlet Başkanı Yardımcısı Taha Yasin Ramazan'ın olası bir Irak operasyonunda Türkiye'nin bölüneceği yolundaki sözlerini hatırlatan bir gazeteciye, ''Bu konulara girmek istemiyorum. Türkiye bölünmez, hiçbir zaman böldürtmeyiz'' karşılığını verdi. 
     

     
</TEXT>
</DOC>
