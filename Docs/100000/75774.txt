<DOC>
<DOCNO> 75774 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/01/son/sondun10.html </URL>
<DATE> 2002/04/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Clinton para basıyor... Görevden sonra 40 milyon dolar kazandı 
</HEADLINE>
<TEXT>

     ABD'nin eski Başkanı Bill Clinton, görevinden ayrıldıktan sonra ilk geniş kapsamlı demecini Newsweek dergisine verdi. Dergi, Clinton'ın bu yıl sonuna kadar vergi ve borçları dışında 40 milyon dolarlık yaklaşık 55 trilyon TL bir servete sahip olacağını yazdı. 
     Clinton'ın, ülke dışında yaptığı konuşmalardan 200-300 bin dolar, ABD'de katıldığı etkinliklerden de 125'er bin dolar aldığını yazan Newsweek, bu çerçevede geçen yıl 15 milyon dolara yakın kazanan eski başkanın, bu yıl da aynı parayı elde etmesinin beklendiğini belirtti. 
     Gelecek yıl yayınlanacak anı kitabından da 12 milyon dolar alacak olan eski başkanın, iki yıllık vergi öncesi kazancının 40 milyon dolara ulaşacağı, bunun da Clinton'ın hakkında açılan davalardan ortaya çıkan 5 milyon dolarlık borcunu ödemeye fazlasıyla yeteceği haberde dile getirildi. 
     Clinton, New York'un siyah mahallesi Harlem'deki bürosunda Newsweek'e verdiği demeçte, yaşamında kişisel yönden pişmanlık duyduğu çeşitli hatalar yaptığını, ancak bunların bedelini ödediğini belirterek, ''Şimdi huzur içindeyim ve kendimle çok barışığım'' dedi. 
     Teröre açılan savaşta kendisinin ve Demokratlar'ın Cumhuriyetçi Başkan George Walker Bush'a tam destek verdiğini anlatan Clinton, ülkenin bölünmemesi için bunun gerekli bulunduğuna işaret ederken, ''Ancak bu sırada iktidarda ben olsaydım, onlar Cumhuriyetçiler 
     altımı oymaya çalışırdı'' dedi. 
     Clinton, Cumhuriyetçi Parti'nin muhafazakar kanadını kastederek, ''Aşırı sağcı çevreler, benim, hem de iki defa seçimi kazanmamı hiç hazmedemedi. Aslında bir avuç diyebileceğim bu çevreler, iktidarın sadece kendileri için yaratıldığına ve artık bir Demokrat'ın hiçbir zaman başkan seçilmemesi gerektiğine inanıyor. Bu zinciri kırdığım için beni hiç affetmediler'' diye konuştu. 
     Teröre karşı kendi döneminde hatalar yapıldığı eleştirilerinin hatırlatılması üzerine Clinton, ''Keşke Usame Bin Ladin'i halledebilseydim. 2000 sonbaharında bir gece konaklayacağı yeri belirledik. Ancak o noktada çok sayıda kadın ve çocuk da bulunuyordu. 
     Son anda oradan kaçabileceğini ve bombardımanımızda sadece kadın ve çocukları öldürebileceğimizi düşündüm ve vazgeçtim'' dedi. 
     Clinton, başkanlık sonrası yaşamını anlatırken de, ''Hayat sürüyor. Daha önceleri başkanlıktan ayrıldıktan sonra mutlu bir yaşamım olabileceğini sanmıyordum. Ancak, şimdi başkanlıktan sonra da mutlu olacağımı öğrendim'' dedi. 
     Eski Başkan Clinton, görevinden ayrılmasının ardından mutlu bir yıl geçirmesine karşın en büyük acısının, köpeği Buddy'yi Kafadar 
     bir trafik kazasında kaybetmesi olduğunu söyledi. Clinton, ''Yaşamım boyunca çok sayıda köpeğim oldu. Ancak hiçbirine Buddy'ye olduğu gibi bağlanmadım. Onunla beraber yatar, beraber kalkar, beraber dolaşırdık. Buddy'yi çok özlüyorum'' dedi. Clinton, Buddy'nin özlemini gidermek için ona benzeyen kahverengi bir Labrador türü köpek almayı kararlaştırdığını da belirtti. 
     






</TEXT>
</DOC>
