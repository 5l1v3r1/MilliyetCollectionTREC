<DOC>
<DOCNO> 62449 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/16/dunya/dun01.html </URL>
<DATE> 2002/01/16/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD Filipinler’e uzandı 
</HEADLINE>
<TEXT>

ABD, Afganistan’ın ardından Filipinler’e yöneldi. 660 Amerikan askeri, hükümet güçlerinin yanında İslamcı terör örgütlerine karşı operasyonlara katılıyor 
     DIŞ HABERLER SERVİSİ 

     11 Eylül saldırılarından sonra başlattığı terör operasyonları çerçevesinde ilk olarak Afganistan’ı vuran Amerika, şimdi de müslüman ayrılıkçıların yıllardır başağrısı olduğu Filipinler’e yöneldi. Amerikan özel kuvvetleri, Filipin ordusuyla birlikte Moro Ulusal Kurtuluş Cephesi ve Ebu Sayyaf örgütlerinin üslendiği bölgelerde "yardımcı" operasyonlara başladı. Filipinler böylece, ABD’nin Afganistan’dan sonra terörist örgütlere karşı "aktif olarak" savaşa girdiği ikinci ülke oldu. 
     
     Yeşil Bereliler devrede 
     Filipinler Savunma Bakanı Angelo Reyes, SEALS ve Yeşil Bereliler’le Deniz Piyadeleri’nden oluşan Amerikan özel kuvvetlerinin, Filipinler ordusu ile birlikte Jolo ve Basilan adalarında terörist avladığını açıkladı. İstihbarat kaynakları, Afganistan’da yakalanan herhangi Filipinli olmamakla beraber, özellikle Ebu Sayyaf örgütünün El Kaide ile bağlantısı olduğunun kesin olduğunu belirtiyorlar. Ebu Sayyaf, son iki yıldır Batılı turistleri kaçırmasıyla dünya çapında isim yapmıştı. 
     Yetkililer, teröristlere karşı ortak operasyonlar çerçevesinde 160 Amerikan özel kuvvet askerinin aktif olarak savaştığını, 500 kişiden oluşan bir Amerikan birliğin de bu operasyonlara lojistik ve teknik destek verdiğini duyururken, Savunma Bakanı Reyes, asıl savaşın bizzat Filipinler ordusunca yürütüldüğünü, Amerikan askerlerinin ise ağırlıklı olarak "danışmanlık" yaptığını savunuyor. 
     



 DÜNYA 












</TEXT>
</DOC>
