<DOC>
<DOCNO> 96933 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/20/spor/spo07.html </URL>
<DATE> 2002/07/20/ </DATE>
<TIME>  </TIME>
<AUTHOR>  </AUTHOR>
<HEADLINE>
"Doğru adres İstanbul" 
</HEADLINE>
<TEXT>

Türkiye ile Yunanistan’ın ortak aday oldukları 2008 Avrupa Şampiyonası finalinin Atina’da yapılması kararı tepki topladı. Bakan Ünlü, "Yanlıştan dönülmeli" dedi 
     MURAT AĞCA 

     "Yanlış iş yapıldı" 
     2008 Avrupa Futbol Şampiyonası adaylığında, tüm uluslararası geleneklere ve geçmişteki örneklere rağmen, Futbol Federasyonu’nun finali ortağımız Yunanistan’a kaptırmasına büyük tepki var. Spor Bakanı Fikret Ünlü, yanlış bir iş yapıldığını belirterek, "Bu yanlıştan bir an önce dönmek gerekir. Türkiye’nin futbolda elde ettiği başarılara bakarsanız, final için doğru adres İstanbul’dur. Bizim final oynama şansımız çok yüksek. Ayrıca daha önceki örnekler de ortada. İki ülke arasında sorunu çözmeli" dedi. 
     
     "Neden Atina " 
     TÜRKİYE Milli Olimpiyat Komitesi TMOK Başkanı Sinan Erdem, adaylık sürecinde kendilerine hiçbir şekilde danışılmadığını veya bilgi istenmediğini belirtti. Erdem, "Olimpiyat Stadı, bu adaylığın gözbebeği. Bu dev tesise açılış değil, final yakışır. Ayrıca bizim olimpiyat adaylıklarından da önemli düzeyde tecrübemiz var. Uluslararası spor camiasında etkinliğimiz var. Bu birikimlerden de faydalanmak lazım. Ortada böyle bir gelenek varken, burada yepyeni tesis dururken, neden final Atina’ya gitsin" dedi. 
     
     "Aksu’yu uyardık" 
     TMOK Genel Sekreteri Togay Bayatlı da böyle güzel bir adaylığa gölge düştüğünü söyledi. "Ata Aksu’yu uyardık, birlikte hareket edelim dedik. Ancak bir türlü gerçekleşmedi" diyen Bayatlı sözlerini şöyle sürdürdü "Önemli olan, açılış değil final maçıdır. Geçen şampiyonalara bakıldığında finali biz hak ediyoruz. Belki UEFA konuya müdahale ederek, geleneği sürdürmek için finalin büyük ülkeye yani bize verilmesini isteyebilir". UEFA, Euro 2008’in ev sahibini Aralık ayında açıklayacak. 
     



 SPOR 
























</TEXT>
</DOC>
