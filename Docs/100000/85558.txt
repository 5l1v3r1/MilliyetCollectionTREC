<DOC>
<DOCNO> 85558 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/23/ekonomi/eko05.html </URL>
<DATE> 2002/05/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Moskova’ya Türk şehri 
</HEADLINE>
<TEXT>

Ramstore’un 50 milyon dolarlık yeni alışveriş merkezi, sinema salonları, lunapark, mağazalar, kafeterya, lokantalar ve hipermarketiyle küçük bir şehir gibi olacak 
     CENK BAŞLAMIŞ Moskova 

     Koç - Enka ortaklığıyla kurulan Ramstore, 50 milyon dolarlık yeni bir yatırımla Moskova’nın en büyük alışveriş merkezini inşaa edecek. 
     1996 yılında girdiği Rusya pazarında 13 mağazalık market zinciri kuran Ramstore’un yeni merkezinin temel atma töreni cumartesi günü yapılacak. Temel atma törenine Moskova Belediye Başkanı Yuri Lujkov’la Ramstore Genel Müdürü Mustafa Sağlam da katılacak. 72 bin metrekarelik bir alana yayılan alışveriş merkezinde sinema salonları, lunapark, mağazalar, kafeterya, lokantalar ve bir hipermarket yer alacak. Yapımı altı ay gibi rekor bir sürede tamamlanması beklenen merkez, Ramstore’un Rusya’da şimdiye kadar inşaa ettiği en büyük alışveriş merkezi olacak. Burası aynı zamanda Moskova’daki en büyük alışveriş merkezi niteliğini taşıyacak. 
     
     1 hipermarket, 3 süpermarket daha 
     Küçük bir şehir görüntüsündeki merkezin proje bedeli yaklaşık 50 milyon dolar. Ramstore Moskova’da Migros teknolojisiyle marketler ve alışveriş merkezleri kuruyor. Şu ana kadar üçü alışveriş merkezi toplam 13 mağaza açan Ramstore yıl sonuna kadar bir hipermarketle üç süpermarket de kurmayı planlıyor. 
     Market piyasasında lider konumda bulunan kuruluş, St. Petersburg ve diğer Rus kentlerinde de mağazalar açmayı düşünüyor. 
     



 EKONOMİ 




















</TEXT>
</DOC>
