<DOC>
<DOCNO> 93457 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/03/son/sondun16.html </URL>
<DATE> 2002/07/03/ </DATE>
<TIME>  </TIME>
<AUTHOR>  </AUTHOR>
<HEADLINE>
İngiltere'de "devlet vatandaşı fişliyor" tartışması 
</HEADLINE>
<TEXT>

     İngiltere İçişleri Bakanlığı tarafından son hazırlıkları yapılan ve önümüzdeki yıldan itibaren herkesin mecburen taşıyacağı ayrıntılı kimlik kartı uygulaması tartışmalara yol açtı. 
     İnsan hakları savunucuları, bu kimlik kartıyla ''devletin vatandaşlarını fişlemeye çalıştığını'' öne sürüyorlar. Uygulamaya karşı olan taraflar, özellikle bu kimliğin sürekli üzerinde taşınmasının yeni suçlara yol açacağını belirtiyor. Bu taraflar, kimliği yanında olmayanların, kimliğini kaybedenlerin, bilgilerinde bazı değişiklikleri zamanında yetkililere bildirmeyenlerin polis ve mahkemelerle karşı karşıya geleceğini kaydediyorlar ve ''Amaç suçu önlemekse bu karttan uzak durulsun'' diyorlar. 
     İçişleri Bakanlığı'nın İngiltere'de yaşayan herkese verilmesini planladığı kimlik kartında, kişiye ait detaylı bilgiler yer alacak ve kart tamamen elektronik olacak. 
     Kimlik kartında kişinin adı, anne adı, baba adı, doğum yeri ve tarihi gibi bilgilerinin yanı sıra, adresi, kan grubu, kronik bir rahatsızlığı varsa bu konuda veriler yer alacak. 
     Kart ayrıca, kişinin vergi durumu, devletten aldığı sosyal yardımlar, sağlık sigortası numarası ve en önemlisi, tüm adli bilgileri de içerecek. Yani polis, istediğinde kart sahibinin ne zaman nasıl bir suç işlediğini, aranıp aranmadığını hemen belirleyebilecek. 
     İçişleri Bakanlığı, parmak izi, göz irisi ve kişinin banka hesaplarının da detaylı olarak yer alacağı kimlik kartının polise suçla mücadeleden yasadışı göçle mücadeleye kadar pek çok konuda kolaylık getireceğini savunuyor. 
     





</TEXT>
</DOC>
