<DOC>
<DOCNO> 53413 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/21/son/soneko22.html </URL>
<DATE> 2001/11/21/ </DATE>
<TIME>  </TIME>
<AUTHOR>  </AUTHOR>
<HEADLINE>
AB'den kartel oluşturan 8 ilaç şirketine rekor ceza.. 
</HEADLINE>
<TEXT>

     Avrupa Birliği, fiyat belirlemek için aralarında yasa ve etik dışı kartel oluşturmakla suçlanan 8 eczacılık ve kimya şirketini 752 milyon dolar 855.2 euro cezaya çarptırdı. 
     AB anti tekel yetkilisi Mario Monti, bugün düzenlediği basın toplantısında, vitamin fiyatlarını yapay biçimde yüksek tutarak haksız rekabete neden oldukları iddiasıyla 1999 yılından beri haklarında soruşturma yürütülen 8 şirketin suçlarının sabit bulunduğunu bildirdi. 
     AB tarihinde bir ekonomik suç için rekor oluşturan cezanın en büyük bölümü, yasa dışı fiyat anlaşmasının baş sorumlusu olarak belirlenen dünyanın bir numaralı vitamin üreticisi İsviçreli F.Hoffman La Rouche'un payına düştü. Söz konusu şirket cezanın 406 milyon dolarlık kısmını tek başına ödemeye mahkum edildi. 
     Vitamin üretiminde dünya ikincisi olan Alman BASF şirketi, cezada da ikinci sırayı aldı. BASF 260 milyon dolar cezaya çarptırıldı. 
     Para cezasının kalan bölümü de anlaşma katılan ''küçük ortaklar'' olan Aventis SA Fransa , Solvay Pharmaceuticals BV Hollanda , Merck KgaA Almanya ile Japon şirketleri Daiichi, Esai ve Takeda arasında paylaştırıldı. 
     AB organlarının soruşturması sonucunda, ''AB tarihinin en zarar verici haksız rekabet uygulaması'' olarak nitelenen yasa dışı kartelin kurulmasının baş sorumlusu olarak La Roche şirketi gösterildi. 
     AB'nin gerekçeli kararında, ''kartel anlaşmasına La Roche'un en yüksek düzeyli yetkililerinin karışmasının, şirketin dünya vitamin pazarını gayri meşru yollarla denetim altına almak için bir stratejik planının bulunduğunu akla getirdiği'' vurgulandı. 
     
     La Roche hazır 
     La Roche yetkilileri ise kararın açıklanmasından sonra, henüz gerekçe ve delillerin kendilerine iletilmediğini belirterek, şu aşamada temyize baş vurup vurmama konusunda karar veremeyeceklerini söylediler. 
     Bununla birlikte, şirket sözcüsü Horst Kramer, AB'nin verdiği cezanın ''bekledikleri sınırı aşmadığını'' ifade etti. 
     Daha önce de ABD, Kanada ve Avustralya'da benzer fiyat belirleme faaliyetleri dolayısıyla para cezalarına çarptırılmış olan La Roche, bu tür cezalara karşı, deyim yerindeyse ''şerbetlenmiş'' bulunuyor. 
     Şirket, 1999 yılından beri, başına gelecek bu tür cezaları karşılamak için 1.46 milyar dolarlık bir fonu hazır tutuyor. 
     






</TEXT>
</DOC>
