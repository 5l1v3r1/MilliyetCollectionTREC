<DOC>
<DOCNO> 87075 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/31/guncel/gun00.html </URL>
<DATE> 2002/05/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Koç Ödülü saraya 
</HEADLINE>
<TEXT>

Bu yıl ilki verilen Vehbi Koç Vakfı Ödülü’ne Topkapı Sarayı Müzesi layık görüldü. Saray müzesi ödülle birlikte 100 milyar lira kazandı 
     Her yıl eğitim, sağlık ve kültür alanlarından birinde verilecek olan Vehbi Koç Ödülü’nün ilk sahibi Topkapı Sarayı Müzesi oldu. 1969’da kurulan Vehbi Koç Vakfı’nın verdiği ödülü alan Topkapı Sarayı Müzesi, bu anlamlı ödülle birlikte 100 milyar liralık da kaynak elde etmiş oldu. Koç Üniversitesi’nde dün gerçekleştirilen törende, Müze Müdürü Filiz Çağman’a ödül heykelciği, Vehbi Koç Vakfı Yönetim Kurulu Başkanı Semahat Arsel verdi. Çağman, Vehbi Koç Ödülü plaketini ise Kültür Bakanı İstemihan Talay ve Koç Holding Yönetim Kurulu Başkanı Rahmi Koç’tan aldı. 
     
     Ömrü vefa etmedi’ 
     Koç Holding Yönetim Kurulu Başkanı Rahmi Koç, "Bu vakfı büyük uğraşlarla kuran Vehbi Koç son zamanlarda aramızdan ayrıldıktan sonra unutulacağı hissine kapılmıştı. Bu nedenle adının verileceği bu ödülün devamlılığını sağlamak için önemli bir fon ayırdı. Maalesef ömrü vefa etmedi. Ödülün, topluluğumuzun 75’inci yildönümünde verilmesi kararını aldık. Ama yetiştiremedik. 76’ıncı yildönümünde hayata geçirmiş olacağız" diye konuşurken rahatsızlığı nedeniyle ödül törenine katılamayan Vehbi Koç Vakfı İcra Komitesi Başkanı Suna Kıraç, gönderdiği ve kızı İpek Kıraç’ın okuduğu mesajında, şu ifadeleri kullandı 
     
     Adını yaşatmak istedi’ 
     "Vehbi Koç’un bizlere bıraktığı en büyük servet Koç ismi ve yüksek değer ölçüleridir. Son yıllarında, kendi adına verilecek Nobel benzeri uluslararası bir ödül arzu ediyordu. Bizler, uluslararası ödül yerine, ödülün ülkemize dönük olmasının daha uygun olacağını düşündüğümüzü anlattık. Son kararı verdi. Ödül ülkemize dönük olacaktı. Bu kubbede arzu ettiği gibi kalıcı bir seda bıraktı." 
     
Rahmi Koç İkna için beş yıl uğraştık      Ödül töreninde konuşan Koç Holding Yönetim Kurulu Başkanı Rahmi Koç, Vehbi Koç’un vakfı, Henry Ford Vakfı’nı örnek alarak kurduğunu, kanununu çıkarmak için 10 yıl uğraştığını söyledi. Rahmi Koç, daha sonra şöyle devam etti 
     "Bir şeye karar verdiğinde hiç peşini bırakmaz, konuyu takip eder, neticeyi alınca rahat ederdi. Topluluğumuzdaki otomobil adedini sayar, bundan rahatsız olurdu. Kendisini bu konuda rahatlatmak için Can Kıraç beş sene uğraştı." 
     
Ünlü konuklar...      İş ve politika dünyasından yoğun katılımın olduğu ödül törenine iş dünyasından Sabancı Holding Yönetim Kurulu Başkanı Sakıp Sabancı, İş Bankası Genel Müdürü Ersin Özince, Doğan Holding Yönetim Kurulu Başkanı Aydın Doğan, ANAP Milletvekilleri Cavit Kavak, Güneş Taner, CHP eski genel başkanı Altan Öymen, İstanbul Belediye Başkanı Ali Müfit Gürtuna, Özelleştirme İdaresi eski başkanı Uğur Bayar, Doğan Medya Grup Başkanı Mehmet Ali Yalçındağ, Kanal D İcra Kurulu Başkan Yardımcısı Arzuhan Yalçındağ, 1. Ordu Komutanı Orgeneral Çetin Doğan ve ünlü konuklar katıldı. Ödül töreninde kısa bir konuşma yapan Kültür Bakanı İstemihan Talay, "Bu ödüller Vehbi Koç’u yaşatacak, hem de başarılı kişilerin başarılarıyla yaşatacak." 
     



 GÜNCEL 
















</TEXT>
</DOC>
