<DOC>
<DOCNO> 57590 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/17/yazar/akyol.html </URL>
<DATE> 2001/12/17/ </DATE>
<TIME>  </TIME>
<AUTHOR> Taha AKYOL  </AUTHOR>
<HEADLINE>
Türkiye ve Japonya 
</HEADLINE>
<TEXT>

     TANZİMAT fermanıyla biri, Meiji fermanıyla öteki aşağı yukarı aynı zamanda modernleşme yoluna koyulan iki ülke... Biri bugün 40 bin dolar gelir seviyesinde, öteki 4 bin dolar bile değil 
     Neden böyle ... Basit, yalın, kolay cevabı yok... 
     Mehmet Turgut'un İş Bankası tarafından yeni yayımlanan "Japon Mucizesi ve Türkiye" adlı muhteşem eseri, iki modernleşme modelinin neden farklı sonuçlar verdiğini araştırmak ve tartışmak isteyenler için asla ihmal edilemeyecek bir kaynaktır. 
     Mehmet Turgut, "sanayileşme"nin içinden bir isim... Sanayi bakanı, mühendis ve entelektüel... 
     Önce bilgi... 120 milyon nüfuslu Japonya'da günde 70 milyon gazete, yılda 4.5 milyon dergi ve kitap basıldığını belirten Turgut devam ediyor 
     "33 yıllık Abdülhamid devrinde çeşit olarak basılan kitap sayısı yıllık ortalama 4000 çeşittir. Cumhuriyet devrinde çeşit olarak basılan eserler, ilk defa 1963 yılında 4000 çeşidin üzerine çıkarak 5200'e ulaşmıştır. 65 milyonluk Türkiye'de en büyük gazetemiz ancak 500 - 600 bin adet basmaktadır..." Sf.208 
     
     İKİNCİ Dünya Savaşı, atom bombası... İmparator Hiro Hito radyoda teslim konuşmasını yaptığı zaman, sokaklar, hele de garnizonlar teslimiyeti içine sindiremeyip harakiri yapanlardan dolayı kan gölüne dönmüş 
     En militarist kesimler bile imparatora "itaat" etmiş. İmparator da kimseyi savaş suçlusu, hain diye suçlamamış, herkesi "Japonya'nın yeniden inşası için fedakarlık ve çalışkanlığa" çağırmış 
     "Duygularınıza hakim olun. Gereksiz problemlerden, kafa karışıklığından, kardeş kavgalarından ve dünyanın bize güvenini yitirmesine sebep olabilecek davranışlardan sakının... Bütün gücünüzü geleceği kurmak için birleştirin... Ancak bu şekilde imparatorluğun ihtişamını büyütebilir ve dünyanın gelişimine ayak uydurabilirsiniz..." Sf. 115 
     Japon modelinin temelinde bilim, teknoloji ve disiplinli çalışma vardır. Geleneksel ataerkil itaat kültürü, sanayileşme için seferber edilmiş... 
     Turgut, Batılı bir yazardan alıntı yapıyor 
     "Batı eğlence ve pahalı tatillerin tadına varıp keyfini çıkarırken, Japon halkı itiraz etmeden yokluğu ve fedakarlığı kabullendi gönüllü olarak ve büyük beceri ile yoğun bir çaba harcadı..." Sf. 235 
     
     KİTABIN ikinci yarısı Osmanlı'ya ve Cumhuriyet'e ayrılmış... Modernleşme sürecindeki başarı ve başarısızlıklarımızı Japonya ile karşılaştırıyor. Aradaki farkları dokuz maddede anlatıyor. Sf. 550, 576 
     Bizde modernleşmenin "toplum mühendisliği" yani devletin toplumu zorla bir kalıba sokması biçiminde anlaşılması... Japonya'da ise bütün toplumsal ve tarihi dinamiklerin sanayileşme ve rekabet için seferber edilmesi gibi... 
     "Biz Batılılaşmak için kopya metodlarla yeni insan tipleri yaratma peşinde koşarken, Japonlar kendi insanlarını kendi değerleri içerisinde yenilemek idraki içine girdiler ve bu insanlarla da hem demokrasilerini kurmada, hem de hızlı kalkınmalarını gerçekleştirmede çok büyük başarı sağladılar." 
     Şunu da ben belirteyim Japonya'nın "ada" ve homojen bir nüfusa sahip olmasının da rolü büyüktür. 
     Bu çok değerli eseri hararetle tavsiye ediyorum, bütün okurlarımın bayramını kutluyorum. 
     
     







Türkiye ve Japonya 


Sessiz darbe... 


Arafat'ın son demleri 


Bayram ekonomisi 


Babasız çocukların bayram sabahı 


Bir "baget"in hatırlattıkları... 


Laeken'de Türkiye fotoğrafı 


Hem yazdım, hem oynadım 


Amerika'nın öpücüğü ne kadar önemli 


Bayramda yurtdışına 20 bin kişi gitti 


</TEXT>
</DOC>
