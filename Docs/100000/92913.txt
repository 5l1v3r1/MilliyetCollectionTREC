<DOC>
<DOCNO> 92913 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/30/ekonomi/aeko.html </URL>
<DATE> 2002/06/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Fon’dan jet satış 
</HEADLINE>
<TEXT>

Tasarruf Mevduatı Sigorta Fonu, 19 Haziran’da el konulan Pamukbank’ı satışa çıkarttı. Satış süreci ekim ayında tamamlanacak 
     ANKARA Milliyet 

     Bankacılık Düzenleme ve Denetleme Kurumu’nun 19 Haziran 2002’de el koyarak, Tasarruf Mevduatı Sigorta Fonu’na TMSF devrettiği Pamukbank satışa çıkartıldı. Pamukbank’ın satış sürecinin ekim ayına kadar tamamlanması planlanıyor. 
     TMSF Yönetim Kurulu Pamukbank’ın satış sürecini başlatma kararını aldı. TMSF’den yapılan açıklamaya göre, fon yönetiminin aldığı karar uyarınca, Bankalar Yasası ile ilgili yönetmeliklerde banka sahibi olmak için aranan koşulları taşıyan yatırımcıların, istenen belgelerle birlikte 19 Temmuz tarihine kadar BDDK’ya başvurmaları gerekiyor. 
     BDDK, başvuruda bulunan yatırımcılardan gerekli koşulları taşıyanları 2 Ağustos’a kadar belirleyecek. Ardından BDDK’nın izin verdiği yatırımcılarla gizlilik sözleşmeleri imzalanarak, Pamukbank’ta inceleme yapmalarına olanak sağlanacak. Bankanın mali durumunu inceleyerek, istenen bilgileri alacak yatırımcılar 4 Ekim tarihinde mesai saati bitimine kadar tekliflerini verebilecek. 
     TMSF yetkilileri, bankanın satışının ekim sonuna kadar tamamlanmasının planlandığını söyledi. 
     
Vakıfbank’a alıcı çıkmadı      Türkiye Vakıflar Bankası TAO’nun hisselerinin blok satışına ilişkin açılan ihaleye teklif gelmedi. 
     Banka’dan yapılan açıklamada, Banka’nın A grubu hisseleri ile B Grubu’ndan Vakıflar Genel Müdürlüğü’ne ait hisselerinin blok satışına ilişkin teklif alma süresinin, 28 Haziran’da sona erdiği belirtildi. Bu sürede ihaleye ilişkin herhangi bir teklifin gelmediği bildirilen açıklamada, banka hisselerinin satışına ilişkin Bakanlar Kurulu kararı doğrultusunda, işlemlere devam edileceği ve hisselerin yeniden satışa çıkarılacağı kaydedildi. 
     



 EKONOMİ 


















</TEXT>
</DOC>
