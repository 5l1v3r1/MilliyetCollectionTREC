<DOC>
<DOCNO> 89117 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/11/siyaset/asiy.html </URL>
<DATE> 2002/06/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Kötümser siyasetçiler Derviş’i bunaltıyor 
</HEADLINE>
<TEXT>

Cep telefonuna geçtiği mesajlarla Kemal Derviş’i motive eden’ üniversite öğrencisi Bekleviç "Derviş çok başarılı ama kötümser siyasetçilerden bunalıyor" diyor... 
     AYFER YILDIZ 

     Devlet Bakanı Kemal Derviş’in Telefonumu nereden bulmuş bilmiyorum ama çektiği mesajlar beni mutlu ediyor, moral veriyor, motive oluyorum’ dediği Bilgi Üniversitesi İktisat Fakultesi dördüncü sınıf öğrencisi Tuna Bekleviç, Bakan Derviş’i birlikte olduğu siyasetçilerin bunalttığını söylüyor. Bekleviç, "Derviş, günde 20 saat pesimistik kötümser insanlarla siyaset gibi bir mecranın içinde boğuşmak zorunda. Bunun yanında da görevini yapıyor. Çok bunalıyor" diyor. Bekleviç, Bakan Derviş’i çok başarılı bulduğunu da sözlerine ekliyor. 
     
     Derviş yorulmamalı’ 
     Ekonomistler Platformu olarak Derviş’i statükonun bir aktörü olarak görmediklerini ve çok farklı bir noktaya koyduklarını vurgulayan Bekleviç, "Derviş, bulunduğu koridoru açmak zorunda. Yorulursa biz arkasında olmayız. Ama mücadele ettiği sürece onu destekliyoruz" diye konuşuyor. Akademisyen, öğrenci ve siyasetçilerden oluşan 6 bin 250 üyesi bulunan Ekonomistler Platformu’nun Genel Koordinatörü olan ve internet üzerinden haberleşen bu grubun sözcülüğünü yapan Bekleviç’in Derviş’i mutlu eden mesajları, aslında Platform’un yaptığı araştırmaların sonuçları. 
     
     Meclis’in belasıyım’ 
     Platformun yaptığı anketlerden çıkan olumlu sonuçlar ve ekonomi ile ilgili verilere ilişkin analizlerini Bakan Derviş’in cep telefonuna mesajla gönderen Bekleviç, cep mesajlarına sığdıramadıklarını da e - mail olarak attığını söylüyor. Platformda sadece Derviş’in değil, ekonomide belirleyici olan yaklaşık 2 bin kişinin e - mail ve telefonlarından oluşan bir bilgi altyapısı bulunduğunu da kaydeden Bekleviç, tüm milletvekillerine ve bakanlara da internet üzerinden ulaştıklarını anlatarak, "Ben bütün Meclis’in başının derdiyim" diyor. 
     
Prens Charles’tan araştırma teklifi      Bekleviç’in Genel Koordinatörlüğünü yaptığı Ekonomistler Platformu’na Prens Charles’ın başında bulunduğu Uluslararası İş Liderleri Forumu adlı sivil toplum örgütünden geçen ay bir araştırma teklifi geldi. Bekleviç, bu doğrultuda, yaklaşık bin kişiyi kapsayacak bir anket çalışmasıyla Türkiye’de özel sektörde şeffaflık, rüşvet ve yolsuzluk üzerine bir araştırma gerçekleştireceklerini söyledi. 
     
Komşu bakanları davet edecekler      Tuna Bekleviç, bundan sonra komşu ülke ekonomi bakanlarıyla buluşma projeleri olduğunu belirterek, şöyle dedi "İstanbul odaklı komşu ülke bakanlarıyla uluslararası bir zirve planlıyoruz. Zirveye hazırlıklı katılmak istiyoruz. Bu devletin dışında Türk sivil toplumunun çok geniş bir perspektiften halkın, ekonomistlerin yeni bir açılım hayal etmesi. Bu bölgenin lider ülkesi olduğumuzu bu buluşmayla dünyaya ıspat etmek istiyoruz. Bunu hedef olarak önümüze koyduk." 
     



 SİYASET 















</TEXT>
</DOC>
