<DOC>
<DOCNO> 52677 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/16/son/sontur13.html </URL>
<DATE> 2001/11/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Washington Post "Barış gücünün başında Türkiye olacak" 
</HEADLINE>
<TEXT>

     Afganistan'a konuşlandırılması planlanan barış gücünün başında Türkiye, İngiltere ve Fransa'nın bulunacağı bildirildi. Washington Post gazetesi, Türkiye'nin öncülüğünde çokuluslu bir barış gücünün Kabil'de polis görevini yapması öngörüldüğünü belirtirken bu konuda en büyük engeli Kabil'i ele geçiren Kuzey Ittifakı'nın isteksizliğinin oluşturabileceği uyarısında bulundu. 
     Washington Post gazetesi, Afganistan'a yerleştirilmesi planlanan barış gücüne ilişkin haber yorumunda, uluslararası diplomatlar ve askeri planlamacıların Afganistan için hazırlamakta oldukları barış koruma stratejisinin Kabil'de polis görevini yapmak amacıyla Türkiye'nin öncülüğünde bir çokuluslu barış gücünün konuşlandırılmasını içerdiğine dikkat çekti. 
     Söz konusu barış koruma stratejisinin İngiliz ve Fransız askerlerinin iki kilit havaalanının kontrolünü ele almasını da öngördüğü kaydedilen haberde, ABD Savunma Bakanı Donald Rumsfeld'in ülkesinin barış gücüne katılmasının olasılıklığının az olduğu yolundaki açıklaması da anımsatılarak şöyle denildi 
     "Çokuluslu varlığın kalbini, ABD ve BM yetkililerinin Türkiye'nin başında bulunduğu ve büyük olasılıkla Bangladeş, Endonezya ve Malesya'nın da dahil olacağı, diğer Müslüman ülkelerin kuvvetlerinin de destekleneceğini öngördükleri bir güç oluşturacak. Bu güç, Kabil'de kamu düzeni ve insan haklarına saygı sağlarken bir tek Afgan milis grubunun başkentte güç tekelini elde tutmasını önlemeye de çalışacak." Washington Post gazetesinin görüşlerine yer verdiği bir Türk diplomatı da, Türkiye'nin BM Güvenlik Konseyi'nin resmen barış gücüne onay vermesini beklediğini, ancak Türk askerlerinin Kabil'de gelecek haftanın ortasında olabileceğini de söyledi. Aynı diplomat, Türkiye'nin Avustralya'nın Doğu Timor'daki barış gücünde onaynadığı role benzer bir rolü üstlenmeyi beklediğini de ifade etti. 
     Gazete, Washington'daki Türk Büyükelçiliği sözcüsü Mehmet Ali Bayar'ın "Türkiye'nin uluslararası barıs koruma gücünün başında olacağı yolunda artan beklentileri var. Biz buna olumlu bakıyoruz" sözlerine de yer verdi. 
     ABD'li yetkililerin ılımlı bir Müslüman ülke ve NATO'nun bir parçası olan profesyonel bir ordusu olduğu için Türkiye'nin barış gücü görevi için çok uygun olduğunu düşündükleri kaydedilen haberde Türkiye'nin Kürt asilerinin nedeniyle hazır durumunda olan özel kuvvetlerinin bulunduğuna da dikkat çekildi. 
     
     En büyük engel 
     Washington Post gazetesi, Kabil'e konuşlandırılacak barış gücü açısından en büyük engeli, geçen hafta Kabil ve Afganistan'ın büyük bir bölümünü ele geçiren Kuzey İttifakı'nın herhangi bir barış gücünü kabul etme isteksizliğinin oluşturabileceğini belirterek İttifak yetkililerinin, Kabil'de polis görevini yapabilecek durumda oldukları yolundaki açıklamalarına dikkat çekti. Gazete, İttifak'ın Washington Temsilcisi Haron Amin'in "Kabil'i silahlardan arındırdık ve güvenliği sağladık. Bu demek ki Kabil'in güvenliği için uluslararası kuvvetlere ihtiyaç yok. 
     Ancak uluslararası topluluk BM'nin vereceği yönergenin ışığında bunun gerektiğine inanıyorsa, saygı göstereceğiz" sözlerine dikkat çekti. 
     Buna karşın, ABD'li yetkililerin Kuzey İttifak liderlerine barış gücü ile işbirliği yapmaları ve kendileri ülkenin hükümeti olarak görmemeleri gerektiğini net bir biçimde dile getirdiklerine işaret edilen haberde aynı yöndeki mesajların, Kuzey İttifakı'na, aralarında Hindistan, Rusya ve Türkiye olmak üzere, ona destek sağlayan bölge ülkelerinin aracılığıyla da iletildiği kaydedildi. 
     Washington Post, ABD'li yetkililerin barış gücü konusunda verilen çelişkili işaretlerin kaygı duyulduğunu reddetmediklerini de belirtti. 
     






</TEXT>
</DOC>
