<DOC>
<DOCNO> 66137 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/06/siyaset/siy04.html </URL>
<DATE> 2002/02/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Uyum’da çözüm formülü bulundu 
</HEADLINE>
<TEXT>

     HAKAN ŞANLITÜRK Ankara 

     Hükümet ortakları arasında, "ANAP’ın özgürlüklerin genişletilmesi" isteği nedeniyle krize neden olan uyum paketinde formül bulundu. DSP Grup Başkanvekili Aydın Tümen, paketin Danışma Kurulu kararıyla öne alınacağını açıkladı. 
     Grup başkanvekillerinin yürüttüğü temaslar sonucunda uzlaşılan formül, 159. maddede, tasarı yerine mevcut yasa metnine dönülmesini, 6 yıl olan hapis cezasındaki üst sınırın 3 yıla çekilmesini, 312. maddede de, "kamu düzenini bozma olasılığı" yerine, "kamu düzenini bozma tehlikesi" ifadesinin metne yerleştirilmesini öngörüyor. 
     MHP lideri Bahçeli’nin geri adım atmaması üzerine geliştirilen formül, muhalefetin desteğine dayanıyor. Bu destekle MHP’deki olası firenin önü kesilecek. Böylece hem MHP, tabanına karşı "geri adım atmış" izlenimi vermeyecek, hem de hükümet krizi önlenecek. 
     



 SİYASET 











</TEXT>
</DOC>
