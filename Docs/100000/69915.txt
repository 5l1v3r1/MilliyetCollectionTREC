<DOC>
<DOCNO> 69915 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/28/guncel/gun08.html </URL>
<DATE> 2002/02/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Müebbet, idamdan daha newline ağır ceza mı 
</HEADLINE>
<TEXT>

ÇAPRAZ ATEŞ 
     BELMA AKÇURA 

     Avrupa Birliği’ne uyum sürecinde Türkiye, idam cezasını tartışıyor. MHP’nin, "Abdullah Öcalan idam edildikten sonra idam kaldırılsın" yönündeki değerlendirmeleriyle başlayan, ANAP’ın "idamı kaldırmaktan korkmayalım" açıklamalarıyla alevlenen tartışmalar, DSP’li Mustafa Yılmaz’ın "İdam edilen bir kez, müebbet hapis yatan bin kez ölür" yönündeki sözleriyle farklı bir boyut kazandı. Yılmaz’ın açıklamalarını muhalefet, psikiyatr ve hukukçular değerlendirdi. 
     
     Turan Güven DYP Grup Başkanvekili 
Müebbet, caydırıcı değil      Cezaevlerinin bugünkü yapısı ve infaz kanunlarımızın çok parçalı olması ölüm cezasının hala caydırıcı bir unsur olduğunu gösteriyor. Türkiye, belki bir 11 Eylül yaşamadı ama 15 yıldır terörle uğraşıyor. Cezaevlerimizin yapısına baktığınızda "bin defa" ölmediklerini görüyoruz. Aksine daha rahat oluyorlar. Ne zaman ki Türkiye’de cezaevlerinde standartlara uygun ve insani değerlere de saygılı bir cezaevi mimarisi olur, infaz kanunlarımız yeniden gözden geçilir, o zaman çağdaş ülkelerde olduğu gibi müebbetin caydırıcılığı düşünülebilir. Ancak mevcut durumda müebbet cezanın caydırıcılığı yoktur. 
     
     Prof. Dr. Sedat Özkan 
Yaşamak esastır      Müebbet daha ağır değildir. Çünkü yaşamak esastır. Tekerlekli sandalyede, beyni dışındaki organları çalışmadan, kolu bacağı olmadan yaşayanlar var. Dolayısıyla yaşam kalitesinin tartışılabilmesi için önce yaşamak lazım. O açıdan ben "müebbet hapis, idamdan daha ağırdır" düşüncesinde değilim. Başkasını öldürme ve kendini öldürme açısından baktığınızda ölüm düşüncesi en ağır eylem, ölüm cezası da en ağır cezadır. Onun için yaşamak temeldir, yaşam kalitesi daha sonra gelir. Çünkü insanlar yaşadığı sürece muhasebe yaparlar. Koşullar değişir, kendileri de değişir. Terör bir insanlık suçudur ve toplum, terörün söylemini düşünmek zorunda değil. ABD bunu yapmadı. Batı bu konuda ikiyüzlülük yapıyor. 
     
     Ufuk Uras ÖDP Genel Başkanı 
Ölümden dönüş yok      Türkiye bu ayıptan kurtulması gerekir. Oysa hala idam cezasına yer veren hukuk yapımızı sürdürmenin gerekçelerini arıyoruz. Türkiye’de sorun, idam konusunun Abdullah Öcalan’a endekslenerek tartışılması. Şahsa dayalı hukuk olmaz. Müebbet hapis cezası, insanın bütün yaşamı boyunca süren bir ceza olduğu için ağırdır. İdam cezası ise anlık, geri dönüşü olmayan bir cezadır. Ceza hukukunun esası insanların ıslahı, topluma yeniden kazandırılması üzerinden şekillenir. Dolayısıyla müebbet cezası dahil olmak üzere ıslah edici düzenlemeler ortaçağ hukukuna göre daha işlevseldir. 
     
     Prof.Dr. Necmi Yüzbaşıoğlu 
İdam, fırsat tanımaz      Müebbet hapis cezasının çok farklı uygulamaları var. Bir insanın umutsuzca bir daha özgür kalamayacağını bilerek, ömür boyu hapis cezasına mahkum olması manevi ve maddi olarak ağır bir yaptırımdır. Ayrıca, müebbet alanların hapislerdeki mahkumiyet koşulları da diğerlerine göre daha ağırdır. Dolayısıyla birçok müebbet hapis cezalısı ölsem daha iyi’ de diyebilir. İdam cezası, ceza tekniği bakımından da amacına hizmet etmiyor. Çağdaş cezalandırmadaki temel amaç suçluyu topluma kazandırmaktır. İdam bu amaca da hizmet etmiyor. İdam cezası muhtemel bir adli hatayı daha sonra gidermenize imkan vermiyor. Ayrıca 1960’da astıklarımıza 1990’lar da itibar iadesi yaptık. Bu 60’larda yanlış yaptık demektir. 
     



 GÜNCEL 




















</TEXT>
</DOC>
