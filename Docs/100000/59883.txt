<DOC>
<DOCNO> 59883 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/31/son/sonspo16.html </URL>
<DATE> 2001/12/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Trabzonspor "Bushi veya Brezilyalı Ricardo ile anlaşacağız" 
</HEADLINE>
<TEXT>

     Trabzonspor Kulübü Başkan Yardımcısı Ahmet Ağaoğlu, ''Kulüpte taşların oturduğu bir dönemde başkanlık için adımı maksatlı bir biçimde çıkarıyorlar'' dedi. 
     Ahmet Ağaoğlu, bir basın organında ''kendisinin kulüp başkanlığı için adı geçtiği'' yönündeki haberin gerçeği yansıtmadığını belirterek, ''Ben transferde kulüp başkanı Özkan Sümer ve yönetim kurulunun verdiği görevi yerine getirme çabası içindeyim. 1 yıl önce, Özkan Sümer'in başkanlık yaptığı Trabzonspor'da, başkan yardımcılığı yapmak benim için onurdur diyorsam, bugün de aynı şeyleri diyorum'' diye konuştu. 
     Transferde İstanbulsporlu Alban Bushi ile prensipte anlaştıklarını ve bu futbolcunun ülkesinden dönüşünü beklediklerini de belirten Ağaoğlu, şöyle devam etti 
     ''Bushi ile son bir kez görüşeceğiz. Eğer bu transferde bir sorun çıkarsa, Brezilya'nın Palmerias takımında forma giyen Ricardo'yu alternatif olarak düşünüyoruz. Bushi ile anlaşamazsak, bu futbolcuyla anlaşacağız. Ayrıca Brezilya'dan sol kanat oyuncusu Anderson'u da kampta denemeye alacağız. Beğenirsek, bu futbolcuyla sözleşme imzalayacağız.'' Ağaoğlu, Bursasporlu Murat Hacıoğlu ile ilgilenmediklerini ve bu futbolcunun transfer edileceği biçimindeki haberlerin de gerçeği yansıtmadığını bildirdi. 
     Transferde oyuncu arayışlarını sürdürdüklerini de ifade eden Ağaoğlu, ''Libero mevkii üzerinde bir oyuncu düşünüyoruz, bu yönde çalışmalarımız var. Kısa bir süre içinde bu konuya netlik kazandıracağız'' dedi. 
     






</TEXT>
</DOC>
