<DOC>
<DOCNO> 52653 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/16/son/sonspo10.html </URL>
<DATE> 2001/11/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Bursasporlu Murat Sözkesen haber bekliyor... 
</HEADLINE>
<TEXT>

     Bursaspor'da yaşanan olayların ardından kadro dışı bırakılan Murat Sözkesen, transfer önerilerini değerlendiriyor. 
     Murat Sözkesen'in menajeri Faruk Güler, Trabzonspor'un ve Beşiktaş'ın golcü futbolcuyla yakından ilgilendiğini ancak şimdiye dek somut bir gelişme yaşanmadığını söyledi. 
     Trabzonsporlu yöneticilerin dün Bursasporlu yöneticilerle temasa geçtiğini kaydeden Güler, ''Murat beklemede. Murat'ı almak isteyen kulüp, önce Bursaspor yönetiminden bonservisi almak zorunda'' dedi. 
     Bu arada Murat ile yakından ilgilenen Beşiktaş'ın bu oyuncuyu transfer edebilmek için İspanyol kulübü Real Sociedad'a gitmesi konusunda Nihat'ı ikna etmeye çalıştığı bildirildi. 
     Faruk Güler, Beşiktaş Menajeri Sinan Engin ile görüştüklerini ve prensipte anlaştıklarını doğrularken, ''Bizim anlaşmımız birşey değiştirmiyor. Murat, profesyonel bir futbolcu. Transfer için gerekli koşullar oluşursa, Beşiktaş'a gider. Ancak, daha önce de söylediğim gibi önce Bursaspor ile temasa geçilmeli ve bonservis sorunu çözümlenmeli'' diye konuştu. 
     






</TEXT>
</DOC>
