<DOC>
<DOCNO> 95898 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/16/dunya/adun.html </URL>
<DATE> 2002/07/16/ </DATE>
<TIME>  </TIME>
<AUTHOR>  </AUTHOR>
<HEADLINE>
AB’nin Kardak krizi 
</HEADLINE>
<TEXT>

Fas, burnunun dibindeki ıssız ve küçük bir İspanyol adası olan Perejil’e bir manga asker çıkarınca, AB toprakları işgal altında’ diyen Avrupa, Fas’a tavır aldı. Son çare operasyon 
     GÜVEN ÖZALP Brüksel 

     Hiç kimsenin yaşamadığı kayalardan oluşan futbol sahası büyüklüğündeki bir adaya çıkan 12 asker ve onların etrafını saran savaş gemileri... Bu tablo bize hiç de yabancı gelmiyor. Hemen, Türkiye ile Yunanistan arasında 1996’da yaşanan Kardak krizi hatırlara geliyor. Ancak bu kez krizin adı "Perejil" Faslılara göre Leyla , başka bir deyişle "AB’nin Kardak’ı". 
     Fas kıyılarına yaklaşık iki yüz metre uzaklıkta bulunan Leyla adası, İspanyol egemenliğinde kabul ediliyor ancak adanın fiziki koşulları nedeniyle üzerinde kimse yaşamıyor. 
     Fas’ın ani bir kararla çoğu kimsenin varlığından bile haberdar olmadığı bu adacığa 12 asker çıkarması önce İspanya’yı, daha sonra da AB’yi ayağa kaldırdı. Bu telaşın nedeni ise Fas’ın İspanyol egemenliğinde olduğu kabul edilen bu adacığa asker çıkararak İspanyol toprağını, dolaylı olarak da AB toprağını işgal etmiş olması. 
     
     Aznar İzin vermeyiz 
     Fas’ın "yasadışı insan kaçakçılığı ve terörizmle mücadele" amacıyla attığı bu adıma, İspanya bölgeye bir fırkateyn ve iki karakol gemisi göndererek tepki verdi. Hafta sonu gerçekleşen olayla birlikte telefon diplomasisi devreye girdi. Gerek İspanya, gerekse AB, Fas’ı "çekilme" konusunda iknaya çalıştı. İspanya Başbakanı Jose Maria Aznar, tehditk r bir tonla "Adada meydana gelen gelişmelere İspanya izin vermeyecektir" dedi. 
     "AB’nin Kardak’ı" Birlik’le Arap ülkelerini de karşı karşıya getirdi. AB, İspanya’yla tam dayanışma içinde olduğunu açıklarken, Fas’tan derhal askerlerini geri çekmesini istedi. AB Komisyonu sözcüsü Jonathan Faull, "Bu işgal derhal sona erdirilmeli. Bu tür olaylarda her zaman yaptığımız gibi diplomatik çözüm telkin ediyoruz. Ancak gerekmesi halinde AB düzeyinde bir karar alınabilir" dedi. 
     Bu arada NATO da İspanya’yı desteklediğini belirtirken, Arap Birliği Fas’a tam destek verdi. 
     İspanya’nın sorunu askeri yolla çözmeye kalkması son ihtimal olarak görülüyor. İlk aşamada Fas’la imzalanan işbirliği anlaşmasının iptali, ardından İspanya - AB koordinasyonlu ticari yaptırımlar ve Fas vatandaşlarının İspanya’ya girişlerinin sınırlandırılması gündeme gelecek. Fas çekilmezse Kardak benzeri bir operasyon gündeme gelebilecek. 
     
Türk-Yunan savaşı çıkacaktı      Bodrum açıklarındaki Kardak kayalıkları yüzünden Türkiye ile Yunanistan 1996’da savaşın eşiğinden dönmüştü. Figen Akad adlı geminin Aralık 1995’te kayalıklarda karaya oturması sonucu patlak veren kriz, Türkiye ve Yunanistan’ı Ege’de Anadolu’nun 3 mil ötesindeki kara parçalarının hangi ülkeye ait olduğu sorusu temelinde karşı karşıya getirmiş, hava sahası ve öteki hükümranlık hakları konularındaki anlaşmazlıkları yeniden alevlendirmişti. 
     Birbirine çok yakın ikiz adacıkların birine Yunan askeri çıkarken, Türkiye de öbür kayalığa asker göndermişti. Anlaşmazlığın tarihsel ve hukuki boyutunu bilmeyen uluslararası kamuoyu olayı tuhaf ve gülünç bir kavga olarak algılamıştı. 
     



 DÜNYA 











</TEXT>
</DOC>
