<DOC>
<DOCNO> 65763 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/04/dunya/adun.html </URL>
<DATE> 2002/02/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Tehlikeli prova 
</HEADLINE>
<TEXT>

Sunday Times, İran’ın nükleer silaha çok yaklaştığını belirterek, tedirgin olan İsrail’in uçaklarının İran’daki tesisleri vurmak için Türkiye’de eğitim aldığını öne sürdü 
     NEVSAL ELEVLİ Londra 

     İngiltere’de yayımlanan Sunday Times gazetesi, Moskova’daki Nikiet Nükleer Araştırmalar Enstitüsü’nün bazı İranlı bilim adamlarına eğitim verdiğini, bunun da İran’ın nükleer silahlanma programına verdiği hızı gösterdiğini belirterek, bundan büyük tedirginlik duyan İsrail’in hava kuvvetlerinin, İran nükleer tesislerine karşı girişilecek olası bir saldırı için Türkiye’de eğitildiğini öne sürdü. 
     Gazetenin konuyla ilgili iki tam sayfalık analizinde, İranlı bilim adamlarının gayri resmi bir şekilde Moskova’da bulundukları ve mümkün olduğu kadar dikkat çekmemeye gayret ettikleri belirtildi. 
     Rus gizli servisinden bazı kaynakların bu durumu doğruladıklarını yazan gazete, söz konusu kaynakların, "Bu kişiler Moskova’da kendi ülkelerinde olanak dışı bir eğitim alıyorlar. Artık zaten İran’ın nükleer silahlar geliştirme derdinde olduğu bir sır olmaktan çıktı" dediklerini belirtti. 
     Gazete, 1996 yılında Tahran’a giden Rus bilim adamı Vadim Vorobey’in de İran’ın çok yakın zamanda ABD’ye bile tehdit oluşturabilecek çapta bir nükleer güç olmayı hedeflediğini doğrular tarzda konuştuğunu kaydederken, "Korkulan İran’ın böyle bir noktaya 2-3 yıl kadar uzaklıkta bulunması ifadesini kullandı. 
     Sunday Times, İsrail’in gelişmeleri yakından izlediğini belirtirken, İsrail Savunma Bakanlığı kaynaklarına dayanarak, İsrail’in İran’a saldırı olasılığına değindi ve "Böyle bir durumda İran’daki öncelikli hedefi bilinmeyen bir nükleer projenin yürütüldüğü Saghand’ın kuzey doğusundaki Tabas olacak" diye yazdı. Gazete, "İsrail bu tehdidi o kadar ciddiye alıyor ki, hava kuvvetleri, İran’ın nükleer tesislerine karşı girişebileceği olası bir saldırı için Türkiye’de eğitim görüyor" diye yazdı. 
     
     Saddam planı... 
     İngiliz gazetesi, Amerikalı askeri strateji uzmanlarının, Irak Devlet Başkanı Saddam Hüseyin’in devrilmesi ve kendisine bağlı güçlerin etkisiz hale getirilmesi için 8 hafta içinde uygulanabilecek bir plan hazırlayarak Başkan George Bush’a sundukları iddiasına da yer verdi. 
     Planın Irak’taki askeri hedeflerin ağır bombardıman altında tutulması ve askeri güçlerin Saddam’a karşı ayaklandırılması unsurlarını içerdiğini belirten Sunday Times, İsrail istihbaratının ise Saddam’ın karşı saldırıya geçip biyolojik ve kimyasal silahlar kullanan intihar sadırılarını dünyaya yayması olasılığına dikkat çektiğini anlattı. 
     



 DÜNYA 











</TEXT>
</DOC>
