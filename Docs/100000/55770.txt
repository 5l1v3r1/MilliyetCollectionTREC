<DOC>
<DOCNO> 55770 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/06/siyaset/asiy.html </URL>
<DATE> 2001/12/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Yanki’ye bir oda manzaralı olsun 
</HEADLINE>
<TEXT>

ABD Dışişleri Bakanı Powell'ın güvenliğinin sağlanmasında önemli role sahip olan bomba uzmanı köpek Yanki, takdir bilen üsleri tarafından Hilton'da özel odaya yerleştirildi... 
     SEÇKİN ÜREY Ankara 

     ABD Dışişleri Bakanı Colin Powell'ın 24 saatlik Ankara ziyaretinde Amerikan heyetinin en dikkat çekici elemanlarından biri bomba uzmanı köpek "Yanki" oldu. Bomba tespit uzmanı olan Yanki için Powell'ın kaldığı Hilton Oteli'nde özel oda hazırlandı. Odanın kapısına da "Dog Room" Köpek odası yazılı bir levha asıldı. 
     Ankara'daki tek gecesini otelde geçiren Dışişleri Bakanı Powell, istirahat ederken, özel bir halı firmasına ait minibüs üç el arabası dolusu halıyı otele bıraktı. 
     
     Bol bol gümüş aldılar 
     Korumalar, otel görevlileri ve halı firması çalışanları halıları Powell'ın kaldığı kata taşıdılar. Halıcıların ardından da otele gümüş ve hediyelik eşya satıcıları geldi. Heyete özel katta geleneksel Türk eşyaları satışı yapıldı. 
     
     Askerler tura çıktı 
     Heyet üyeleri, halı, gümüş eşya, eşarp ve elişi hediyelik eşya satın aldı. Çıkışta satıcıların verdiği bilgiye göre, heyet üyeleri daha çok gümüş eşyalara ilgi gösterdi. Heyette bulunan sivil kıyafetli Amerikan askerlerinin bir bölümü Powell oteldeyken Ankara'yı dolaşıp "Hard Rock Cafe"ye gitti. 
     
Burnu hiç hata yapmıyor      Erkek bomba uzmanı Yanki, özellikle araçlardaki bombaları tespit etme konusunda özel bir yeteneğe sahip. Bu nedenle koruma ordusu için önemi çok büyük. 
     
Ecevit İsrail'e engel olmalısınız      İsrail ve Filistin arasında yaşanan son olaylara ABD'nin hemen müdahale etmesi gerektiğini vurgulayan Başbakan Ecevit, Powell'la biraraya geldiğinde de bu konuyu gündeme getirdi. İsrail Başbakanı Şaron'un haksız uygulamalarda bulunduğunu belirten Ecevit, "Masum halk zarar görüyor. İnisiyatifi alıp İsrail'in saldırılarını durdurun. Geç kalınabilir" dedi. 
     
'Biz her türlü katkıya hazırız'      Powell, dünkü görüşmelerinde Afganistan'da kısa süre içinde bir barış gücü oluşturulacağını da kaydederek, "Kurulacak güce Türkiye'nin de asker vereceğine inanıyoruz" dedi. Ecevit ise "Afganistan'ın yeniden yapılandırılması için siyasi, askeri ve insani her türlü katkıyı yapmaya hazırız. Barış Gücü'ne de katkı vereceğiz" diye konuştu. 
     
'İyi gidiyorsunuz destekleyeceğiz’      Powell'ın Ankara temaslarında Türkiye -ABD ilişkilerinin ekonomik boyutu da önemli yer tuttu. Powell, Ecevit ile görüşmesinde "Türkiye iyiye gidiyor. IMF'nin desteği sürecek. ABD de elinden gelen yardımı yapacak" mesajı verdi. Türkiye'nin bazı reformlar yapması gerektiğini belirten Powell, "Bu sayede daha çok yatırımcı çekebilirsiniz" dedi. 
     



 SİYASET 













</TEXT>
</DOC>
