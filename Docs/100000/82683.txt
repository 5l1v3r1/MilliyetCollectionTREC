<DOC>
<DOCNO> 82683 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/07/son/sontur22.html </URL>
<DATE> 2002/05/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Zehirlenen genç kıza özel poliklinikte iğne yapıldı, öldü... 
</HEADLINE>
<TEXT>

     İzmir'in Aliağa İlçesi'nde, dün gece zehirlenme ve kusma belirtileriyle fenalaşarak kaldırıldığı Özel poliklinikte iğne vurulup serum verilen Rezzan Akbulut 22 , bu sabah aniden kalbi durarak öldü. Genç kızın ailesi, ölümden doktor Cemaletdin Gayır'ın sorumlu olduğunu iddia ederek savcılığa suç duyurusunda bulundu. 
     Alınan bilgiye göre, Aliağa Kazım Dirik Mahallesi'nde yaşayan Rezzan Akbulut, dün akşam yediği dondurmadan zehirlenme ve kusma belirtileriyle Aliağa-Fevzipaşa Bulvarı'nda faaliyet gösteren Özel Yaşam Sağlık Merkezi'ne kaldırıldı. Poliklinikte bulunan nöbetçi doktor Celaletdin Gayır, genç kıza iğne vurup serum enjekte ettikten sonra evine gönderdi. Sabah yeniden fenalaşan Rezzan Akbulut, aynı polikliniğe yeniden götürüldü. İlk müdahaleyi yapan ve Karşıyaka Devlet Hastanesi'nde görev yaptığı bildirilen doktor Celaletdin Gayır'ın poliklinikten ayrılmış olması nedeniyle, Rezzan Akbulut, Özel Yaşam Polikliniği'nin Menemen İlçesi'ndeki merkez şubesine gönderildi. 
     Menemen'deki Özel Yaşam Sağlık Merkezi'ndeki görevlilerin, genç kızın Menemen Devlet Hastanesi'ne gitmesinin faydalı olacağını belirtmeleri üzerine, hasta bu kez Menemen Devlet Hastanesi'ne götürüldü. 
     Menemen Devlet Hastanesi'ne götürülen Rezzan Akbulut'un kalbi, durmasına rağmen yapılan müdahaleyle yaşama döndü. Ardından Ege Üniversitesi Tıp Fakültesi Hastanesi'ne sevk edilen genç kız, tüm müdahalalere rağmen kurtarılamadı. 
     Ege Üniversitesi Tıp Fakültesi Hastanesi'nde ölüm nedeninin belirlenmesi için otopsi yapılacağı, net bulgu ortaya çıkmazsa, alınan örneklerin İstanbul Adli Tıp Kurumu'na gönderileceği kaydedildi. 
     
     DOKTORA SUÇ DUYURUSU 
     Akşam rahatsızlanan ve bu sabah ölen Rezzan Akbulut'un babası Niyazi Akbulut, Aliağa Cumhuriyet Savcılığı'na, poliklinikte ilk müdahaleyi yapan doktor Celaletdin Gayır hakkında suç duyurusunda bulundu. Niyazi Akbulut, kızının ölümünden, doktor Gayır'ın sorumlu olduğunu iddia etti. 
     Doktor Gayır, polise verdiği ifadede, Rezzan Akbulut'un ölümüne çok üzüldüğünü,ama kendisinin sorumlu olduğu iddialarını kabul etmediğini söyledi. Gayır, ''Hastam akşam dondurma yemiş. Dondurmaya bağlı bir zehirlenme nedeniyle müracaat etti. Çok sıvı kaybetmiş. 
     Serumla takviye yaptık. 39.5 ateşle geldi. Gerekli tetkikler yapıldı, ağrı kesici ve ödem dağıtıcı dikloron iğne yaptık. Seruma da novalgine, metpamid, redoxon ilaçlarını ekledik. Alerji yapıcı bir ilaç vermedik. Hastanın isteği üzerine taburcu ettik'' diye konuştu. 
     Doktor Gayır, sabah nöbetten ayrıldığında Rezzan Akbulut'un yeniden fenalaştığını bildiren telefon aldığını ve hastayı görmeden bir şey yapamayacağını söylediğini kaydeti. 
     Genç kızın ölümüyle ilgili olarak Aliağa Cumhuriyet Savcılığı'nın soruşturma başlattığı kaydedildi. 
     Açık Öğretim Fakültesi öğrencisi olan Rezzan Akbulut, bir muhasebe firmasında çalışıyordu. 
     





</TEXT>
</DOC>
