<DOC>
<DOCNO> 76180 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/03/son/sondun32.html </URL>
<DATE> 2002/04/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Barış gönüllülerine göz yaşartıcı bomba 
</HEADLINE>
<TEXT>

     İsrail ordusu tarafından 5 gündür kuşatma altında tutulan Ramallah'a yiyecek götürmek isteyen barış gönüllülerine, İsrail askerlerince göz yaşartıcı bomba atıldı. 
     Aralarında uluslararası gözlemciler ve gazetecilerin de bulunduğu yüzlerce eylemci, ''Savaşa Karşı Yürüyüş'' ismi verdikleri eylem çerçevesinde Ramallah'taki Filistinlilere gıda yardımında bulunmak için Kudüs'ün doğusundan yola çıktı. 
     Görgü tanıklarının verdiği bilgiye göre, Filistinliler, barış gönüllüleri Ramallah'a varmadan önceki kontrol noktasına ulaştıklarında, İsrail askerleri tarafından kurulan barikatları yıkmak istedi. 
     İsrail askerlerinin attığı göz yaşartıcı bombadan çok sayıda barış gönüllüsü olumsuz etkilendi. 
     Ramallah'a gıda götürülmesi eylemine yaklaşık 15 İsrailli ve Filistinli insan hakları örgütü katıldı. 
     






</TEXT>
</DOC>
