<DOC>
<DOCNO> 55481 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/04/son/sondun06.html </URL>
<DATE> 2001/12/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Denktaş-Klerides zirvesi basının yoğun ilgisi altında başladı 
</HEADLINE>
<TEXT>

     KKTC Cumhurbaşkanı Rauf Denktaş ile Rum Yönetimi lideri Glafkos Klerides, 4 yıl aradan sonra ilk kez baş başa görüşmeye başladı. 
     Denktaş'ın girişimleri üzerine yapılan görüşme, BM Genel Sekreteri'nin Kıbrıs Özel Temsilci Yardımcısı Zbigniew Wlosowicz'in Uluslararası Lefkoşa Havaalanı yakınındaki ikametgahında yapılıyor. 
     Görüşmeye, BM Genel Sekreteri'nin Kıbrıs Özel Temsilcisi Alvaro De Soto da sadece not tutmak amacıyla katılıyor. De Soto, görüşmeye herhangi bir müdahalede bulunamayacak. 
     İki liderin görüşmesi, şartsız ve gündemsiz olacak. KKTC Cumhurbaşkanı Denktaş'ın, görüşmede, Klerides'e öneriler sunması bekleniyor. 
     Görüşmeye 15 dakika kadar önce, De Soto geldi ve gazetecilerin ısrarlı sorularını yanıtlamaktan kaçındı. Görüşmeden beş dakika önce gelen ve basın mensuplarına görüntü veren Klerides de soruları cevaplamadı. Denktaş ise tam görüşme saatinde geldi. El sallayarak ve gülümseyerek basın mensuplarına görüntü veren Denktaş'a, Müsteşarı Ergun Olgun eşlik ediyor. 
     Denktaş ve Klerides, bina içinden birlikte dışarı çıkarak basın mensuplarına görüntü verdikten sonra baş başa görüşmeye çekildiler. 
     Bugünkü görüşmenin seyrine göre, ikinci bir görüşme de yapılabilecek. 
     Görüşmeyi, Türk ve Rum tarafından 200'ün üzerinde basın mensubu izliyor. Görüşme yerine yarım saat önceden getirilen basın mensupları, hummalı bir çalışma içine girdi. Televizyon ekipleri canlı yayın araçlarını kurmaya çalışırken, Türk ve yabancı gazeteciler arasında görüşmeye ilişkin fikir alışverişi yapıldı. 
     






</TEXT>
</DOC>
