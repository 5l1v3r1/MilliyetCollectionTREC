<DOC>
<DOCNO> 97066 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/21/guncel/gun08.html </URL>
<DATE> 2002/07/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Adli tatil kaldırılmalı mı 
</HEADLINE>
<TEXT>

ÇAPRAZ ATEŞ 
     BELMA AKÇURA 

     Adli tatilin başlamasıyla birlikte mahkemelerin dava yükü nedeniyle meydana gelen tartışmalar da alevlendi. 20 Temmuz 5 Eylül tarihleri arasında yapılan adli tatil nedeniyle 
     adalette yaşanan gecikmeler 45 günlük tatili yine tartışma konusu yaptı. Adli tatil adaleti geciktiriyor mu, tamamen kaldırılmalı mı Görüşler şöyle 
     
Yargıyı yavaşlatmazNaci Ünver Yargıtay 8. Ceza Dairesi Bşk 
     Adli tatil tarım alanında çalışan vatandaşlar düşünülerek ortaya çıktı. Şimdi ise turizm ülkesi. Dolayısıyla insanların tatil yapma olanağı da bu mevsimde oluyor. Bu nedenle adli tatil son derece akılcı. Hakimlerin yüzde 90’dan fazlası topluca izin kullanıyor. Senenin içine izinler dağıldığı zaman davalar daha da uzar. Davaların uzamasının nedeni adli tatilin varlığından değil, işlerin çokluğundan kaynaklanıyor her işin adli yargıya intikal etmesi, hakimlerin moral değerlerinin yükseltilmemesi, usül yasalarının ayrıntılarla dolu olması, yargı bağımsızlığı ve yargıç güvencesinin bir anayasal güvence olarak sağlanmaması, diğer kurumlardan yargıya bilgi ve belge akışı gecikmesi, adli kolluk teşkilatının olmamasından kaynaklanıyor. Tanık bulunamıyor, sanık bulunamıyor. Bütün bunlar yargıyı yavaşlatır, adli tatil değil. 
     
Revize edilmeliProf. Dr. Hayrettin Ökçesiz Huk. Sosyolojisi 
     Adli tatili yargıdaki yavaşlamanın yozlaşmanın asli nedenlerinden biri olarak görmek mümkün değil. Davalar yapılamıyor, sonuçlanamıyor gibi bir sonuca varmak da yanlış. Tali bir sorundur. Bu nedenle adli tatili revize edip gözden geçirmek ve yeniden değerlendirmek lazım. Yapısı, işlevi yeniden planlanır. Kalkması gerekiyorsa kalksın. Adli tatilin esprisi feodal tarıma dayalı bir ülke olan Türkiye’de insanların en çok işinde gücünde olmaları gerektiği bir sırada mahkeme kapısında bekletmemek için yapıldı. Adli tatilin nedeni bu. Bunun bunun haklı nedeni kalmamış olabilir. Bunun üzerine çalışırız. "Adli tatilin olgusal nedenleri ortadan kalkmıştır. Personelin izin sistemini yeniden gözden geçirmeliyiz" diyebiliriz. Eşyanın tabiyatına uygun olarak yeniden düzenlenebilir. Çok basit. Önemli olan yargıdaki temel sorunlara cesaret ve ısrarla eğilmektir. 
     
Kaldırmak çözüm değilProf. Dr. Kayıhan İçel Ceza Hukukçusu 
     Türkiye’de 20 Temmuz - 5 Eylül tarihleri arasında adli tatil yapılması yasaların ortaya çıkarttığı bir durumdur. Adli tatil konusu yıllardan beri bazı çevreler tarafından yargılamanın tatili olur mu ’ diye eleştirilmiştir. Aslında bu çevrelere özellikle Türkiye gibi yargılamanın geciktiği bir ülke bakımından hak verilebilir. Ancak bu süre içerisinde hiçbir yargılama yapılmaz diye birşey söz konusu değildir. Nöbetçi mahkemeler, cumhuriyet savcılıkları göreve devam ederler. Önemli yargılamalar, koğuşturmalar yapılır ve devletin adli hizmeti yapılmaya devam eder. Bu nedenle ben şahsen adli tatilin kaldırılması suretiyle Türkiye’deki yargılama sorunun çözümlenebileceği görüşünde değilim. Yargılama işlemini büyük bir özveri ile gerçekleştiren hakimlerimizin ve savcılarımızın da bir tatile ihtiyacı olduklarını unutmamak gerekir. 
     
Süresi kısaltılabilirYücel Sayman İstanbul Barosu Başkanı 
     Adli tatilin pratikte yargıyı yavaşlatan sonuçları olabilir ama bu durumu engelleyen ciddi tedbirler alınırsa daha iyi uygulanabilir. Tatil dönemine tarih verilen duruşmaların ciddi olarak yapılması, yerine başka bir yargıç gelse bile bu nöbet sisteminin doğru dürüst çalışması, adli tatile girmeyen mahkemelerin etkinliği sürdürmeleri gibi. Pratiklerde aksama oluyor başka bir yargıç gelmişse o duruşmada karar vermiyor, o da boşuna yapılan bir duruşma oluyor. zamana yayılıyor. Ancak bu sistemin yanlışlığından değil, varolan şeyin kötü işletilmesinden kaynaklanıyor. Yani bu tatil, yargının yavaş işleyişini doğuracak bir anlayış değil, doğru uygularsanız bir etkisi olmaz. Dolayısıyla adli tatile karşı değilim ama süresi kısaltılabilir. Bir aya indirilebilir. 
     



 GÜNCEL 



















</TEXT>
</DOC>
