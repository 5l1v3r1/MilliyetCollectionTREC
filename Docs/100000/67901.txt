<DOC>
<DOCNO> 67901 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/16/ekonomi/eko03.html </URL>
<DATE> 2002/02/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Ford’un yatırımı 950 milyon dolara çıkıyor 
</HEADLINE>
<TEXT>

Ford Otosan’ın Kocaeli Fabrikası’nın kapasitesi 200 milyon dolarlık yeni yatırımla 200 bin adete yükseltilecek. Belçika fabrikasındaki transit üretimi Kocaeli’ye kaydırılacak 
     EKONOMİ SERVİSİ 

     Ford Avrupa ile Ford Otosan, Kocaeli Fabrikası’nın kapasitesinin 200 milyon dolarlık yatırımla 200 bine çıkarılması için ön anlaşma imzaladı. Başlatılan proje ile Ford Avrupa’nın Belçika - Genk’teki fabrikasında yapılan transit üretimi tamamen Kocaeli fabrikasına kaydırılacak. 
     
     Kapasitede 60 bin artış olacak 
     Halen yıllık 140 bin araç üretim kapasiteli olan Kocaeli fabrikası için şimdiye kadar 750 milyon dolarlık yatırım yapılmıştı. 200 milyon dolarlık yeni yatırımla birlikte toplam yatırım tutarı da 950 milyon dolara ulaşmış olacak. Ford Otosan’dan yapılan açıklamaya göre, yatırım kararı, Mondeo ve Transit üreten Belçika - Genk fabrikası’nı, 2004’ten itibaren esnek çok modelli bir otomobil üretim tesisine dönüştürme’ kararı sonrasında alındı. 
     Bu fabrikada yapılan Transit üretiminin başka bir fabrikaya kaydırılması gereğinin ortaya çıkması ile birlikte, Kocaeli’ye ilave yatırım gündeme geldi. Ford Avrupa ile Ford Otosan arasındaki görüşmeler sonucu yatırım kararı alındı. Ford Otosan Yönetim Kurulu, proje için 200 milyon dolara yakın bir kaynak ayırdı. 
     Nisan 2001’de açılan Kocaeli Fabrikası’nda yeni ticari araç modeli olan Transit Connect’in üretimi de yapılacak. Geçen yıl 19 uluslararası ödül alan Connect, hafif ticari araç pazarında Ford’u yeniden Avrupa liderliğine yükseltmişti. 
     



 EKONOMİ 
















</TEXT>
</DOC>
