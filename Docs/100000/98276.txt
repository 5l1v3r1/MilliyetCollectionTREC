<DOC>
<DOCNO> 98276 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/27/siyaset/siy00.html </URL>
<DATE> 2002/07/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Ayrılan ayrılana 
</HEADLINE>
<TEXT>

Yeni Türkiye’nin kurucusu Ordu Milletvekili Hasan Fehmi Konyalı ve MHP Kahramanmaraş Milletvekili Edip Özbaş, partilerinden ayrıldı 
     ANKARA Milliyet 

     TBMM’nin seçim kararı alması için olağanüstü toplanacağı 29 Temmuz yaklaşırken, 2 istifa haberi daha geldi. SP’li Ahmet Derin vefat ederken, ölüm haberini alan SP’li Ali Gören partiden istifasını pazartesi gününe erteledi. 
     YTP’nin kurucu üyesi ve Ordu Milletvekili Hasan Fehmi Konyalı’nın partisinden ayrılmasının ardından, MHP’nin muhalif isimlerinden Kahramanmaraş Milletvekili Edip Özbaş istifa etti. 
     Konyalı’nın istifasıyla YTP’nin sandalye sayısı 61’e, Özbaş’ın istifasıyla MHP’nin sandalye sayısı 126’ya, Derin’in vefatıyla da SP’nin sandalye sayısı 47’ye düştü. Bağımsız üyelerin sayısı 16’ya yükselirken, koalisyonu oluşturan partilerin sandalye sayısı 270’e indi. 
     DSP’den ayrılan milletvekillerince kurulan YTP’den daha önce ayrılan İzmir Milletvekili Rahmi Sezgin de eski partisine dönmüştü. 
     
     Cem, konu mankeni 
     Konyalı, partisinden istifa ederken, Genel Başkan İsmail Cem’i sert bir dille eleştirdi. Cem için" konu mankeni" nitelemesinde bulunan Konyalı, "Gerçek Başkan Hüsamettin Özkan’dır. O partide Özkan’ın izni olmadan lavaboya bile gidemezler" dedi. Kurucular kurulu toplantısı öncesi istifa etmeyi kararlaştırdığını dile getiren Konyalı, "Toplantıya katılmadım, Cem’e istifamı gönderdim. Cem, bir parti kurmak yerine Özkan hizbine ilhak etti" açıklamasını yaptı. 
     
MHP yönetimi suçlu      MHP’den ayrılan Edip Özbaş, hükümeti ve partisini eleştirerek, "Koalisyon iktidarının 3 seneyi aşkın hükümet sürecinde alınan kararlarda, icraatta, olumsuzluklarda ortaklarıyla birlikte MHP Genel Başkanı’nı ve üst yönetimini sorumlu ve suçlu görmem, bu zor kararımın gerekçesini teşkil etmektedir" dedi. Özbaş, Ecevit hakkında soruşturma açılmasını istemişti. 
     
AKP’ye mi geçecek      SP’li Ali Gören de, en geç pazartesi günü istifa dilekçesini TBMM Başkanlığı’na sunacağını söyledi. "Özel bir çalışma yapacağı için" istifa kararı aldığını söyleyen, Gören, "İstifa dilekçemi bugün dün sunacaktım. Ancak Derin’in vefatı nedeniyle erteledim. Artık müstafiyim" dedi. Gören, AKP’ye geçeceği yönündeki iddialara ilişkin sorulara net bir yanıt vermedi. 
     
TBMM’de son durum MHP 126 DYP 85 ANAP 79 DSP 65 YTP 61 AKP 53 SP 47 TDP 3 BBP 1 Bağımsız 16 Boş 14 Toplam 550      
     



 SİYASET 


















</TEXT>
</DOC>
