<DOC>
<DOCNO> 60662 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/05/siyaset/siy02.html </URL>
<DATE> 2002/01/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Japon Bakan Tanaka kar mağduru oldu .. 
</HEADLINE>
<TEXT>

Dışişleri Bakanı Tanaka, İstanbul ve Ankara’da hayatı felç eden kar yağışının kurbanı oldu. Tanaka, İstanbul’a trenle döndü 
     ÖZGÜR EKŞİ Ankara 

     Türkiye’ye "yanlış" zamanda resmi ziyarette bulunan Japonya Dışişleri Bakanı Makiko Tanaka, önce İstanbul’da, ardından da Ankara’da "kar" felaketinin en ünlü mağduru oldu. 
     Önceki gün İstanbul’a gelen Bayan Tanaka, beraberindeki heyetle birlikte dün sabah resmi ziyaretlerde bulunmak üzere Ankara’ya havayoluyla gelmek istedi. Tam saatinde beraberindeki heyetle birlikte havaalanına gelen Tanaka, İstanbul’u felç eden kar yağışının kurbanı oldu. Saatlerce havaalanında bekleyen Tanaka, saat 15.30’da Anıtkabir’i ziyaret edecek, ardından Dışişleri Bakanı İsmail Cem ve Başbakan Bülent Ecevit’le görüşecekti. 
     Saat 11.20’de Ankara’da olması beklenen Tanaka, saat 15.10’da başkente gelebildi. Anıtkabir ziyaretini iptal eden Tanaka, Cem ve Ecevit’le görüşmelerini gecikmeli olarak yaptı. Tanaka, ilk olarak meslektaşı Cem’le görüştü. Cem’in ay sonunda Japonya’da düzenlenecek toplantıya, katılımın bürokratlar seviyesinde gerçekleşeceği için katılmayacağı belirtildi. 
     Tanaka’nın Ecevit’le görüşmesi ise, kötü hava şartları yüzünden 1 saat geç başladı. Yarım saat süren görüşmede, 21-22 Ocak’ta Japonya’da yapılacak olan "Afganistan’ın yeniden yapılandırılması" konferansıyla ilgili görüş alışverişinde bulunulduğu öğrenildi. 
     Tanaka’nın İstanbul’a dönüşü de maceralı oldu... Tanaka, Ankara’da yoğun kar yağışının sürmesi ve Esenboğa Havaalanı’nda buzlanma nedeniyle iniş - kalkışlara izin verilmemesi üzerine trenle İstanbul’a dönme kararı aldı. Tanaka, bugün Portekiz’e gidecek. 
     



 SİYASET 













</TEXT>
</DOC>
