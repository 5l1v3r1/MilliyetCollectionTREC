<DOC>
<DOCNO> 95687 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/14/son/soneko03.html </URL>
<DATE> 2002/07/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Barajlar doldu... 
</HEADLINE>
<TEXT>

     Geçen yıllarda yaşanan kuraklıktan dolayı susuz kalma tehlikesiyle başbaşa kalan büyük şehirler, bu yılki yağışlarla suya doydu. 
     Devlet Su İşleri DSİ Genel Müdürlüğü'nden alınan bilgiye göre, büyük şehirlere içme ve kullanma suyu temin eden barajlarda geçen yıla göre yüzde 61 oranında daha fazla kullanılabilir su bulunuyor. 
     İstanbul'a içme ve kullanma suyu veren Darlık, Ömerli, Durusu, Alibey, Büyükçekmece ve Sazlıdere barajlarındaki kullanılabilir su miktarı da 41 milyon metreküpten 650 milyon metreküpe ulaştı. 
     Ankara şehrine içme ve kullanma suyu veren Çubuk-1, Çubuk-2, Akyar, Eğrekkaya, Kurtboğazı, Bayındır ve Çamlıdere barajlarında geçen yıl Temmuz ayında 295 milyon metreküp su bulunurken, bu yıl bu rakam 7 milyon metreküpü buldu. 
     İzmir'in su ihtiyacını karşılayan barajlardaki su miktarı da aynı şekilde artarak 32 milyon metreküpten 84 milyon metreküpe yükseldi. 
     Bursa'da rezervuarlardaki kullanılabilir su miktarı da 25 milyon metreküpten 28 milyon metreküpe çıktı. 
     
     ENERJİ BARAJLARI 
     Tüm barajların toplam rezervuarlarındaki doluluk oranı geçen yıl yüzde 29'lara kadar düşerken, bu yıl yaşanan yağış bolluğu ile barajlarımızın doluluk oranı yüzde 54'ü buldu. 
     Toplam su rezervinin yarısından çoğunu tutan Keban, Karakaya ve Atatürk barajlarında toplam doluluk oranı, geçen yılki yüzde 23 düzeyinden yüzde 49'a yükseldi. 
     Bu üç barajdaki su miktarı geçen yılki düzeylerinin yüzde 129 üzerine çıkarken, diğer enerji amaçlı rezervuarlarda geçen yıla göre toplam yüzde 79 daha fazla su bulunuyor. 
     Halen doluluk oranı Keban Barajı'nda yüzde 75.4, Karakaya Barajı'nda yüzde 44.4, Birecik Barajı'nda yüzde 77.1, Özlüce Barajı'nda yüzde 96.3 düzeyinde bulunurken, en büyük barajımız olan Atatürk Barajı'nda bu oran yüzde 13.7'de kaldı. 
     Enerji amaçlı barajların aktif depolama kapasitesi 49.8 milyar metreküp düzeyinde olmasına rağmen 27 milyar metreküp kullanılabilir su rezervi bulunuyor. 
     Türkiye'nin sulama barajlarındaki doluluk oranı da yüzde 25'ten yüzde 61'e yükseldi. 
     





</TEXT>
</DOC>
