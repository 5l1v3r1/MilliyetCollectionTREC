<DOC>
<DOCNO> 76810 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/06/son/sondun27.html </URL>
<DATE> 2002/04/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Cenin'de çatışmalar şiddetlendi en az 30 ölü var 
</HEADLINE>
<TEXT>

     İsrail güçleriyle Filistinliler arasındaki çatışmalar, Batı Şeria'da nüfusun yoğun olduğu mülteci kamplarına yayıldı. 
     İsrail güçlerinin Nablus'ta Balata mülteci kampını kuşatması sürerken, Cenin kentindeki mülteci kampında bulunan Filistinliler de, İsrail helikopterlerinin hareket eden her şeyi hedef aldığını bildiriyor. 
     İsrail ve Filistin tarafları şiddetli çatışmaların sürdüğü Cenin'deki mülteci kampında çok sayıda can kaybı olduğunu kaydettiler. 
     Bir Filistinli, sokaklarda en az 30 ceset saydığını söylerken, Filistin Özerk Yönetimi, uluslararası topluma ''katliamın'' durdurulması için acil müdahale çağrısında bulundu. Bölgedeki İsrail güçlerinin komutanı Tat Aluf Eyal Şleyn de, İsrail radyosuna yaptığı açıklamada, ''Filistinlileri, duvara sıkıştırdıkları, teslim olmalarını sağlamak için saldırıya geçtikleri'' ifadesini kullanırken, teslim olmayanları öldüreceklerini söylemişti. 
     Aynı İsrailli komutan açıklamasında, karşı tarafa çok sayıda kayıp verdirdiklerini belirterek, İsrail güçlerinin kampın büyük bölümünü kontrol altına aldığını, son Filistinli militana kadar saldırıyı bırakmayacaklarını bildirdi. 
     Cenin'i kapalı askeri bölge ilan eden İsrail ordusu, gazetecilerin bölgeye girişine izin vermiyor. 
     Filistin Özerk Yönetimi tarafından yapılan açıklamada, ''Katliamın derhal durdurulması için BM Güvenlik Konseyi, ABD, Avrupa Birliği ve bütün insani kuruluşlar ile yasal örgütlere müdahale etmeleri çağrısında bulundukları'' kaydedildi. 
     Cenin'deki mülteci kampından telefonla açıklama yapan ve sadece adının ''Hayat'' olduğunu söyleyen bir Filistinli kadın, İsrail helikopterlerinin evini ateşe verdiğini söyledi ve ''Bu gerçek bir savaş. Son birkaç gündür hiç uyumadım'' dedi. 
     Öte yandan, kuşatma bölgesi dışında Filistinli militanların da Gazze'deki bir Yahudi yerleşim biriminde saldırı düzenlediği, biri İsrail askeri 3 kişinin öldüğü bildirildi. Saldırının sorumluluğunu üstlenen İslami Cihad örgütü, saldırıda ölen 2 kişinin kendi üyesi olduğunu açıkladı. 
     Cenin'deki aşırı dinci Hamas örgütünün bir lideri, ''bütün Filistinli grupların birlikte olduklarını ve kuşatma altındaki kamplarda yaşayanlara, İsrail askerlerine direnmeleri için patlayıcılarla donatılmış kuşaklar verdiklerini'' söyledi. 
     Hamas liderlerinden Cemal Ebu El Haca, ''Hiç kimse El Fetih ya da Hamas olarak çalışmıyor, herkes birlikte çalışıyor. Bütün gruplar patlayıcılı kemerleri ve el bombalarını kendilerini korumak için kamptakilere dağıtıyor'' dedi. 
     
     El Halil ve Eria 
     Batı Şeria'da Filistin Özerk Yönetimi'nin elinden düşmeyen iki kent, El Halil ve Eriha kaldı. 
     Bölgeden gelen haberlerde, İsrail tanklarının El Halil kentinin dış mahallelerine doğru ilerlediğinin görüldüğü bildirildi. 
     
     Vatikan'dan öneri 
     Bu arada, İsrail güçlerinin Beytüllahim'de Nativitas İsa'nın Doğumu Kilisesi'ni kuşatması 5. gününe girerken, Vatikan, gerilimin düşmesi için İsrail ve Filistinlilere öneride bulunduğunu açıkladı. 
     Vatikan önerisinin detayını bildirmezken, bir kaynak, önerinin, kiliseye sığınan Filistinlilerin silahlarını bırakmaları ve İsrail güçlerinin de Filistinlilerin kiliseyi terk edebilmesi için bölgeyi birkaç saatliğine boşaltmasını öngörüyor. 
     






</TEXT>
</DOC>
