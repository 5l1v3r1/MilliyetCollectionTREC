<DOC>
<DOCNO> 57495 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/16/son/sondun13.html </URL>
<DATE> 2001/12/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Ünlüler dünyasında 2001 yılının en önemli olayları 
</HEADLINE>
<TEXT>

     Son günleri yaşanan 2001 yılı, ünlüler dünyasında pek çok olaya sahne oldu. 
     ABD'nin tanınmış ''People'' dergisi, internet sitesinde, bu yıla damgasını vuran magazin olaylarını derledi. 
     Nicole Kidman ve Tom Cruise'un ayrıldığı, Jennifer Lopez'in ikinci kez dünyaevine girdiği, Julia Roberts'ın ilk Oscar ödülünü gözyaşları içinde kucakladığı 2001 yılının People Dergisi'nin bakışıyla aylara göre, gündeme oturan olayları şöyle 
     
     Ocak 
     Pop müziğin ünlü sesi Celine Dion 33 ile eşi ve menajeri Rene Angelil'in 59 , Rene Charles adını verdikleri bebekleri dünyaya geldi. Beklenenden üç hafta önce hayata ''merhaba'' diyen minik Rene, aileyi sevince boğdu. 
     
     Şubat 
     Sinema dünyasının ''örnek çifti'' olarak nitelendirilen Tom Cruise 39 ve Nicole Kidman 34 , 10 yıllık evliliğin ardından boşanmaya karar verdi. Ünlü çiftin, 5 Şubat 2001'de kamuoyuna açıkladıkları ayrılık haberi herkesi şaşırttı. 
     Haberin ardından Cruise, ''Vanilla Sky'' filmindeki rol arkadaşı, tanınmış aktris Penelope Cruz ile pek çok tören ve açılışta boy gösterirken, Kidman kendini işine vererek, derin bir sessizliğe büründü. 
     
     Mart 
     Mart, sinemanın güzel yüzü Julia Roberts'ın ayı oldu. 
     Sevilen yıldız, ''Erin Brockovich'' filmindeki rolüyle favori gösterildiği Oscar ödülünü ''En İyi Kadın Oyuncu'' dalında kucakladı. 
     Yüzünden gülümseme eksik olmayan Roberts, ilk Oscar ödülünü alırken hem hıçkırıklara, hem de kahkahaya boğuldu. 
     
     Nisan 
     Bir dönemin ünlü modeli Suzanne Sommers'ın People Dergisi'ne kanser olduğunu ve çok az ömrünün kaldığını açıklaması şaşkınlık yarattı. 
     
     Mayıs 
     New York Belediye Başkanı Rudolph Giuliani ile eşi Donna Hanover, ayrılacaklarını açıkladı. 
     
     Haziran 
     4 Haziran 2001... Sekiz yıldır dünya turuna çıkmayan 
     Madonna, ikinci çocuğunun doğumundan 11 ay sonra yeniden sahneye ''merhaba'' dedi. Turunun İngiltere ayağını Londra'daki Earl's Court'ta başlatan Madonna, gittiği her yerde gösterdiği sahne performansıyla ayakta alkışlandı. 
     
     Temmuz 
     Ünlü sanatçı Mariah Carey'nin girdiği psikolojik bunalımın son durağı, Connecticut'ta bir hastane odası oldu. Güzel şarkıcı, 25 Temmuz'da kaldırıldığı klinikte bir süre tedavi gördü. Bu süre zarfında sanatçı, ilk beyazperde denemesi ''All That Glitters'' filminin prömiyeri dahil olmak üzere pek çok programını erteledi. 
     
     Ağustos 
     Jason Biggs, Tara Reid, Seann William Scott ve Shannon Elizabeth'ten oluşan genç yıldızlar kadrosunun rol aldığı ''American Pie'' filminin ikinci bölümü büyük sükse yaptı. Film, sinemalarda gişe rekoru kırdı. 
     
     Eylül 
     Müzik dünyasının ''belalı ismi'' Puff Daddy ile bağlarını koparan ünlü şarkıcı Jennifer Lopez, birkaç ay sonra dansçı Cris Judd ile tanıştı. Hayatının aşkını bulduğuna inanan Lopez, 29 Eylül'de hayatında ikinci kez rahibin önüne çıkarak ''evet'' dedi. 
     California'da dünyaevine giren çiftten Lopez, Valentino imzalı gelinliğiyle göz kamaştırdı. 
     
     Ekim 
     People dergisi, ABD'de büyük ilgi uyandıran San Francisco Giants takımı oyuncularından Barry Bonds'un Los Angeles Dodgers karşısında 73. sayısını kaydetmesini Ekim ayının en önemli olayı ilan etti. 
     People, derlemesinde geçen ay ile Aralık ayının önemli magazin olaylarına yer vermedi. 
     






</TEXT>
</DOC>
