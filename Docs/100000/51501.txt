<DOC>
<DOCNO> 51501 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/09/son/sontur15.html </URL>
<DATE> 2001/11/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Mahkemede Üzeyir Garih'i nasıl öldürdüğünü böyle anlattı... 
</HEADLINE>
<TEXT>

     İşadamı Üzeyir Garih'in katil zanlısı olarak yargılanan Yener Yermez'in, ''akli dengesinin yerinde olup olmadığının kontrolü'' için Adli Tıp Kurumu'na sevk edilmesine karar verildi. 
     Eyüp 2. Ağır Ceza Mahkemesi'ndeki duruşmada, Asayiş Şubesi Cinayet Büro Amirliği ile DGM Cumhuriyet Savcılığı ve Eyüp Adliyesi'nde verdiği ifadeleri kabul eden sanık Yermez, bunlara herhangi bir eklemede bulunmadı. 
     Yermez, kabul ettiği ifadelerinde, olay günü sabahı aç karnına 2 tane uyuşturucu hap alıp, cebindeki 2.5 milyon lira ile çarşı iznine çıktığını belirtiyor. 
     İfadelerde Yermez, bu paranın 500 bin lirasını otobüsle Eyüp'e gelmek için kullandığını, 500 bin lira ile sigara aldığını, daha sonra manzara seyretmek için Piyer Loti'ye çıkmaya çalıştığını anlatıyor. 
     
     Garih'ten para istemiş 

     Aynı ifadelerde, yorulduğu gerekçesiyle mezarlıkta bir duvara oturduğunu belirten Yermez, bu sırada karşıdan 45-50 yaşlarında bir kişinin geldiğinden bahsediyor. 
     Bu kişinin, arkasından koşan üç çocuktan birine para verdiğini ifade eden Yermez, ''Para istesem bana para verir mi acaba '' diye düşünerek Garih'den 2-3 milyon lira para istediğini, fakat ''Kocaman adamsın eşek kadar boyun var. Gidip çalışsana'' cevabını aldığını kaydediyor. 
     Bu sözün gücüne gitmesi üzerine Eyüp'e inip 1 milyon liraya küçük bir bıçak aldığından söz eden Yermez, daha sonra mezarlığa döndüğünü anlatıyor. 
     Aynı kişiyi, bir mezarın yanında ağaca yaslanmış olarak gördüğünü ve ona bıçağını göstererek tekrar para istediğini beliren Yermez'in ifadelerinde, bıçaktan korkmadığını söyleyen Garih'i bir kez bıçakladığını, 'Niye vurdun ' diyen Garih'in, elini cüzdanına atıp para çıkardığı yer alıyor. 
     Paranın yere düştüğünü, daha sonra gözünün cep telefonuna takıldığını kaydeden Yermez, para ile cep telefonunun aldığı sırada oradan ayrılmak istediğini, ancak Garih'in ''imdat'' diye bağırması üzerine yakalanmaktan korkup tekrar bıçakladığını anlatıyor. 
     Kaçışını ve Kayseri'de yakalanışını da anlatan Yermez, otobüs Kayseri'ye girmeden önce ineceği yeri muavine söylediğini, ancak gazete okumaya daldığı için bu yeri geçmesi üzerine polis uygulamasında kimliğinin ortaya çıktığını ifade ediyor. 
     Yermez, duruşma salonunda okunan ifadelerinde, ''parasız olduğu, kardeşine dahi telefon edemediğini ve para istediği Garih'in kendisini reddetmesinin gücüne gittiğini'' anlatıyor. 
     Yermez'in ifadelerinde, herhangi bir siyasi görüşe mensup olmadığı, örgüt üyeliği bulunmadığı ve cinayeti tek başına işlediği yer alıyor. 
     Askerliğini yaparken birkaç kez geneleve gittiğini, burada tanıştığı bir kadından başka kimseyle ilişkiye girmediğini ve Eyüp civarında tanıdığı bulunmadığını öne süren Yermez, Pınar Konuşkan ile de tanışıklığı olmadığını savunuyor. 
     Mahkeme Heyeti Başkanı Ali Asker Kazak, Yermez'e, ifadelerine ekleyecek birşey olup olmadığını sordu. Yermez, bu soruya ''hayır'' cevabını verdi. 
     
     Cebinden çıkan para 

     Başkan Kazak daha sonra, ''Cezaevine götürüldüğünde iç çamaşırının içinden 450 dolar çıktığını, bu paranın nereden geldiğini '' sordu. 
     Sanık Yermez de bu parayı dayısından aldığını söyledi. 
     Bunun üzerine Mahkeme Başkanı Kazak, Yermez'e, ''Dayısının ifadesinde, '50 milyon lira verdiğinden' bahsettiğini'' hatırlattı. 
     Yermez, bu konuda daha önce ifade verdiğini ve ifadelerini tekrar ettiğini söyledi. 
     Mahkeme Heyeti Başkanı Kazak, Yener Yermez'in daha önceki, ''Ben sivil cezaevine kapatılacağımı düşünerek masraf ve güvenliğim için dayım Ahmet Bayram'dan para istemiştim. O da bana vermişti. Askeri Cezaevi'ne gidince, bu para üzerimde yakalandı'' şeklindeki ifadesini tutanağı geçirdi. 
     Antisosyal kişilik bozukluğu tanısıyla tedavi görüp görmediği, ilaç alıp almadığı sorulan Yermez, ''evet'' diye cevap verdi. 
     Başkan Kazak daha sonra, duruşmaya tanık olarak çağrılan Pınar Konuşkan'un dışarıda bekleyip beklemediğini sordu. Mübaşire yöneltilen bu soruya Yermez ''Yok efendim'' diye yanıtladı. 
     Mahkeme, Garih'in oğlu İzzet Garih'in, avukatı aracılığıyla yaptığı ''müdahillik'' talebini kabul etti. Başkan Kazak'ın, ''Garih'in mirasçılarının duruşmaya katılıp katılmayacağını sorması üzerine'' müdahil avukatı Taner Çuğenli, İzzet Garih dışındaki mirasçıların da duruşmaya katılmasının sonucu değiştirmeyeceğini söyledi. 
     Bunun üzerine Mahkeme Heyeti Başkanı Kazak, İzzet Garih'in bir sonraki duruşmaya gelip ifade vermesi gerektiğini belirtti. 
     Görüşleri sorulan Cumhuriyet Savcısı İbrahim Babür, Yermez'in tutukluluk halinin devamına karar verilmesini istedi. 
     
     Duruşma ertelendi 

     Yener Yermez'in tutukluluk halininin devamına karar veren mahkeme heyeti, sanığın askeri hastanelerde kısa süreli tedavi gördüğünü ve antisosyal kişilik bozukluğu teşhisiyle çeşitli uyuşturucu ve uyarıcı ilaçlar kullandığını tutanağa geçirdi. 
     Mahkeme, Yermez'in ''suçu işlediği sırada ve halen bir akıl hastalığının bulunup bulunmadığı, var ise suçun işlendiği sırada iradesinin tamamen ya da kısmen etkileyip etkilemeyeceğinin'' tespiti için Adli Tıp Kurumu'na sevk edilmesine hükmetti. 
     Mahkeme heyeti, tanıklar Pınar Konuşkan ile Ayhan Yıldız'ın da ihzaren celbine, diğer sanıkların ise çağrılmasına gerek olmadığına karar verdi. 
     Heyet ayrıca, davanın TCK'nın 450. maddesinin 7. ve 9. fıkraları gereğince idam cezası istemiyle açıldığını, ancak 17 Ekim 2001 tarihinde yürürlüğe giren Anayasa'nın 38. maddesinde belirtilen ''savaş, çok yakın savaş tehdidi ve terör suçları dışında idam cezası verilemez'' hükmünü hatırlatarak, ölüm cezalarının Anayasal geçerliliği kalmadığını, bu nedenle duruşmalar sürdüğü sırada uyum yasalarının beklenmesini de hükme bağladı Mahkeme heyeti, Yermez'in Kayseri 1. Ağır Ceza Mahkemesi'nden 23 Aralık 2000 tarihinde şartla tahliyesine dair verilen kararın istenmesini de kararlaştırarak duruşmayı erteledi. 
     Hasdal Askeri Cezaevi'nde tutuklu bulunan Yermez hakkında, Eyüp Cumhuriyet Savcısı Hasan Yılmaz tarafından hazırlanan 2 sayfalık iddianamede, sanığın, TCK'nın 450. maddesinin 7. ve 9. fıkraları ile 497. maddesi uyarınca, ''bir suçu hazırlamak, kolaylaştırmak, gizlemek veya delil ve emarelerini ortadan kaldırmak amacıyla adam öldürmek'' suçundan idam, ''gasp'' suçundan da 20 yıldan az olmamak üzere, ağır hapis cezasına çarptırılması isteniyor. 
     






</TEXT>
</DOC>
