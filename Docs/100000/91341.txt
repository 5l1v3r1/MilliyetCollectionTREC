<DOC>
<DOCNO> 91341 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/22/spor/spo04.html </URL>
<DATE> 2002/06/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Da Silva krizi 
</HEADLINE>
<TEXT>

Trabzon’da Brezilyalı oyuncunun eski kulübü yine sorun çıkardı. Friebugense, 100 bin dolarlık alacakları ödenmediği gerekçesiyle Da Silva’yı göndermiyor 
     BORDO - Mavili yönetimin başı, Brezilyalı futbolculardan yana yine dertli. Ülkesinde tatilde bulunan Robson Da Silva’nın eski kulübü Friebugense, yönetime faks çekerek, "Bonservis bedelinin 100 bin dolarlık bölümünü hala yatırmadınız. Bu yüzden Da Silva’yı göndermiyoruz" restini çekti. Da Silva’nın da, Aurelio’ya zam yapılması nedeniyle bu durumdan rahatsız olduğu bildirildi. 
     BREZİLYALI oyuncunun, "Hem eski kulübüm bırakmıyor, hem de ben istememe rağmen transfer ücretimi yükseltmediniz. Bu şartlarda Trabzon’a dönmem" haberini gönderdiği öğrenildi. Başkan Yardımcısı Mustafa Bekaroğlu, "Bonservis bedelinin son taksidi olan 100 bin doları ödedik. Resmi evraklar elimizde. Da Silva, gelmemekte ısrar ederse, kendisini ve kulübünü FIFA’ya şikayet edeceğiz" dedi. 
     
     Hami’den müthiş jest 
     TRABZONSPOR’UN gözden çıkardığı kaptan Hami’nin bonservisini alırken geçmiş döneme ait 220 milyar liralık alacağını istemediği, sözleşmesi gereği, hiç oynamasa bile bu yıl alması gereken 250 milyar liradan da vazgeçtiği öğrenildi. Emektar oyuncu, "Hiçbir zaman parayı sorun yapmadım" açıklamasını yaptı. 
     
     Trabzon’un genç yüzü 
     KADROSUNDA 29 oyuncu bulunduran Trabzon’un yaş ortalaması 22.76’ya indi. Hami, Osman ve Zafer’in ayrılmasıyla ortalama 24.5’den aşağı gerilerken, en tecrübeli isimler 29 yaşındaki Burhan ve Bushi oldu. Yardımcı antrenörler Ulvi Güveneroğlu, Bahattin Güneş ve Hamit Cihan dün bir yıllık sözleşme imzaladı 
     



 SPOR 


































</TEXT>
</DOC>
