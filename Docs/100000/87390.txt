<DOC>
<DOCNO> 87390 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/01/son/soneko04.html </URL>
<DATE> 2002/06/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Yeni gümrük yönetmeliği neler getiriyor 
</HEADLINE>
<TEXT>

     Resmi Gazete'nin dünkü mükerrer sayısında yayımlanan yeni Gümrük Yönetmeliği ile, yurtdışında düzenlenen ticari belgelerde aranılan konsolosluk onayı zorunluluğu kaldırılıyor, gümrük işlemleri sırasında düzenlenen irsaliye, tahakkuk kağıdı gibi belgeler kaldırılarak, bu işlemlerin tek tip belge ile yapılması yönünde düzenleme getiriliyor. 
     Devlet Bakanı Mehmet Keçeciler, 31 Mayıs tarihli mükerrer Resmi Gazete'de yayımlanan Gümrük Yönetmeliği'ne açıklık getirdi. 
     Keçeciler, 1998 yılında yürürlüğe giren ve bu tarih itibariyle Atatürk Hava Limanı Gümrük Müdürlüğü'nde uygulanan Bilgisayar Sistemi Bulunan Gümrük İdarelerinde Yürütülecek İşlemlere İlişkin Yönetmeliğin Türkiye genelindeki gümrük işlemlerinin yüzde 98.6'sının yürütüldüğü gümrük idarelerinde uygulanmaya başlandığını bildirdi. 
     Bakan Keçeciler, bu durumun 2000 yılında çıkan Gümrük Yönetmeliği'nin sadece yüzde 1.4'ü oranında işlem yapan gümrük idarelerinde uygulanması sonucunu doğurduğunu vurguladı. 
     
     ESKİ YÖNETMELİK FONKSİYONELLİĞİNİ YİTİRDİ 
     Keçeciler, bu çerçevede, manuel ortamda yürütülen gümrük işlemleri göz önüne alınarak hazırlanıp 2000 yılında yürürlüğe giren Gümrük Yönetmeliği'nin bugün itibariyle gümrük işlemlerinin yüzde 98.6'sı bilgisayar ortamında yürütülmesi nedeniyle önemli ölçüde fonksiyonelliğini yitirdiğini kaydetti. 
     Mehmet Keçeciler, yaklaşık 2.5 yıllık tecrübe neticesinde 4458 sayılı Gümrük Kanunu ile uyumlu olmadığı tespit edilen Yönetmelik hükümlerinin Kanunla uyumlu hale getirilmesi ve zaman içinde ortaya çıkan ihtiyaçların karşılanması gibi nedenlerle yeni Gümrük Yönetmeliği'nin yayımlandığı ifade etti. 
     
     YÖNETMELİĞİN GETİRDİĞİ YENİLİKLER 
     Keçeciler'in verdiği bilgiye göre, Türkiye'nin bölgede lojistik merkez olması amacıyla, yurtdışından Türkiye'deki gümrük antrepolarına ''hamiline'' eşya gönderilmesi ve bu eşyanın ihtiyaç oldukça ithal edilmesi veya diğer ülkelere transit gönderilmesi yönünde Yönetmelikte düzenleme yapıldı. 
     Basitleştirilmiş usuller konusunda daha önce Gümrük Müsteşarlığı tarafından verilen 3 değişik belge tek bir başlık altında toplandı ve bu belgeye sahip olacak firmalara 'Gümrükçe Onaylanmış Kişi'' ünvanı verilmesi yönünde düzenleme gerçekleştirildi. 
     Belli koşulları sağlayan firmaların gümrüklerde yürütecekleri tüm işlemlerde geçerli olmak ve yılda bir sefere mahsus olmak üzere, bir önceki yıl performansının yüzde 10 tutarında götürü teminatı gümrüğe vererek işlemlerini yapabilmelerine olanak sağlandı. 
     
     FİZİKİ MUAYENEYE KOLAYLIK 
     İhracatçıların işlemlerini hızlandırmak amacıyla ihracatta eşyanın fiziki muayenesi konusunda kolaylıklar getirildi. 
     İşlemlerin kolaylaştırılması amacıyla, gümrük laboratuvarlarına gönderilen tahlile tabi eşya listesi daraltıldı ve bu listedeki eşyadan numuneler konusunda Avrupa Birliği'nin Numune Alma Yöntemleri benimsendi. Yurtdışında düzenlenen ticari belgelerde aranılan Konsolosluk onayı zorunluluğu kaldırıldı. 
     Gümrük işlemleri sırasında düzenlenen irsaliye, tahakkuk kağıdı gibi belgeler kaldırılarak, bu işlemlerin tek tip belge ile yapılması yönünde düzenleme getirildi. 
     Gümrüklere özet beyan veren taşımacıların yaptıkları usulsüzlüklerde daha önce uygulanan çift para cezası bire indirildi. 
     





</TEXT>
</DOC>
