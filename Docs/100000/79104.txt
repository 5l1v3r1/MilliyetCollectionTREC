<DOC>
<DOCNO> 79104 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/18/son/soneko14.html </URL>
<DATE> 2002/04/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Özelleştirme sonrası Petrol Ofisi... 
</HEADLINE>
<TEXT>

     Petrol Ofisi Yönetim Kurulu Başkanı Caner Çimenbiçer, Petrol Ofisi'nin kaybettiği pazar payını özelleştirmenin ilk yılında geri aldığını bildirdi. 
     ''Özelleştirme sonrası Petrol Ofisi'nde gerçekleştirilenler ve 2002 yılı hedefleri'' konulu basın toplantısında konuşan Çimenbiçer, Petrol Ofisi özelleştirmesinin Türkiye Cumhuriyeti tarihindeki en büyük özelleştirmelerinden biri olduğunu anımsattı. 
     Petrol Ofisi'nin hisse satışının olduğu ilk günlerinde yapılan bir piyasa araştırmasında şirketin toplumdaki imajının hantal, büyük, demode olduğunun ortaya çıktığını belirten Caner Çimenbiçer, yeni yönetimle ilk yaptıklarının şirketi yeniden yapılandırmak ve çağdaş bir misyona kavuşturmak olduğunu, özel sektörün dinamizmi ve esnekliğinin sağlandığını anlattı. 
     2001 yılının en büyük kriz yılından biri olduğuna işaret eden 
     Çimenbiçer, toplam pazarda benzinde yüzde 11, madeni yağda yüzde 14 düşüş, motorinde yüzde 1 artış gösterdiğini, bu dönemde Petrol Ofisi'nin başarılı olduğunu ve pazar liderliğin açık ara ile sürdürdüğünü kaydetti. 
     Türkiye'nin ilk ve en büyük ulusal akaryakıt dağıtım şirketi olan Petrol Ofisi'nin değişim sürecini henüz tamamlamadığını bildiren Çimenbiçer, ''Daha yapacak çok işimiz var. Lider olmak kurumlara bazı sorumluluklar yükler. İşte bizler de bu sorumluluk bilinci ve liderler durmaz gerçeğinden yola çıkarak Petrol Ofisi için artık durmak yok sloganını sahiplenmiş bulunuyoruz'' diye konuştu. 
     
     Net satışlar 4.2 katrilyona yükseldi 

     Tuncer, şirketin 2000 yılında 2.2 katrilyon lira olan net satışlarının 2001 yılında 4.2 katrilyon liraya yükseldiğini bildirdi. 
     ''Özelleştirme sonrası Petrol Ofisi'nde gerçekleştirilenler ve 2002 yılı hedefleri'' konulu basın toplantısında konuşan Tuncer, dolar 
     bazında satışlar yüzde 4 daralırken, Türk Lirası bazında satışların yüzde 89 arttığını kaydetti. 
     Tuncer, net karlılığın da geçen sene Türk Lirası bazında yüzde 157 oranında artarak 187 trilyon lira olarak gerçekleştiğini söyledi. 
     Petrol Ofisi'nin özelleştirmeden sonra girdiği yapılanma sürecinde yoluna başarı ile devam ettiğini, çevresel faktörlere de ağırlık verilerek tesisat ve depoların standartlarının yükseltilmesi ve sağlık, emniyet ve çevre için 2001 yılında yaklaşık 35 milyon dolar yatırım yaptıklarını anlatan Tuncer, ayrıca tesisat yatırımları için bu yıl yaklaşık 23 milyon dolarlık bir bütçe ayrıldığını bildirdi. 
     Ertuğrul Tuncer, Petrol Ofisi'nin benzin satışlarındaki pazar payının Temmuz 2000'de yüzde 19 iken, Aralık 2001'de yüzde 26'ya, motorin satışlarındaki pazar payının yüzde 28'den yüzde 35'e, madeni yağ pazar payının da 29'dan yine yüzde 35'e yükseldiğini kaydetti. 
     2000 yılında toplam 4 bin 584 olan istasyon sayısının 2001 yılında 
     4 bine, yeniden yapılanma ile personel sayısının da 3 bin 838'den bin 
     172'ye indirildiğini açıklayan Tuncer, toplam 7.5 milyon ton akaryakıt 
     ürünü ikmal ettiklerini söyledi. 
     
     2002 hedefleri 

     Tuncer, bu yıl ''Gümüş Projesi'' kapsamında 500 istasyon dönüşümü gerçekleştirmeyi planladıklarını, İstanbul, Ankara, İzmir gibi büyük kentlerde istasyon faaliyetlerine önem vereceklerini, istasyon başına düşen verimliliğin bin 300 metreküpe çıkartılmasını öngördüklerini, kurşunsuz benzin, normal benzin, motorin ve gaz yağından oluşan beyaz ürünlerde 5.7 milyon metreküp satış ve yüzde 36'lık bir pazar payı hedeflediklerini söyledi. 
     Ertuğrul Tuncer, ''Bu hedeflere ulaşmak için de 63 milyon dolarlık bir yatırım bütçesi öngörülüyor'' dedi. 
     Gazetecilerin sorularını da yanıtlayan Tuncer, Türkiye'deki piyasada benzinde yüzde 1, motorinde yüzde 4 oranında büyümeyi hedeflediklerini söyledi. 
     ''Geçen yılki rekabet ortamında tek galip çıkan şirket Petrol Ofisi'' diyen Tuncer, Petrol Yasası ile ilgili bir soru üzerine de bu yıl çıkacak ve gelecek yıl uygulamaya geçecek yasanın haksız rekabeti ortadan kaldıracağını vurguladı. 
     ''Tüpraş'ın da pazara girme çabaları var. Nasıl değerlendiriyorsunuz '' şeklindeki bir soruyu da Tuncer şöyle yanıtladı 
     ''Dağıtım şirketi kurmak kolay değil. Bugün biz bir yeni istasyon açmak istediğiniz zaman yaklaşık 1.5 seneyi bulan bir ruhsat süreci var. Sıfırdan böyle başlayıp yeni dağıtım şirketi kurması Tüpraş'ın çok zor. Ancak piyasadaki mevcut şirketlerden bir tanesini satın alabilir. O zaman ben de sorarım, derim ki madem Tüpraş dağıtım sektörüne girecekti niye Petrol Ofisi özelleştirildi.'' Ucuz mazotun da sektörün kanayan yarası olduğunu ifade eden Tuncer, sınır ticareti adı altında Türkiye'ye 330 milyon dolarlık ürün geldiğini, devletin vergi kaybı olduğunu savundu. 
     Kendi çabalarıyla buna engel olmaya çalıştıklarını belirten Tuncer, geçen yıl kapatılan 500 bayi arasında bu tür etik dışı faaliyette bulunanlar olduğunu dile getirdi. 
     





</TEXT>
</DOC>
