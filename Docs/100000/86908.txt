<DOC>
<DOCNO> 86908 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/30/spor/spo09.html </URL>
<DATE> 2002/05/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Ne de olsa ev sahibi 
</HEADLINE>
<TEXT>

Japonlar, taraftar desteği ve Avrupa görmüş birkaç yıldızıyla şans arıyor. Troussier ise iddialı "JLeague’den çıkan oyuncular başarır." 
     Japonya’nın en büyük avantajı kuşkusuz ateşli seyircisi. G. Kore’den daha iyi bir takımları ve daha kolay mücadele edebilecekleri bir grupları var. Troussier, JLeague’in Avrupa’nın iyi ligleri ayarında olduğunu söylüyor, ama bu ligden çıkanlar, gidip Norveç’e Oslo’da 3-0 yenilince soru işaretleri oluşuyor. Son olarak güçlü İsveç’le 1-1 kalmaları ise umut verdi onlara. İki önemli yıldızları Nakata ve Ono. 
     Feyenoord’la, UEFA Kupası’nı kazanan genç yıldızları Shinji Ono karın adalesindeki sakatlık nedeniyle Belçika ile oynayacakları ilk maça çıkamayabilir. Bu onları en çok düşündüren konu. 
     3-5-2’leriyle baskılı oynamayı seviyorlar, korkunç bir pres yaratıp, çok hızlı ve kısa paslarla karşı kaleye inmeye çalışıyorlar. Ama savunmada ve son vuruşlarda sorunlar yaşıyorlar. Philippe Torussier, ligin gücünün milli takıma yansıyacağını söylese de Hidetoshi Nakata, Shinji Ono ve Junichi Inamato dışındaki topçuların, büyük futbolcularla karşılıklı oynama tecrübelerinin az oluşu Fransız teknik adamı düşündürüyor. 
     Çok büyük bir takımın, kesin favorilerden birinin gruplarında olmayışı avantaj olarak değerlendirilebilir. Oynadıkları 3-5-2 ile orta sahada, daha önce gittiği her takımda gözle görülür gelişim sağlayan ve çok ülkede çalıştığı Afrika’da "Beyaz Kabile Büyücüsü" lakabıyla anılan Troussier taktik disiplini üst düzeyde olan takımını gruptan çıkarabilir. 
     
Yıldız      Shinji Ono 
     Ona Japonya’nın Cruyff’u diyorlar. 22 yaşında ve bu sene Feyenord’la UEFA Kupası’nı kazandı. Bu sene transfer olduğu Hollanda Ligi’nde 30 maç oynadı ve 3 gol attı. 1999’da 21 yaş altı Dünya Şampiyonası’nda finale çıkan Japonya’nın yıldızıydı. Avrupa’da forma giyen en başarılı Japon oyuncu o. Forvetin arkasında oynamayı seviyor. 
     

</TEXT>
</DOC>
