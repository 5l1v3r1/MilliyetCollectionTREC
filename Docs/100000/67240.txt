<DOC>
<DOCNO> 67240 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/12/son/sondun10.html </URL>
<DATE> 2002/02/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Afganistan, eski düşmanı Rusya'ya şimdi göz kırpıyor 
</HEADLINE>
<TEXT>

     Afganistan Savunma Bakanı Muhammed Fehim, Rusya'nın, Afgan ordusunun ve ekonomisinin yeniden kurulmasında rol oynamasını istediklerini söyledi. 
     Moskova ziyaretini sürdüren Fehim, bugün düzenlediği basın toplantısında, ''Afgan halkı, Taliban'a karşı mücadele sırasında, ülkenin gelecekteki yapılanmasında Rusya'nın da yer almasını istiyordu. Kabil'in kurtarılmasından sonra buraya yardım malzemesi ve ekipleri gönderen ilk ülke Rusya oldu'' dedi. 
     Fehim, Rusya Savunma, Dışişleri ve Acil Durumlar bakanlarıyla yaptığı görüşmelerde, Rusya'nın, ülkesinin ekonomisinin ve ordusunun yeniden kurulmasında rol oynaması üzerinde durduklarını belirtti. 
     Rus tarafıyla yaptığı müzakerelerde Afgan ordusu için teknik ve lojistik destek de talep ettiğini belirten Fehim, karşı tarafın buna olumlu yanıt verdiğini de söyledi. 
     Yeni silahlara ihtiyaçları olmadığını, ellerinde Sovyet ve Rus yapımı yeterince silah bulunduğunu, ayrıca Taliban'dan da yüklü derecede silah ele geçirdiklerini belirten Fehim, bu nedenle yalnızca teknik ve lojistik yardım istediklerini belirtti. Fehim, Afgan ordusunun teknik sisteminin ve silahlarının Sovyet esaslı olması dolayısıyla bu tür bir yardıma gereksinimleri bulunduğunu ifade etti. 
     Rusya Savunma Bakanı Sergey İvanov da aynı basın toplantısında yaptığı açıklamada, Fehim ile görüşmesinde, Rus askeri danışmanlarının Afganistan'a gönderilmeleri gibi bir konunun ele alınmadığını ifade etti ve ayrıca, ''böyle bir şeye gerek olup olmadığından da emin değilim'' dedi. İvanov, Fehim ile birlikte Moskova'ya gelen heyetin temsil düzeyinin çok yüksek olduğunu, bu heyette birkaç savunma bakan yardımcısı ile önde gelen komutanların bulunduğunu belirterek, ''Bu komutanlar 20 yıldır savaşıyor. Eğitime neden ihtiyaçları olsun ki 
     Biz onlara ne öğretebiliriz'' dedi. 
     İvanov, Afgan güçlerin Taliban'a karşı savaşta Batılı askeri uzmanların desteğini almış olduklarını ima ederek, ''Tam tersine onların bize öğretebileceği şeyler var, örneğin modern askeri taarruzların taktikleri...'' diye konuştu. 
     Bu ülkeye ulaştırma ve eğitim uçakları ile ulaştırma helikopterleri gönderebileceklerini de belirten İvanov, El Kaide'nin ezildiği gibi bir rehavete kapılınmaması gerektiği uyarısında da bulundu. 
     İvanov, ''Teröristler ve onların birçok destekçisi şu anda ortadan kayboldu, ancak mevcudiyetini sürdürüyor. Kendilerini gösterme fırsatı kolluyorlar'' ifadesini kullandı. 
     






</TEXT>
</DOC>
