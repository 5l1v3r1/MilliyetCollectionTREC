<DOC>
<DOCNO> 90387 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/17/son/sontur12.html </URL>
<DATE> 2002/06/17/ </DATE>
<TIME>  </TIME>
<AUTHOR>  </AUTHOR>
<HEADLINE>
RTÜK Yasası'nın kısmen iptali için 3. dava... 
</HEADLINE>
<TEXT>

     MHP, AK Parti, SP, TDP, BBP ve bağımsızlardan toplam 111 milletvekili, RTÜK Yasası'nın 2 maddesinin bazı hükümlerinin iptali ve yürürlüğünün durdurulması istemiyle Anayasa Mahkemesi'nde dava açtı. 
     AK Parti Grup Başkanvekili Mehmet Ali Şahin ile SP Kahramanmaraş Milletvekili Mustafa Kamalak, dava dilekçesini, Anayasa Mahkemesi Genel Sekreteri Ahmet Hamdi Yapıcı'ya verdi. 
     Anayasa Mahkemesi'nden ayrılırken gazetecilere açıklamalarda bulunan Mehmet Ali Şahin, ''RTÜK Yasası'' olarak bilinen ''4756 sayılı Radyo ve Televizyonların Kuruluş ve Yayınları Hakkında Kanun, Basın Kanunu, Gelir Vergisi Kanunu ile Kurumlar Vergisi Kanunlarında Değişiklik Yapılmasına Dair Kanun''un bazı maddelerinin iptali ve yürürlüğünün durdurulması istemiyle daha önce dava açtıklarını, ancak incelemeleri sonucunda diğer bazı hükümlerin de iptalinin gerektiği sonucuna vardıklarını belirtti. 
     Şahin, bu bağlamda, yasanın, ''Yayın İlkeleri'' başlıklı 2. maddesinin b bendinde yer alan ''...veya toplumda nefret duyguları uyandıran'' ibaresi ile r bendinde yer alan ''Televizyonda bölünür ekran yoluyla ana program ile ilgili veya ilgisiz bilgiler veren konuları işleyen yayınların yapılmaması'' cümlesinin de Anayasa'ya aykırı olduğunu düşündüklerini belirterek, iptalini ve yürürlüğünün durdurulmasını istediklerini söyledi. 
     RTÜK Yasası'nın ''Uyarı, para cezası, durdurma ve iptal'' başlıklı 16. maddesinin 5. fıkrasında yapılan değişikliğin de Anayasa'ya aykırı olduğunu iddia eden Şahin, bu hükmün de iptalini ve yürürlüğünün durdurulmasını talep ettiklerini kaydetti. Söz konusu düzenleme şöyle 
     ''Türkiye Cumhuriyet Devleti'nin varlık ve bağımsızlığına, devletin ülkesi ve milleti ile bölünmez bütünlüğüne, Atatürk ilke ve inkılaplarına aykırı yayın yapılmaması, toplumu şiddete, teröre, etnik ayrımcılığa sevk eden veya halkı sınıf, ırk, dil, din, mezhep ve bölge farkı gözeterek kin ve düşmanlığa tahrik eden veya toplumda nefret duyguları oluşturan yayınlara izin verilmemesi ve yayınların, gerek yayın organı, gerekse hisse sahipleri ve üçüncü derece dahil olmak üzere üçüncü dereceye kadar kan ve sıhri hısımları veya bir başka gerçek veya tüzel kişinin haksız çıkarları doğrultusunda kullanılmaması ilkelerine aykırı yayın yapılması halinde uyarı yapılmaz ve yayın kuruluşunun yayını bir ay durdurulur. İhalin tekrarı halinde yayın süresiz olarak durdurulur ve yayın lisans izni iptal edilir.'' Şahin, dava dilekçesinde, AK Parti'li, 48 SP'li, 6 bağımsız, 2 TDP'li, 1 BBP'li ve 1 de MHP'li milletvekilinin imzası bulunduğunu söyledi. 
     Mustafa Kamalak da açıklamasında, bu dilekçenin RTÜK Yasası ile ilgili 3. dilekçe olduğunu anımsatarak, ''Deveye sormuşlar, 'Boynun neden eğri' diye. 'Nerem doğru ki' demiş. Sanıyorum 3-5 dilekçe ile bu RTÜK Kanunu'nu düzeltmek mümkün değil, kanunun yeniden ele alınıp düzeltilmesi gerekir'' dedi. 
     Anayasa Mahkemesi, Cumhurbaşkanı Ahmet Necdet Sezer'in başvurusu üzerine yasanın 5 maddesinin bazı hükümlerinin yürürlüğünü durdurmuştu. 
     Aynı yasanın toplam 13 maddesinin iptali ve yürürlüğünün durdurulması istemiyle 119 milletvekilinin açtığı dava da Anayasa Mahkemesi yürürlüğü durdurma istemini önümüzdeki günlerde karara bağlayacak. 
     





</TEXT>
</DOC>
