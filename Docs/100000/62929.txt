<DOC>
<DOCNO> 62929 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/18/son/sondun05.html </URL>
<DATE> 2002/01/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Kongo'da yanardağ patladı...Lavlar Goma kentine ulaştı.. 
</HEADLINE>
<TEXT>

     Demokratik Kongo Cumhuriyeti'nin doğusundaki Goma kenti yakınında bulunan ve dün faaliyete geçen Nyiragongo yanardağının püskürttüğü lavların Goma kentine ulaştığı, kentte lavların geçtiği her yerin alevler altında kaldığı bildirildi. 
     Gökyüzünün kıpkırmızı olduğu kentten kaçan bir kişi, yaptığı açıklamada, ''Goma yanıyor'' dedi. 
     Ruanda'nın sınırı açmasıyla, kent sakinlerinin konvoylar halinde Ruanda'da bulunan Gisenye kentine göç etmeye başladığı belirtildi. 
     Kongo'daki BM Gözlemci Heyeti'nden MONUC Peter Horntby adlı yetkili, Gisenye kenti havaalanından telefonla yaptığı açıklamada, ''20-25 kilometre önümdeki alanda her yer alevler içinde'' dedi. 
     MONUC'un Goma havaalanı yakınlarındaki üslerini terk ettiklerini kaydeden Horntby, kentten göç edenlerin oluşturduğu konvoyda sıkışan MONUC bünyesinde görev yapan Faslı 250 mavi bereli Gisenye'ye ulaşana kadar buradan ayrılmayacağını söyledi. 
     Gisenye'ye ulaşanların kent stadyumuna sığındığı, ancak bazılarının kentin yüksek bölgelerine doğru yürümeye devam ettiği bildirildi. 
     Bu arada lavların Ruanda sınırına doğru ilerlediği belirtildi. 
     






</TEXT>
</DOC>
