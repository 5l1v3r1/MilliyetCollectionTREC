<DOC>
<DOCNO> 94846 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/10/son/sondun14.html </URL>
<DATE> 2002/07/10/ </DATE>
<TIME>  </TIME>
<AUTHOR>  </AUTHOR>
<HEADLINE>
''Türk kanı içeceğiz'' diyen Rum komutan helikopter kazasında öldü 
</HEADLINE>
<TEXT>

     Kıbrıs Rum kesiminde, bir helikopterin düşmesi sonucu 5 kişi hayatını kaybetti. 
     Ordu kaynakları ve Rum radyosu, kazada ölenler arasında Rum Milli Muhafız Ordusu Komutanı Korgeneral Evangelos Florakis ve Rum Hava Kuvvetleri komutanının da bulunduğunu belirttiler. 
     Kazanın, Kıbrıs Rum kesimindeki Kouklia köyü yakınlarında sabah erken saatlerde meydana geldiği açıklandı. 
     Kıbrıs Rum Yönetimi lideri Glafkos Klerides ve Savunma Bakanı Sokratis Hasikos, sabah erken saatlerde Baf yakınlarında askeri helikopterin düştüğü kaza yerine gitti. 
     Klerides ve Hasikos, kaza yerinde incelemede bulunarak yetkililerden bilgi aldıktan sonra, açıklama yapmadan ayrıldılar. 
     Rum Milli Muhafız Ordusu komutanı Korgeneral Evangelos Florakis'in de öldüğü kaza, Kıbrıs Rum Kesimi'nde büyük yankı uyandırırken, Rum televizyonları olay yerinden canlı yayın yapıyor. 
     Olay yerini kordon altına alan polis, basın mensuplarının bölgeye yaklaşmasına izin vermiyor. 
     Bu arada, SİGMA Televizyonu'na konuşan bir görgü tanığı, Florakis'in bulunduğu helikopterin havada alev aldığını gördüğünü söyledi. 
     Helikopter kazasında ölenlerin isimleri şöyle açıklandı 
     ''Rum Milli Muhafız Ordu Komutanı Korgeneral Evangelos Florakis, Hava Kuvvetleri Komutanı Tuğgeneral Stelios Demenagas ve İkinci Pilot Nikos Georgiu ile helikopter kullanıcıları Paris Athanasiades ile Mihalis Sakallis.'' 
     
     HASİKOS'UN BASIN TOPLANTISI 

     Savunma Bakanı Sokrates Hasikos, basın toplantısında, her iki komutanın da bulunduğu helikopterin gece tatbikatına katıldığını bildirdi. 
     Hasikos, kazayla ilgili soruşturma başlatıldığını kaydetti. 
     Bell 206 tipi helikopterin mürettebatının, son olarak yerel saatle 04.55'de kontrol merkeziyle temas kurduğunu belirten Hasikos, helikopterin, hava üssünden 4 kilometre uzaklıktaki dağlık bölgede bulunan bir kuru nehir yatağına düştüğünü söyledi. 
     Korgeneral Florakis'in, bu yıl sona eren görevi bir yıl daha uzatılmıştı. Florakis, ''Nikiforos'' tatbikatı sırasında Rum askerlerine telsizden, ''Girne'de Türk kanı içeceğiz'' diye seslenmesiyle tanınmıştı. 
     





</TEXT>
</DOC>
