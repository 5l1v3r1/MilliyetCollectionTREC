<DOC>
<DOCNO> 82079 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/04/son/soneko10.html </URL>
<DATE> 2002/05/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Gürtuna "Kaçak yapılaşma izni söz konusu olamaz" 
</HEADLINE>
<TEXT>

     İstanbul Büyükşehir Belediye Başkanı Ali Müfit Gürtuna, İstanbul'da bundan böyle kaçak yapılaşma izninin söz konusu olamayacağını belirterek, hedeflerinin İstanbul'u planlı bir kent yapmak olduğunu söyledi. 
     3. Gayrimenkul Zirvesi'nin son gününde konuşan Gürtuna, 
     İstanbul'un geçen 50 yıl içinde yaşadığı çarpık kentleşme, yanlış yapılaşma olgusunun önlerinde duran yanlış bir hadise olduğunu kaydetti. 
     Gürtuna, ''Böyle bir sorunu çözerken biz bütün yapılaşmaları yıkarız, İstanbul'u tertemiz hale getiririz ve yeniden yaparız gibi bir yaklaşım, bugün için gerçekçi bir yaklaşım değildir. Hedefimiz İstanbul'u planlı bir kent yapmaktır'' diye konuştu. 
     İstanbul'u gerçek anlamda planları olan bir kent haline getirmek için 2010 yılını esas alarak 1 50 binlik nazım imar planları çıkarıldığını ve İstanbul'un tamamının planlı bir bölge haline getirilmesi çalışmalarının da sürdüğünü vurgulayan Gürtuna, ''Plan önümüzde bir yol göstericidir, hedeftir. Oluşturmak istediğimiz fotoğraf için 25 yıllık bir perspektif hazırladık. 2010 yılı bizim ana istasyonumuz görünüyor'' dedi. 
     İstanbul'un öneminin farkında olduklarını ifade eden Gürtuna, ''İstanbul bizim için son derece kıymetli bir taş gibi hassasiyetle işlenmesi gereken bir değerdedir'' diye konuştu. 
     Kentin planlı bir hale getirilmesi için neler yapacaklarına da değinen Gürtuna, İstanbul'da bundan böyle asla kaçak yapılaşma izninin söz konusu olamayacağını söyledi. 
     Gürtuna, şunları kaydetti 
     ''Boğaz bizim sorumluluğumuzda. İstanbul'un bütün hava haritalarından görüntüsü tespit edildi. Yani kuş uçsa haberimiz olacak. Artık hedefimiz olabildiğince İstanbul'un denizden silüetini değiştirmemek, yeni merkezleri ulaşım aksları üzerine kaydırarak yeni şekillenmelerin oralarda ortaya çıkmasını sağlamaktır. İstanbul'da geleceğe dönük bir fotoğraf oluşturma gayretindeyiz.'' Ali Müfit Gürtuna, İstanbul'da her yerin canlanacağını ve kötü yer diye bir şeyin söz konusu olmayacağını savunarak, ''Param olsa İstanbul'a çok yatırım yapardım. Bu aramızda kalsın, İstanbul'da şu an itibariyle projelerin geçtiği yerlerdeki değer artışlarını görüyorum'' diye konuştu. 
     Gürtuna, Büyükşehir bünyesinde bir Gayrimenkul Yatırım Ortaklığı kurulması teşebbüslerinin de bulunduğunu bildirdi. 
     





</TEXT>
</DOC>
