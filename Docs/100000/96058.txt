<DOC>
<DOCNO> 96058 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/16/son/soneko14.html </URL>
<DATE> 2002/07/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Devlet Bakanı Toskay, IMF Heyeti ile görüştü... 
</HEADLINE>
<TEXT>

     Devlet Bakanı Tunca Toskay, faizlerin yüksek düzeyde seyretmesinin olumsuz bir etki yarattığını söyledi. 
     Toskay, IMF Türkiye Masası Şefi Juha Kahkonen ile IMF Avrupa bölgesi İcra Direktörü Willy Kiekens'i makamında kabul ederek bir süre görüştü. 
     Toskay, yaklaşık 1 saat süren görüşmeden sonra yaptığı açıklamada, ilk beş aylık göstergelerin öngörülenden daha iyi bir durumda olduğunu, ileriye ekonomik projeksiyonları IMF'nin de benimsediğini vurguladı. 
     Bakan Toskay, bağımsız kurumların oluşturulmuş olmasının, siyasetin ekonomi üzerindeki etkisini de azalttığını ifade etti. 
     IMF heyeti ile ekonomik programın şu ana kadarki uygulama ve uygulama sonuçlarını birlikte değerlendirdiklerini belirten Toskay, ''şu anda Türkiye'nin içinde bulunduğu siyasi atmosferin, programı bugün ve önümüzdeki aylarda nasıl etkileyebileceği konusunda karşılıklı görüş alışverişinde bulunduk. Görüşme son derece samimi bir ortamda cereyan etti'' diye konuştu. 
     Bakan Toskay, bir soru üzerine, şu anda faizlerin yüksek düzeyde seyretmesinin ekonomi üzerinde olumsuz bir etki yarattığını ve bunu gördüklerini belirterek, şunları söyledi 
     ''Ancak Türk toplumunda programın algılanması bakımından, uygulanan ekonomik politikalar açısından önemli değişiklikler de var. Bazı sonuçların alınmasının zamana bağlı olduğu hususu, bilinci, toplumda da yerleşmeye başladı. Ekonomiyle ilgili siyasetten bağımsız hareket edebilen kurumların kurulmuş olması, siyasi belirsizliğin ekonomi üzerindeki olumsuz etkilerini daha da azaltacak. Bu bilincin toplumda yerleşmesi önemli, olumlu bir gelişme olarak değerlendiriyoruz.'' ''Siyasetteki belirsizliğe dair IMF'nin değerlendirmeleri ne şekilde'' sorusuna karşılık Bakan Toskay, IMF'nin ekonomik bir kuruluş olarak siyasetle doğrudan ilişkili olmadığını, siyasetin ekonomiye yansımalarının onları ilgilendirdiğini vurguladı. 
     
     MHP LİDERİNİN SÖZLERİ 

     Toskay, ''MHP Lideri Bahçeli'nin dün, ekonominin kişilere bağlı algılanmaması gerektiği'' yolundaki sözlerinin gündeme gelip gelmediğine ilişkin soru üzerine, ''Hayır, kesinlikle öyle bir şey yok. Biz meseleleri ekonomik göstergeler, kurumlar, rakamlar ve geleceğe yönelik alınacak, uygulanacak politikalar açısından değerlendiririz'' yanıtını verdi. 
     
     5 AYLIK GÖSTERGELER İYİ 

     Toskay, ilk 5 aydaki göstergelerin son derece iyi, hatta programda öngörülenden de iyi olduğunu vurgularken, şöyle devam etti 
     ''İthalat, ihracat, ödemeler dengesiyle ilgili olarak, 2002 sonu uygulamalarına doğru bir projeksiyon ve tahmin yapıyoruz. O tahminler çok büyük bir aksilik olmazsa, ekonomik göstergelerin iyi bir istikamette seyredeceğini gösteriyor. Gerek ithalat rakamları, gerekse ihracat rakamları, ödemeler dengesindeki durum, cari açık açısından tahminlerimizi söyledik. Yaptığımız projeksiyonlarla ortaya çıkan rakamları ifade ettik. Onlar da bizle tamamen aynı fikirde olduklarını ifade ettiler.'' ''Olası bir Irak operasyonuna projeksiyonlar da yer verildi mi '' şeklindeki soru üzerine de Bakan Toskay, ''hayır onu gözönünde bulundurmuyoruz. Olup, olmayacağı belli değil. Ne şekilde yapılacağı belli olmadığına göre, onu projeksiyonların içine almak da mümkün değil, tanımlamak mümkün değil'' şeklinde konuştu. 
     





</TEXT>
</DOC>
