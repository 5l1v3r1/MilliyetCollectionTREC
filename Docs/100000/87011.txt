<DOC>
<DOCNO> 87011 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/30/son/sonspo07.html </URL>
<DATE> 2002/05/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Dünya Kupasında suç işleyen hooliganlar bir gemide tutulacak 
</HEADLINE>
<TEXT>

     İngiliz basını, Dünya Kupası sırasında olay çıkarmalarından endişe edilen İngiliz holiganlarını uyarırken, Japon makamlarının, özellikle gelecek hafta oynanacak İngiltere-Arjantin maçı sonrasında olay çıkaranları bir gemide gözetim altında tutacaklarını duyurdu. 
     Japon makamlarının bu amaçla bir feribot kiraladığını ve ''Sun Flower Tomakomai'' adı verilen bu feribotu ''yüzen hapishaneye'' çevirdiklerini yazan basın, maçlarda olay çıkaran holiganların gemide silahlı gözetim altında tutulacağını bildirdi. 
     Hokkaido adası açıklarında bekletilecek geminin kapasitesinin 630 kişilik olduğunu belirten İngiliz basını, burada gözetim altına alınacak holiganların daha sonra, Kuzey'deki Sapparo kentinden 20 saatlik yolculuk sonucunda başkent Tokyo'ya götürüleceklerini kaydetti. 
     Futbol holiganlarının Tokyo'nun banliyölerinden birinde bulunan Ushiku adlı bölgedeki hapishaneye konulacağı bildirildi. 
     Yakalanan holiganlarla ilgili kararın, buradaki gözaltı süresince verileceği, yapılacak soruşturmanın ardından, kimin sınırdışı edileceği, kimin mahkemeye sevk edileceğinin belirleneceği ifade ediliyor. 
     7 Haziran'da oynanacak İngiltere-Arjantin maçında büyük rekabet 
     yaşanmasının beklendiği ve tansiyonun yüksek olacağı, bu nedenle 7 bin polislik güvenlik ordusunun görev alacağı belirtiliyor. Arjantin maçı, F grubunda yer alan İngiltere'nin, Tokyo'nun hemen dışındaki Saitama'da Pazar günü İsveç ile oynayacağı maçın ardından ikinci maçı olacak. 
     





</TEXT>
</DOC>
