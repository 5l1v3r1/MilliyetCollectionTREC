<DOC>
<DOCNO> 91021 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/20/son/sonspo17.html </URL>
<DATE> 2002/06/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Selçuk'ta Formula 1 için yoğun hazırlık... 
</HEADLINE>
<TEXT>

     İzmir'in Selçuk ilçesinde 2005 yılı Formula-1 yarışının düzenlenmesi için sürdürülen hazırlıklar yoğunlaştırılırken, Selçuk, 26 ünlü ralliciyi ağırlıyor. 
     Selçuk Belediye Başkanı Vefa Ülgür, Formula-1 yarışlarının dünyaca ünlü 26 ismini Selçuk'ta ağırladı. FIA tarafından uzun mesafeli ralliler düzenlemek üzere lisans verilmiş tek uluslararası firma olan Trans World Events'in organizatörü Nick Brittan, rallicilerden önce özel uçağı ile Selçuk'a gelerek Pamucak alanını gezdi. Nick Brittan ile bir araya gelerek ilçe ile ilgili bilgi veren Vefa Ülgür, 2005 yılında Türkiye'de yapılması planlanan organizasyon için Selçuk'un seçilmesi konusunda destek istedi. 
     Selçuk'u çok beğendiğini ifade eden organizatör Brittan, ''Hükümetiniz bir an önce karar verip projeyi ve proje ile ilgili kaynaklarını açıklamalıdır. Selçuk ve Pamucak Formula-1 için uygun bir yer'' diyerek hükümetin kararını kendisinin de merakla beklediğini belirtti. 
     Selçuk'un ve İzmir'in kaderini değiştirecek Formula-1 için ellerinden geleni yaptıklarını kaydeden Ülgür de şöyle konuştu 
     ''Şimdi karar ilgili bakanlıkların. Bu kararın da 10 gün içerisinde açıklanması gerekiyor. Özellikle İstanbul, Formula-1 için tüm gücünü gösteriyor. İzmirli bakan ve milletvekillerimiz bu taleplerimizi hükümete daha güçlü bir şekilde anlatmalıdırlar. İzmir için bu fırsat kaçırılmamalıdır. Bu konuda herkesin desteğini bekliyorum.'' 
     





</TEXT>
</DOC>
