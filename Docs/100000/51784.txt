<DOC>
<DOCNO> 51784 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/12/ekonomi/eko05.html </URL>
<DATE> 2001/11/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Vakıfbank’ın yüzde 75’i satılacak 
</HEADLINE>
<TEXT>

Yüzde 75’i blok olarak satışa çıkacak Vakıfbank’a Fransız Societe General’in de talip olduğu öğrenildi 
     HARUN GÜREK Ankara 

     Vakıfbank’ın mayıs ayına kadar özelleştirilmesi planlanıyor. Ekonomide yaşanan kriz nedeniyle halka arzdan vazgeçildiğini bildiren Vakıfbank Genel Müdürü Altan Koçer, B grubu yüzde 20, A grubu yüzde 55 hisseleri blok olarak satılacağını söyledi. Hisselere Fransız bankası Societe General’in de talip olduğu öğrenildi. 
     
     İhale takvimi hazırlanıyor 
     Meclis’ten geçen yıl çıkarılan yasa ile Vakıfbank’ın hisselerinin satışı için danışman olarak seçilen Merrill Lynch’in ihale sürecine ilişkin takvim ve sözleşme hazırlığına başladığını belirten Koçer’in verdiği bilgilere göre, Merrill Lynch, bankanın ulusal ve uluslararası yatırımcılara tanıtımı için de çalışmalarını sürdürüyor. Banka, danışman firma tarafından yatırımcılara ayrı ayrı takdim yöntemiyle tanıtılacak. Başbakan Bülent Ecevit, bankanın değerini belirlemek için komisyon oluşturulması talimatını da verdi. Ecevit’in talimatı uyarınca bankanın üst düzey yöneticileri ve danışman firmanın temsilcilerinden oluşan bir komisyon kuruldu. Komisyon bankanın ve yüzde 75 hissenin değerini belirleyerek, ihale komisyonuna bildirecek. Komisyon bu değer üzerinden ihaleye çıkacak. 
     A ve B grubu hisselerin blok olarak satılacağını, yatırımcıların her iki gruba birlikte ya da ayrı ayrı teklif verebileceğini belirten Koçer, bankayla ilgilenen yerli ve yabancı yatırımcıların olduğunu belirterek, isim vermekten kaçındı. Koçer, yılın ilk çeyreğinde ihaleye çıkılmasının ve en geç mayıs ayına kadar tamamlanmasının planlandığını bildirdi. 
     Bu arada, Fransız bankası Societe General’in Vakıfbank’a talip olduğu kaydedildi. Bankanın üst yönetimi ile Societe General yetkilileri arasında ön görüşmelerin sürdüğü de belirtildi. 
     
     



 EKONOMİ 




















</TEXT>
</DOC>
