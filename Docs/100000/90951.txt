<DOC>
<DOCNO> 90951 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/20/son/sondun22.html </URL>
<DATE> 2002/06/20/ </DATE>
<TIME>  </TIME>
<AUTHOR>  </AUTHOR>
<HEADLINE>
İtalya'da hakimler grevde 
</HEADLINE>
<TEXT>

     İtalya'da hakimler, hükümetin sunduğu, hakimlerin çalışma sistemlerinde teknik değişiklikleri öngören reform paketini protesto etmek için 8 saatlik greve gitti. 
     Hükümetin hazırladığı reform paketini, kendi yetkilerinin azaltılıp siyasilere daha fazla güç verilmesi olarak değerlendiren yargıçlar, tüm yurtta büyük katılımla düzenlenen grevde hükümeti protesto etti. 
     Merkez sağ partilerin ittifakından oluşan hükümetin hazırladığı reform paketinde, yargı hakimliğinden, soruşturma hakimliğine veya tersine yapılan geçişlere sınırlama getirilerek, 10 yıllık bir hakimin bu geçişi yapmasına hak tanınması, hakimlerin bir üst kademeye geçebilmeleri için girdikleri kurslara devam mecburiyeti ve yeteneklilik kanaati getirilmesi ve görev uzatmaların en fazla 2 yıl olarak belirlenmesi gibi konular bulunuyor. 
     Başbakan Silvio Berlusconi, ''Grev hükümete karşı bir hakaret ve aynı zamanda diplomatik bir hata. Hakimler Ulusal Derneği'nin isteğiyle diyalog bitti. Kariyer umudu artık memur ayrımıyla olmayacak. Bu reformu yapacağım'' dedi. 
     
     İŞÇİ YASASI 
     Öte yandan, hükümetin gerçekleştirmek istediği, işçi yasasının 18. 
     maddesinde işten çıkarılanların haklarıyla ilgili bölüm değişikliği öngören diğer bir reform paketini protesto etmek için de ülkenin en büyük sendikalarından CGİL bugün Campania ve Lombardia bölgelerinde genel greve gitti. Ülkede uzun zamandır tartışılan 18. maddedeki değişiklikle ilgili geçen aylarda tüm işçi sendikalarının katılımıyla genel grev yapılmıştı. Bu kez greve sadece CGİL'e bağlı işçiler katılırken, diğer 2 büyük sendika hükümet ile diyaloğa devam kararı aldı. 
     





</TEXT>
</DOC>
