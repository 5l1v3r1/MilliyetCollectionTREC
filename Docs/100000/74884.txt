<DOC>
<DOCNO> 74884 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/27/son/sondun15.html </URL>
<DATE> 2002/03/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Afganistan'da enkazdan çıkarılan ceset sayısı bine ulaştı... 
</HEADLINE>
<TEXT>

     Afganistan'daki geçici hükümetin Başbakanı Hamid Karzai, ülkenin kuzeyinde önceki gün meydana gelen şiddetli depremde zarar görenleri ziyaret etti. 
     Karzai, helikopteriyle indiği yerde kendisini bekleyen kalabalığa, deprem kurbanlarına her türlü yardımın yapılacağını söyleyerek, ''Kalplerimiz sizinle. Her şey yapılacak'' dedi. 
     Karzai ile birlikte felaket bölgesine giden Reuters muhabiri Seyid Selahaddin de, Nahrin'de her evin enkaz haline geldiğini söyleyerek, ''İnsanlar elleriyle kazarak cesetleri çıkarıyorlar'' dedi. 
     Bu arada kurtarma ekiplerinin depremin en etkili olduğu Nahrin'de şu ana kadar 1000 kadar ceset çıkarttıkları bildirildi. 
     Afganistan'daki uluslararası Güvenlik Destek Gücü'nden İSAF 
     Teğmen Tony Lawrence, arama ve kurtarma ekiplerinin deprem bölgesinde olduğunu belirterek, depremde Nahrin ve çevresindeki köylerde ölenlerin sayısının artmasından endişe ettiklerini söyledi. 
     Lawrence, şimdiye kadar enkazlardan 1000 kadar ceset çıkardıklarını, uygun bir değerlendirme yapılana kadar bu felaketin büyüklüğünü tespit etmelerinin mümkün olmadığını kaydetti. 
     Afgan yetkililer ise toplam ölü sayısının halen 2000 civarında olduğunu belirterek, ana depremden sonra meydana gelen şiddetli artçı depremler nedeniyle ölenlerin sayısının artmasının büyük olasılık olduğunu bildiriyorlar. 
     Felaket bölgesini ziyaret eden İçişleri Bakanı Yunus Kanuni'nin Özel Kalem Müdürü Feridun, bölgede durumun korkunç olduğunu belirtti ve ''Nahrin bölgesinde 21 bin konut vardı, yüzde 99'u yıkıldı, çok ölen var'' dedi. 
     Kesin ölü sayısını bilemediklerini, ancak 2000-3000'den fazla olabileceğini söyleyen Afgan yetkili, Mezar-ı Şerif'ten gelen askerlerin yardım getirdiklerini, ekmek, ilaç ve bisküvi dağıtıldığını söyledi. 
     Afgan yetkili, bölgede içme suyu sıkıntısının bulunduğunu, çadır, yiyecek ve ilaca ihtiyaç olduğunu bildirdi. 
     
     YARDIMLAR 
     Bu arada deprem felaketinden sonra yardım eden ülkelerin arasına Rusya'da katıldı. 
     Afganistan'ın Baglan eyaletindeki deprem kurbanlarına tonlarca insani yardım götürecek nakliye uçağının bu sabah başkent Moskova'dan havalandığı bildirildi. 
     Rus haber ajansları, insani yardım emrinin bizzat Devlet Başkanı Vladimir Putin'den geldiğini, Rusya'nın Afganistan'a ayrıca seyyar hastane, doktor, kurtarma köpekleri ve mühendisler de gönderdiğini kaydettiler. 
     Rusya'nın ayrıca başkent Kabil'deki çok sayıda uzmanını da helikopterle felaket bölgesine göndereceği ifade edildi. 
     İran resmi haber ajansı IRNA'nın haberine göre de, İran Dışişleri Bakanı Kemal Harrazi, Afganistan'daki geçici yönetimin Başbakanı Karzai ile bir telefon görüşmesi yaparak, ülkesinin yardıma hazır olduğunu iletti. 
     Harrazi, ülkesinin Afgan hükümeti ve halkıyla dayanışma içinde olduğunu belirterek, felaket bölgesine insani yardım göndermeye hazır olduğunu bildirdi. 
     Bu arada, BM'nin bölgedeki temsilcilerinden Farhana Faruki, Nahrin bölgesindeki mayınların kurtarma çalışmalarını zorlaştırdığını söyledi. 
     Faruki, ''Bu kurtarma çalışması çok karmaşık. Birçok bölgeye ulaşılamıyor, çünkü bu bölgelerde çok sayıda mayın bulunuyor'' dedi. 
     Bir başka BM yetkilisi Manoel de Almeida e Silva da, depremden etkilenen Nahrin kentine yardımın sürdüğünü belirterek, bugün 14 bin battaniye, 2100 çadır ve giyecek dağıtıldığını kaydetti. 
     BM yetkilisi, içme suyu, barınma, gıda, ilaç ve battaniye gereksiniminin sürdüğünü belirtti. 
     






</TEXT>
</DOC>
