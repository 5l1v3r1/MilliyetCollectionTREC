<DOC>
<DOCNO> 54655 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/29/spor/spo02.html </URL>
<DATE> 2001/11/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Aklımız Beşiktaş’ta 
</HEADLINE>
<TEXT>

Mustafa Denizli, futbolcularını pazar günkü derbinin rahatsız ettiğini söyledi. Fenerbahçe’nin hocası, "Bu nedenle tahminimden zor bir maç oldu" dedi 
     YALÇIN TÜRK 

     FENERBAHÇE Teknik Direktörü Mustafa Denizli, 3 - 0’lık galibiyet sonrası yaptığı açıklamada "Tahminimden daha zor bir maç oldu" dedi. Üçüncü kademe maçlarının oldukça çekişmeli geçtiğini belirten Denizli, "Önemli olan sıkıntıya sokmadan turu geçmekti. Bunu da başardık. Oyuncularımı kutluyorum" ifadesini kullandı. 
     BEŞİKTAŞ maçının, ister istemez takımı rahatsız ettiğini vurgulayan Denizli, "Bu derbi bizim için çok önemli" diye konuştu. Tecrübeli hoca "Fenerbahçe şu anda çok iyi çizgide. Altay karşısında olduğu gibi temponun düşmesi doğal. Önemli olan böyle maçlarda kazanmasını bilmek. Fenerbahçe’nin de bu yapısı ve düşüncesi var" yorumunu yaptı. 
     
     Revivo sorunu 
     İSRAİLLİ futbolcunun sakatlığının tamamen geçmesine rağmen, üç hafta sonra sahaya çıkabileceği açıklandı. Revivo’nun diz bağlarındaki esnemenin iyileştiği, ancak doktorların uyguladığı çalışma sistemi nedeniyle vücudunun zayıf düştüğü bildirildi. Sarı - Lacivertli futbolcunun en az iki hafta güçlendirici antrenmanlar yapması gerektiği de ifade edildi. Rapajc için de aynı sürenin gerektiği öğrenilirken, bu oyuncunun tedavisini aksatmadan sürdürdüğü belirtildi. 
     
     Akyel imza attı 
     FENERBAHÇE’NİN, Real Mallorca’dan transfer ettiği ve önceki gün İstanbul’a getirdiği Fatih Akyel’le sözleşme imzalandığı bildirildi. İspanya’dan özel uçakla gelen milli futbolcu, yönetici Mahmut Uslu’nun otelinde adeta karantinaya alındı. Başkan Aziz Yıldırım’ın, Fatih’e, kulübün resmi sitesi dışında, röportaj yasağı getirdiği öğrenildi. 
     YÖNETİMİN, her konuda anlaştıklarını duyurmasına rağmen, herkesten köşe bucak sakladığı Fatih Akyel konusunda Real Mallorca ile sorun yaşandığı ileri sürüldü. Ancak Fenerbahçe’nin yıldız oyuncuyu bugün basının önüne çıkararak şov yapması bekleniyor. Öte yandan Alman Wolfsburg, İspanyol Alaves ve Yunan Iraklis’in sezon sonuna kadar Fatih’e talip oldukları açıklandı. 
     



 SPOR 
























</TEXT>
</DOC>
