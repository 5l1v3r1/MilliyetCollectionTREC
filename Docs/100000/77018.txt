<DOC>
<DOCNO> 77018 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/08/ekonomi/eko06.html </URL>
<DATE> 2002/04/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Uzaktan kumandalar top’ oldu 
</HEADLINE>
<TEXT>

Maç tutkunları için futbol topuna benzeyen uzaktan kumanda tasarlandı. Yeni ürün hemen hemen tüm televizyon markaları ile uyumlu çalışabilecek 
     ŞÜKRÜ ANDAÇ 

     Televizyonlar için geliştirilen yeni bir uzaktan kumanda, gerçek fonksiyonunun yanı sıra ilginç dizaynıyla bir hayli dikkat çekici. Yeni geliştirilen bu ürün görüntüsü itibariyle bir futbol topuna benziyor. Aslında gerçek bir uzaktan kumanda olan bu cihaz, televizyon kullanılmak üzere gereken temel fonksiyonların yani ses kontrolü, kanal değiştirme, sessiz konuma getirme, standby ve görüntü ayarlama düğmelerinin tümüne sahip. 
     
     Kullanımı çok kolay 
     Futbol topunun üzerindeki panolar standart uzaktan kumanda düğmelerinde olduğu gibi görev yapıyor ve ebatları büyük oldukları için normal kumanda düğmelerinden daha kolay kullanılıyor. Açıkçası, bu gerçek bir futbol topu gibi kullanılmıyor. Ve duvara doğru attığınız ilk seferde muhtemelen kırılacak olmasına rağmen Dünya Kupası yaklaşırken maçları televizyon başında izlemek isteyenlerin hoşlanacağı ilginç bir ürün gibi gözüküyor. 
     Futbol topu şeklindeki bu uzaktan kumanda birçok televizyon markasıyla uyumlu çalışıyor. Bu yeni ürün Beko, Blaupunkt, Goldstar, Hitachi, Panasonic, Philips, Pioneer, Samsung, Sanyo, Sharp, Sony, Technics, Telefunken, Toshiba, Zanussi, JVC gibi markalarının da içinde bulunduğu 300’e yakın televizyon ile uyumlu çalışıyor. 
     Bu ürünü herhangi bir televizyon ile kullanabilmek için uzaktan kumandayı televizyonun sinyaline göre ayarlamak yeterli. Bu işlem kısa bir vakit alıyor ve oldukça da kolay. 2 x AA pillerle çalışan kumanda dört numara futbol topu büyüklüğünde ve pilsiz ağılığı 200 gram. Yeni ürünün satış fiyatı 19.95 pound. 
     
     Dijital oyuncaklar 
     Dev ekranlı dizüstü bilgisayar 
     2001 yılında RFI ile birleşerek SONY Vaio Notebook ve Anycom ürünlerinin Türkiye distribütörlüğünü alan Özel Bilgi İşlem dünyanın en büyük ekranlı taşınabilir bilgisayarının tanıtımını gerçekleştirdi. 16 inç ekrana sahip olan yeni ürünün satış fiyatı 3 bin dolar. İntel Pentium 4 işlemcili bu ürün teknik özelliklerinin yanı sıra 16 inç ekranı ile rakiplerine fark atmayı planlıyor. www.ozel.com 
     
     Bomba patladı uyan artık... 
     Çalar saat ile uyanma dönemi artık sona eriyor. Wakeyoo adlı cihaz sizi kendi seçtiğiniz müzik sesi ile uyandıracak. Cihaza, internet üzerinden 365 değişik müzik seçeneği yüklenebiliyor. Bunun için www.wakeyoo.com adlı siteye girmeniz yeterli. Şu an itibariyle site üzerinden en çok yüklenen müzikler yağmur sesi ve bomba patlama sesi. Yeni ürünün satış fiyatı 15.95 paund. 
     
     Oyun keyfini cepten çıkar 
     Sony Ericsson’un Z700 modeli, firma tarafından oyun modeli olarak adlandırılıyor. Z700, renkli ekran, Java yazılım desteği ve Bluetooth 10 metrekare içerisinde cihaların kablosuz olarak birbirleriyle uyumlu çalışması özelliklerine sahip. Kullanıcı bu cep telefonuyla Men in Black ve Charlie’s Angels adlı oyunları oynayabilecek. GPRS teknolojisiyle internet uyumlu olarakta çalışan bu ürün 95 gram ağırlığında ve piyasaya bu yıl çıkacak. www.sonyericsson.com 
     
     Nike, dijital MP3 çalar üretti 
     Nike firmasının PSA Play adını verdiği yeni model dijital MP3 çaları ergonomik yapısı, hafifliği ve tasarımıyla dikkat çekiyor. Bu cihaz ile dinlemek istediğiniz müziği kaydedebilir ya da kendi miksinizi yapabilirsiniz. Bu ürün ayrıca firmanın atletler için tasarlamış olduğu ilk taşınabilir dijital MP3 çalar. Yeni cihazın 32MB’lık hafıza için satış fiyatı 129.95 pound, 64MB için ise 199.95 pound. www.nike.com 
     



 EKONOMİ 














</TEXT>
</DOC>
