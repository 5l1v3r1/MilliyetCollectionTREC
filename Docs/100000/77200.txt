<DOC>
<DOCNO> 77200 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/08/son/sontur26.html </URL>
<DATE> 2002/04/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Sağlık Bakanı'nın boy hedefi de Prof. Işıkara oldu... 
</HEADLINE>
<TEXT>

     Sağlık Bakanı Osman Durmuş, Boğaziçi Üniversitesi Kandilli Rasathanesi ve Deprem Araştırma Enstitüsü Müdürü Prof. Dr. Ahmet Mete Işıkara'nın hastanelerle ilgili açıklamasına ilişkin, ''Dünya Bankası'ndan alınacak 100 milyon dolarlık krediyi esas alarak, hastanelerimiz hakkında kuşku uyandıracak açıklamaların yapılması kabul edilemez'' dedi. 
     Gazetecilerin sorularını yanıtlayan Durmuş, ''Prof. Dr. 
     Ahmet Mete Işıkara'nın hastanelerle ilgili açıklamasının ardından, hastanelere alınmadığına ilişkin haberlerin basında yer aldığı ve bu konuda da kendisinin talimatının bulunduğu'' şeklindeki iddiaların hatırlatılması üzerine, ''Devlette açıklamalar belli sorumlu merciler tarafından yapılır. Sağlık Bakanlığı hastaneleri ile ilgili 1996'da yapılan bir inceleme var. Yani 1996'da yapılan bir inceleme, yeni yapılmış gibi gösterilmiştir'' dedi. 
     Söz konusu incelemeden sonra Türkiye'nin 2 büyük deprem geçirdiğini ve bazı hastanelerin hasar gördüğünü belirten Durmuş, şunları kaydetti 
     ''Bu açıklamayı yapacak kişinin asgari bir inşaat mühendisi, uzman, bir mimar olması gerekir. O halde, Dünya Bankası'ndan alınacak 100 milyon dolarlık krediyi esas alarak, hastanelerimiz hakkında kuşku uyandıracak açıklamaların yapılması kabul edilemez'' diye konuştu. 
     
     ''DEVLET MEMURİYETİNİ UNUTAN KİŞİLER...'' 
     Devlet memurlarının açıklama yapmalarının belli izinlere tabi olduğunu belirten Bakan Durmuş, ''Ama zaman zaman, devlet memuriyetini unutan kişiler gelişigüzel açıklamalar yapıyorlar'' dedi. 
     Sorumlu olanların açıklama yapması gerektiğini kaydeden Durmuş, şöyle devam etti 
     ''Sorumlu olmayanların açıklamalarıyla kamuoyunun tedirgin edilmesi ve kamu binaları hakkında fikir yürütülmesi yanlıştır. Niçin sadece Sağlık Bakanlığı hastaneleri üzerinde açıklama yapılıyor 
     Kamunun hiçbir hastanesi yerle bir olmamıştır, ama zarar görmüştür. 
     Buna karşılık adliye binaları, birçok bina yerle bir olmuştur. Hiçbir hastane yıkıldığından dolayı insanlar ölmemiştir. O halde İstanbul'daki hastaneler sahipsiz değildir. Hepsi hakkında üniversitelerin ilgili bilimadamları tarafından incelemeler yapılmıştır ve raporlar elimizdedir. Bu açıklamaları, inceleme yapanlar yapmazken, sorumlu olmayanların yapması kabul edilemez.'' 
     






</TEXT>
</DOC>
