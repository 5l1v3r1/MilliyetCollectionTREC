<DOC>
<DOCNO> 60189 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/02/son/soneko12.html </URL>
<DATE> 2002/01/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Kar, taksicilerin yüzünü güldürdü 
</HEADLINE>
<TEXT>

     Kar yağışının Trakya'da etkisini uzun süre göstermesi ve 1 hafta boyunca yerdeki buzlanmanın devam etmesi taksiye binen vatandaş sayısını 2 katına çıkardı. 
     Edirne Şoförler ve Otomobilciler Odası Başkanı Mehmet Atabay, A.A muhabirine yaptığı açıklamada, kar yağışının taksiciler için bereketli olduğunu söyledi. Taksici esnafının ekonomik krizden en çok etkilenen kesimlerin başında geldiğini ifade eden Atabay, şunları kaydetti 
     ''Kar yağışı taksiciler için bereketli oldu. Yerdeki kar ve buzlanma nedeniyle vatandaşlar araçlarını çıkaramadıkları için taksiye binen vatandaş sayısı 2 katına çıktı. Çok kötü durumda olan taksici esnafının yüzünü kar güldürdü. Günde 3-4 yolcu yerine 6-7 yolcu almaya başladılar. Yaklaşık bir hafta boyunca işlerimiz açıldı. Taksici arkadaşlarımız zincirlerini takarak en güvenilir şekilde müşterisini ulaştırmayı hedef edindi. Keşke her zaman bu kadar müşteri potansiyelini yakalasak... Yalnız bu geçici bir maddi katkıdır. Bizim için önemli olan istikrarlı bir kazanca ulaşmaktır.'' Taksicilerin zor koşullar altında çalıştığını da ifade eden Atabay, ''Benzin 1 milyon 300 bin, mazot 1 milyon lira, LPG'de indirim yapılmadı. Edirne'de özel araç sayısı çok. Tüm bu etkenler kazancımızı azaltıyor'' dedi. 24 saat hizmet verdiklerini belirten Atabey, ildeki 581 ticari taksiciden 250'sinin mesleğini bıraktığını kaydetti. 
     Edirneli taksi şoforü Nejat Mutlugün, A.A muhabirine yaptığı açıklamada, kar yağışının hayati felç ettiğini ancak işlerini artırdığını söyledi. 
     Kar ve buzlanma nedeniyle araçlarını çıkaramayan vatandaşların taksi çağırmak zorunda kaldığını belirten Mutlugün, günde 3 olan müşteri sayısının 7'ye çıktığını kaydetti. 
     Taksi şoförü Hüseyin Solmaz da, ''Keşke hergün kar yağsa da işler açılsa'' dileğinde bulunarak, kar yağışının kazançlarını artırdığını kaydetti. 
     






</TEXT>
</DOC>
