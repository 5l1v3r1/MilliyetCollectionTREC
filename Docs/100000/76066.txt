<DOC>
<DOCNO> 76066 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/03/ekonomi/eko02.html </URL>
<DATE> 2002/04/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Halkın mevduatını kendi şirketlerine kullandırdılar 
</HEADLINE>
<TEXT>

Akbank Yönetim Kurulu Başkanı Erol Sabancı, bazı özel bankaların bir dönem devlet garantisi ile halktan topladıkları mevduatları kendi şirketlerine kullandırdıklarını söyledi 
     EKONOMİ SERVİSİ 

     Akbank Yönetim Kurulu Başkanı ve Murahhas Azası Erol Sabancı, bankacılıkta yaşanan krizin başlıca nedeninin bazı özel sektör bankalarının halktan topladıkları mevduatı grup şirketlerine kullandırmaları olduğunu söyledi. 
     Özel bankaların bunu mevduata sağlanan sınırsız devlet garantisine güvenerek yaptığını belirten Sabancı, Almanya’nın önde gelen gazetelerinden Frankfurter Allgemeine gazetesine verdiği röportajda Türkiye’de bankacılık sektörünün neden krize girdiğini anlattı. 
     Devletin mevduata verdiği yüzde 100 garantinin bankacılık sektörüne büyük zarar verdiğini ifade eden Sabancı, krizin diğer nedenlerini ise şöyle sıraladı 
     "Sınırsız mevduat garantisi sektörde ahlaki tehlikelere yol açtı. Öte yandan sektörde büyük paya sahip olan kamu bankaları ise Hazine’yi fonlamak için özensiz faiz politikaları yürüttüler. Verimsiz yönetilen kamu bankaları büyük görev zararları ile kötü duruma düşürüldü." 
     
     Ama çok şey yapıldı 
     Bankacılıktaki krizin çözümü için devletin kamu ve Fon yönetimine alınan bankalara toplam 45 milyar dolar kaynak aktarımında bulunduğunu ifade eden Sabancı, atılan adımlarla başarılı sonuçlar elde edildiğini kaydederek şöyle devam etti 
     "Şimdi, krizin üstünden hemen hemen bir yıl geçti. O günden bugüne birçok olumlu adım atıldı. Yetkililer tarafından yeni düzenlemeler yapıldı. Yeniden yapılandırma çalışmaları ile bankacılık sektörünün denetimi sağlandı. Ve Kuralsız olan sektöre standartlar getirildi. Türkiye’de kamu bankaları yeniden yapılandırıyor ve adil rekabet kuralları yeniden oluşturuluyor. Eskisiyle karşılaştırılacak olursa şu ana kadar büyük bir ilerleme başarılmış durumda." 
     
     2003 normal bir yıl olacak 
     Türkiye’de bankacılıkta yaşanan konsolidasyon sonucunda sektördeki 80 banka sayısının 59’a düştüğünü kaydeden Sabancı, bu rakamın daha da düşmesi gerektiğini söyledi. 
     2001 yılının kriz yılı olduğunu ileten Sabancı, geleceğe ilişkin şu tahminlerde bulundu "2002 yılı Türkiye için geçiş yılı, 2003 ise normal bir yıl olacak. Bu yıl kredi pazarında büyük bir büyüme beklemiyoruz. Özellikle bireysel krediler bu yıl çok sönük kalacak." 
     
Akbank evliliklere açık      Akbank’ın kurulduğu tarihten bugüne sektörde çok yol aldığını belirten Sabancı, bankanın yabancı evliliğe açık olduğunu söyledi. 
     1996 ve 1998 yılları arasında finans dışı iştiraklerini devrettiklerini bildiren Sabancı, "Çekirdek bir banka haline geldik. Bu da bize söz konusu olabilecek birleşme ve satın alımlar için kesin bir esneklik sağlıyor. Bence hızla değişen dünyada er ya da geç piyasada aktif yabancı oyuncular olacak. Bunlardan bazıları bizimle rekabet edecek ya da ortaklık kurmak isteyecekler. Biz bu tür ortaklıklara karşı değiliz. Sabancı Grubu yabancı ortaklık kültürünü çok yakından bilen bir grup. Yeni hissedarlar eklendikçe biz de Akbank’ta yabancı ortaklıklara daha çok eğileceğiz. Hatta ortaklıkta, hisselerin çoğunun sahibi olmanın şart oludğunu düşünmeyebiliriz. Fakat bence burada altını çizmemiz gereken hissedarın değeri’dir" diye konuştu. 
     



 EKONOMİ 





















</TEXT>
</DOC>
