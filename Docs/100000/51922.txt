<DOC>
<DOCNO> 51922 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/12/son/sontur02.html </URL>
<DATE> 2001/11/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Manavgat'ta yakalanan astsubaya ''sinir krizi'' teşhisi... 
</HEADLINE>
<TEXT>

     Antalya'nın Manavgat ilçesinde bu gece yarısı çok sayıda banka ve işyerinin silahla taranmasının ardından gözaltına alınan Astsubay Üstçavuş Murat Zencirli'ye, yapılan ilk tıbbi kontrolde ''sinir krizi'' teşhisi konulduğu öğrenildi. 
     Manavgat'ın Antalya Caddesi'nde bu gece yarısı bazı banka şubeleri ve işyerlerinin otomatik tüfeklerle taranmasının ardından gözaltına alınan Oymapınar Jandarma Karakolu'nda görevli Astsubay Üstçavuş Murat Zencirli ile 6 jandarma eri, İlçe Jandarma Komutanlığı'na getirildi. 
     Astsubay Üstçavuş Zencirli, buradaki ilk sorgusunun ardından tıbbi kontrol için Manavgat Devlet Hastanesi'ne götürüldü. Hastanenin Acil Servisi'ndeki nöbetçi doktorlar tarafından yapılan ilk kontrolde, ''sinir krizi'' teşhisi konulduğu belirtilen Zencirli, yeniden İlçe Jandarma Komutanlığı'na götürüldü. 
     Bu arada, olayın hemen ardından Antalya İl Jandarma Komutanlığı'ndan yetkililerin de ilçeye giderek, Astsubay Üstçavuş Zencirli ve erlerin sorgularına katıldıklarını öğrenildi. 
     Ölen ya da yaralananın olmadığı olayın ardından, Antalya Caddesi'nde geniş güvenlik önlemleri alan jandarma ve polis, olay yeri inceleme çalışmalarını da sürdürüyor. 
     Otomatik tüfeklerle açılan ateş sonucu, ilk belirlemelere göre, Pamukbank, Demirbank, Finansbank, Koçbank, Ziraat Bankası, Etibank ve Yapı Kredi Bankası şubeleri ile Cengiz Elektronik adlı işyerinde hasarlar meydana geldiği belirtilirken, caddede 250'ye yakın mermi kovanı bulunduğu bildirildi. 
     Antalya Caddesi'ndeki bazı işyerlerinin sahipleri de Astsubay Üstçavuş Zencirli'nin askerleri araçlardan indirdikten sonra, açık olan işyerlerinin sahiplerini uyardığını ve ''Sizinle işim yok, içeri girin'' diye bağırdığını iddia ettiler. 
     Olayın ardından İlçe Jandarma Komutanlığı'na giderek yetkililerden bilgi alan Manavgat Belediye Başkanı Zeynel Şenol da ''Şaşkınlık içindeyiz. Öğrendiğime göre belli bir nedeni yokmuş. Astsubayın sinir krizi sonucu böyle bir şey yaptığını öğrendim'' dedi. 
     






</TEXT>
</DOC>
