<DOC>
<DOCNO> 64846 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/29/son/sontur08.html </URL>
<DATE> 2002/01/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Erkeğin ömrünü evlilik uzatıyor 
</HEADLINE>
<TEXT>

     İngiltere'deki Warwick Üniversitesi bilim adamlarının 20 yılda yaptıkları ve 20 bin erkeği kapsayan araştırmaya göre, evlilik erkeğin ömrünü uzatıyor. 
     Evlilik hayatının erkeğin beynindeki bilinmeyen bir reaksiyonu tetiklediğini, böylece evli erkeklerin daha sağlıklı olduklarını ve daha uzun yaşayabildiklerini belirten bilim adamları, evli erkeklerin bekarlara göre ortalama 3 yıl daha uzun yaşadıklarını bildirdi. 
     Bu kişilerin yıllık kazançlarının da bekar yaşıtlarına göre yılda 3 bin sterlin yaklaşık 6 milyar TL daha fazla olduğunu belirten araştırmacılar, bunun nedeninin evliliğin daha sağlıklı bir yaşam biçimi gerektirmesi olabileceğini kaydediyor. Bilim adamları, evliliğin yararlarının bununla da sınırlı kalmadığını, kişinin psikolojisine büyük destek sağlayan bu yaşam biçiminin akıl ve ruh sağlığını destekleyip böylece yaşamın uzamasına yol açtığını da düşünüyor. Warwick Üniversitesi bilim adamlarından, araştırma ekibinin başkanı Prof. Andrew Oswald, şunları kaydetti ''Evli erkeklerin beyninde bir değişim yaşandığını, bunun da bağışıklık sistemini harekete geçirip yaşamı uzattığını düşünüyoruz. Evli erkeklerin daha sağlıklı olmaları ve daha uzun yaşamalarını sadece psikolojik bir bağlantı ile izah edebiliyoruz. Savunma mekanizmalarının nasıl çalıştığını bilmiyoruz ama böyle bir mekanizmanın varlığından eminiz. İnanıyoruz ki, evlilik kişinin stres seviyesini bir şekilde düşürüyor ve hastalıklara karşı korunma sağlıyor.'' Evli erkeklerin daha az alkol tüketip daha sağlıklı beslenmelerinin de uzun yaşamalarının sırrının bir parçasını oluşturuyor olabileceğini belirten Prof. Oswald, eşlerin kaygı ve üzüntülerini birbirleriyle paylaşıyor olmalarının da stres seviyesinde düşüş yaratması ihtimaline işaret etti. 
     






</TEXT>
</DOC>
