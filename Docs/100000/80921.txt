<DOC>
<DOCNO> 80921 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/28/son/sontur16.html </URL>
<DATE> 2002/04/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Diket Geçiş Sınavı başvuruları yarın başlıyor 
</HEADLINE>
<TEXT>

     Meslek yüksekokulları ile Açıköğretim ön lisans mezunlarının lisans öğrenimine devam edebilmelerine yönelik Dikey Geçiş Sınavı'na DGS başvurular, yarın başlıyor. 
     Sınava, meslek yüksekokulları ve açıköğretim ön lisans programları mezunları ile son sınıfta olup da staj dışındaki mezuniyet şartlarını yerine getirenler başvurabilecekler. 
     Ayrıca, KKTC'deki meslek yüksekokullarının son sınıf öğrencileri ve mezunları ile Türkiye'deki meslek yüksekokulu adını taşımayan, ancak bir mesleğe hazırlayan 2 veya 3 yıllık ön lisans programlarından mezun olanlar ve aynı koşullarla yurtdışındaki okullardan diploma alarak denkliği kabul edilenler de başvuruda bulunabilecekler. 
     Açıköğretim ve meslek yüksekokullarının ön lisans programlarından mezun olanlardan, kendi alanlarındaki açıköğretim lisans programlarına devam etmek isteyenlerin bu sınava girmelerine gerek bulunmuyor. 
     Açıköğretim dahil 4 veya daha fazla yıllık programlardan önlisans diploması alan veya alacak olanlar da DGS'ye başvuramayacaklar. 
     
     BAŞVURULAR 
     Adaylardan bu öğretim yılında mezun olabilecek durumdaki meslek yüksekokulu öğrencileri kendi okullarından, Açıköğretim Fakültesi ön lisans programlarından mezun olabilecek durumdakiler Açıköğretim Fakültesi bürolarından, mezun durumdakiler de herhangi bir yüksekokulu veya Açıköğretim Fakültesi bürosundan başvuru belgesini 2.5 milyon lira karşılığında alabilecekler. Adaylar, sınav ücreti olarak bankaya 27 milyon lira ödeyecekler. 
     DGS kılavuzunda genel başvurma koşullarına ek olarak hangi meslek yüksekokulu veya Açıköğretim önlisans programlarından hangi lisans programlarına dikey geçiş yapılacağına ilişkin bilgiler ve dikey geçiş yapılabilecek lisans programlarının kontenjanları yer alıyor. Adaylar başvuru sırasında, dikey geçiş yapmak istedikleri lisans programlarına ilişkin tercih sıralamalarını da yapacaklar ve tercihlerini başvuru belgesindeki ilgili alanlara yazarak kodlayacaklar. Adaylar, en fazla 8 tercihte bulunabilecekler. 
     Adaylar, dolduracakları başvurma belgesini, sınav ücretini ödediklerini gösterir dekontla birlikte 10 Mayıs 2002 Cuma gününe kadar aldıkları yerlere teslim edecekler. 
     
     SINAV 
     DGS, 21 Temmuz 2002 tarihinde üniversite rektörlüklerinin bulunduğu Adana, Afyon, Ankara, Antalya, Aydın, Balıkesir, Bolu, Bursa, Çanakkale, Denizli, Diyarbakır, Edirne, Elazığ, Erzurum, Eskişehir, Gaziantep, Hatay, Manisa, Muğla, Niğde, Sakarya, Samsun, Sivas, Şanlıurfa, Tokat, Trabzon, Van ve Zonguldak illeri ile Lefkoşa'da gerçekleştirilecek. 
     DGS için devlet üniversitelerinde 4 bin 198, vakıf üniversitelerinde 1018 ve KKTC'deki üniversitelerde de 1138 olmak üzere toplam 6 bin 354 kontenjan ayrıldı. 
     





</TEXT>
</DOC>
