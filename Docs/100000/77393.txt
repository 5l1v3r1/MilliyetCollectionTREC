<DOC>
<DOCNO> 77393 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/09/son/sonspo11.html </URL>
<DATE> 2002/04/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Ülkerspor'da İsrail tedirginliği... 
</HEADLINE>
<TEXT>

     Basketbol Erkekler Avrupa Ligi H 
     Grubu 2. turunda 11 Nisan Perşembe günü Maccabi Elite Tel Aviv takımıyla karşılaşacak olan Ülkerspor'da İsrail tedirginliği yaşanıyor. 
     Turuncu-yeşilli takımın deplasmanda İsrail ekibiyle yapacağı karşılaşmanın bu ülkedeki son gelişmelere rağmen, Avrupa Kulüpler Basketbol Birliği ULEB tarafından başka bir kente alınmaması, Ülkerspor'da tepkiyle karşılandı. 
     Ülkerspor Kulübü Genel Menajeri Lütfi Arıboğan, turuncu-yeşilli takımın bugün Abdi İpekçi Spor Salonu'nda yaptığı antrenmanın ardından düzenlediği basın toplantısında, maçla ilgili endişelerini dile getirdi. 
     ULEB'in dün akşam maçın oynanacağı yerde değişiklik olmayacağı yönünde yaptığı açıklamanın, kendileri için sürpriz olduğunu kaydeden Arıboğan, kısa bir süre önce İtalya Futbol Ligi takımlarından AC Milan'ın İsrail takımıyla deplasmanda yaptığı maçın Kıbrıs Rum Kesimi'ne alındığını hatırlatarak, şöyle konuştu 
     ''İsrail'de o günden bu yana olaylar daha da kötü yönde gelişti. 
     Bu nedenle maçın oynanacağı yerin değiştirilmemesi bizim için büyük sürpriz oldu. Bu karar üzerine kulüp olarak çok zor durumda kaldık. 
     Oyuncularımız psikolojik olarak çok zor durumda. Onlar da futbolda olduğu gibi, bu maçın da başka bir ülkede oynanacağı beklentisi içindeydiler. Ancak bu karar çıkmayınca şok oldular. Dün akşamdan bu yana kendileri, aileleri ve menajerlerinde huzursuzluk var. Özellikle yabancılar başta olmak üzere, oyuncularımız tedirgin ve İsrail'e gitmek istemiyor. Olaylardan korktuklarını belirtiyorlar.'' 
     
     Kafileye sigorta 
     Genel Menajer Lütfi Arıboğan, İsrail'e gidecek kafileye her türlü olasılığı göz önüne alarak sigorta yaptırdıklarını ifade etti. 
     Arıboğan, ''Oyuncularımızın tedirginliğini biraz olsun azaltabilmek için kendilerine her konuyu kapsayan sigorta yaptırdık'' dedi. 
     Şu saate kadar kendisinin de çok ciddi baskı altında olduğunu anlatan Arıboğan, ''Oyuncularımıza da hak veriyorum. Gerçekten çok zor bir durum. Bir yandan tedirginlik nedeniyle gitmek istemiyorlar, diğer yandan da disiplinsizlik yapmak istemiyorlar. Ama her şeyi göze alıp İsrail'e gideceğiz'' diye konuştu. 
     
     24 saatten az kalacaklar 
     Ülkerspor, İsrail'e maçın oynanacağı 11 Nisan Perşembe günü sabah gidip, maçın hemen ardından İstanbul'a dönecek. 
     İsrail'de 24 saatten az kalacak olan kafile için yoğun güvenlik önlemleri istediklerini vurgulayan Arıboğan, Dışişleri Bakanlığı ve büyükelçiliğin İsrail'in yetkili makamlarıyla güvenlik için görüştüklerini ifade etti. 
     Arıboğan, bir gazetecinin, İsrail'e gidilmemesi durumunda prosedürün ne şekilde işleyeceği yönündeki sorusu üzerine, bu konuda tam bilgisi olmadığını vurgulayarak, ''Avrupa Ligi yönetmeliğine göre böyle bir durumda kabul edilebilir bir sebep olup olmadığına bakılıyor. Disiplin ihlalleri ile ilgili konuda tarafların görüşlerine başvuruluyor'' şeklinde konuştu. 
     ''İsrail'e gitmek istemeyen oyuncu olursa tavrınız ne olacak'' şeklindeki bir soruya da Arıboğan, şöyle yanıt verdi 
     ''Bu aşamada her türlü ihtimali düşünüyoruz. Oyuncularımızdan bazılarının o sabah saati çalmayabilir veya trafikte sıkışabilirler. 
     Böyle bir disiplinsizlik de bizi kendi içimizde zor durumda bırakır. 
     Bu da işin bir diğer tarafı.'' 
     
     Didin "Zor durumdayız" 
     Ülkerspor Antrenörü Murat Didin de maçın başka bir ülkeye alınmamasının kendilerini çok zor durumda bıraktığını söyledi. 
     Olayların bütün dünya tarafından endişe ile izlendiği bir ortamda maçın İsrail'de oynanmasının mantığını bulamadıklarını anlatan Didin, başta yabancılar olmak üzere bütün oyuncuların endişe ve korkularını dile getirdi. 
     Bu arada turuncu-yeşilli oyunculardan Kerem Gönlüm, maç öncesi yaşanan gelişmelerden korktuklarını, buna rağmen oyuncular olarak karar aldıklarını ve tam takım İsrail'e gideceklerini ifade etti. 
     






</TEXT>
</DOC>
