<DOC>
<DOCNO> 63293 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/20/son/sonspo15.html </URL>
<DATE> 2002/01/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Trabzonspor -Beşiktaş karşılaşması tatil edildi 
</HEADLINE>
<TEXT>

     Birinci Süper Lig'de Trabzonspor ile Beşiktaş arasında yapılan ve 85. dakikada Siyah-beyazlı takımın 5-0 üstünlüğüyle devam eden maç, bordo-mavili taraftarların çıkardığı olaylar nedeniyle maçın hakemi Serdar Tatlı tarafından tatil edildi. 
     Beşiktaş'ın attığı 5. gole oldukça büyük tepki gösteren Bordo-mavili taraftarlar, Hüseyin Avni Aker Stadı'nda olaylar çıkardı. 
     Bordo-mavili takımın yönetim kurulunu istifaya davet eden taraftarlar, ilk olarak koltukları sökerek sahaya attılar. 
     Daha sonra, saha içersine giren bir taraftar, güvenlik güçleri tarafından etkisiz hale getirilirken, saha içine girmeye çalışan bazı taraftarlar da engellendi. 
     Karşılaşmanın hakemi Serdar Tatlı, ikinci kez kötü tezahürat ve çıkan olaylar nedeniyle anons yaptırarak, soyunma odasına girdi. 
     Beşiktaş takım kaptanı Tayfur ile Trabzonspor kaptanı Hami'yi hakem soyunma odasına çağıran Serdar Tatlı, bu futbolcularla bir süre görüştü. Ancak Tatlı, karşılaşmayı tatil etti. Bu arada, güvenlik güçlerinin Beşiktaşlı futbolcuları bir güvenlik çemberi oluşturarak koruduğu gözlendi. 
     Bu arada, olaylar devam ederken Trabzonspor Kulübü Başkan Yardımcısı Ahmet Ağaoğlu taraftarların yanına gitti. Ancak, onları bir türlü ikna edemedi. 
     
     Dakika dakika maç 
     Karşılaşmanın ilk yarısında ev sahibi Trabzonspor rakibine oranla daha fazla net gol pozisyonu yakalayan taraf olurken, Beşiktaş Tümer'in serbet vuruştan kazandığı golle devreyi önde kapamayı başardı. 
     3. dakikada Da Silva'nın aşırdığı kafa vuruşuyla topu önünde bulan 
     Hami'nin ceza alanı dışından yerden vuruşunda top, kaleci Asper'de kaldı. 
     14. dakikada Hami'nin soldan kullandığı köşe atışında, Sommers'ın 
     yakın mesafeden sert kafa vuruşunda, kaleci Asper'i geçen topu çizgi üzerinden Khlestov kafayla uzaklaştırdı. 18. dakikada Cem'in Ahmet Dursun'u düşürmesiyle kazanılan serbest vuruşu Tümer kullandı. Bu futbolcu, ceza yayı çizgisinin hemen gerisinden sol ayağıyla yaptığı vuruşla kaleci Metin'in solundan topu filelere gönderdi 1-0. 20. dakikada Ahmet Dursun'un pasında kaleci Metin, İlhan Mansız'dan erken davranıp ceza alanı içinde yatarak topu kontrol etti. 21. dakikada Hami'nin sağdan kullandığı köşe atışında yakın mesafeden Sommers'ın yaptığı sert kafa vuruşunda top, direğin hemen üzerinden auta çıktı. 29. dakikada Hasan'ın yaklaşık 30 metreden yerden şutunda, kaleci Asper topu 2 hamlede kontrol etti. 44. dakikada Sommers'ın ceza alanı dışından attığı şutunda savunmaya çarpıp boşta kalan topa kaleci Asper, Gökdeniz'den önce davranarak sahip oldu ve tehlikeyi önledi. Karşılaşmanın ilk yarısı, Beşiktaş'ın 1-0 üstünlüğüyle tamamlandı. 49. dakikada Erman'ın pasında ceza alanı dışında İbrahim'in şutunda savunmaya çarpan topu Ahmet Dursun, yakın mesafeden rövaşatayla filelere gönderdi 0-2. 51. dakikada Trabzonspor'da Hasan, Beşiktaş'ta Tayfur ve 57. dakikada da Trabzonspor'da Mehmet sarı kart gördü. 59. dakikada İbrahim'in soldan yerden ortasında Mehmet'in hatasıyla topu önünde bulan İlhan Mansız, şık bir vuruşla topu filelerle buluşturdu 0- 3. 61. dakikada Tümer'in ara pasıyla buluşan Ahmet Dursun'un kaleci Metin ile karşı karşıya kaldığı pozisyonda Metin yatarak topa müdahale etti. Ancak, topa yeniden sahip olan Ahmet Dursun, meşin yuvarlağı İlhan'a aktardı. Bu futbolcunun şutunda top yan ağlarda kaldı. 68. dakikada Sommers'ın soldan gönderdiği topal buluşan Gökdeniz'in yakın mesafeden attığı şutu kaleci Asper, yatarak önledi. 70. dakikada Gökdeniz'in yerden şutunda kaleci Asper yatarak topu kontrol etti. 78. dakikada Beşiktaş'ta Ahmet Dursun'u yerine Tamer oyuna girdi. 80. dakikada Hasan ceza alanı içinde Ümit'i düşürünce maçın hakemi Serdar Tatlı penaltı noktasını gösterdi. Penaltı atışını kullanan Ronaldo topu filelere yolladı 0-4. 81. dakikada Trabzonspor'da Da Silva yerini Erman'a bıraktı. 83. dakikada Ümit'in uzun pasında topla buluşan Khlestov, ceza alanı çizgisi üzerinden yerden bir vuruşla topu filelere gönderdi 0-5. 84. dakikada Beşiktaş'ta Tümer'in yerine Bayram oyuna dahil oldu. 85. dakika oynanırken, Bordo-mavili taraftarların tribün koltuklarını kırıp sahaya atmaları nedeniyle karşılaşma, hakem Serdar Tatlı tarafından tatil edildi. Karşılaşmanın sonucu ile ilgili kararı Futbol Federasyonu Yönetim Kurulu verecek. 
     






</TEXT>
</DOC>
