<DOC>
<DOCNO> 50017 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/01/son/soneko19.html </URL>
<DATE> 2001/11/01/ </DATE>
<TIME>  </TIME>
<AUTHOR>  </AUTHOR>
<HEADLINE>
11 Eylül'ün bedelini fakir ekonomiler ödeyecek... 
</HEADLINE>
<TEXT>

     Uluslararası Çalışma Örgütü ILO tarafından düzenlenen Birinci Dünya İstihdam Forumu Cenevre'de başladı. 
     ILO üyesi ülkelerden, başbakan, çalışma ve ekonomi bakanları, sendikalar ile bilim adamlarından oluşan 700 delegenin katıldığı Forum'un açılışını yapan Birleşmiş Milletler Genel Sekreteri Kofi Annan, 11 Eylül'de meydana gelen saldırıyla birlikte sadece barış ve güvenlik değil, insanlığın güvenliğinin de ciddi şekilde tehdit altına girdiğini söyledi. Annan, şöyle dedi 
     ''Bunun ekonomik ve sosyal sonuçlarını tahmin etmek güç, ancak kesin olan bir şey var ki, en büyük bedeli fakir ekonomiler ödeyecek. 
     Milyonlarca insan, öncesine göre daha çok fakirliğin tehditi altına girdi. Bizim misyonumuz, bütün dünyadaki insanların yaşamlarını acilen iyileştiremektir. Birleşmiş Milletlerin bu amacının gerçekleştirilebilmesinin yolu da acil olarak, küreselleşmenin herkesin yararına işlemesini sağlamaktan geçiyor.'' İnsanların yaşamlarının iyileştirilebilmesi için, ''insan''ın her şeyin merkezine konulması gerektiğini belirten Annan, düzenlenen her kalkınma stratejisinin ana hedefinin istihdam olması gerektiğini kaydetti. Annan, ILO'nun, küreselleşmenin sosyal boyutu üzerindeki çalışmalarının, herkesin bu süreçten eşit yararlanmasına büyük katkı sağlayabileceğini belirtti. 
     Zorlukların üstesinden gelinebilmesi için işbirliğine gereksinim olduğunu belirten Annan, şunları söyledi 
     ''Hükümetler işdünyası olmadan, iş dünyası da toplum ve iş gücü olmadan hiçbir şey yapamaz. Bu forumda ele alınan 'İstihdam İçin Küresel Programı', BM, IMF, Dünya Bankası ve Dünya Ticaret Örgütü'nü içine alan Bretton Woods kuruluşlarını, çalışanlar, sendikalar ve hükümetleri işbirliği yapmaya çağırıyor. İstihdamı Ekonomik ve sosyal politikaların önceliği yapacak bu yaklaşımla herkes için iş fırsatı yaratılabilir.'' İstihdamın korunmasına ek olarak, gelecek 10 yıl içinde, kalkınmakta olan ülkelerdeki yarım milyar insanın iş ihtiyacının karşılanması gerektiğini belirten Annan, kadınların daha iyi ve kazançlı işlerde çalışmalarının sağlanması gerektiğini, ancak dünyada kadınlara yatırım yapan etkili bir kalkınma stratejisinin bulunmadığını kaydetti. 
     Küresel İstihdam planının kadınların da programı olması gerektiğini belirten BM Genel Sekreteri Kofi Annan, fakirliğin ortadan kaldırılması için bütün tarafları işbirliği yapmaya çağırdı. 
     Cenevre'de 3 gün sürecek Forum'da Türkiye'yi İş Kurumu Genel Müdürü Necdet Kenar temsil ediyor. 
     






</TEXT>
</DOC>
