<DOC>
<DOCNO> 58674 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/24/siyaset/siy04.html </URL>
<DATE> 2001/12/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Ankara'da bunlar konuşuluyor 
</HEADLINE>
<TEXT>

Susurluk paşası’ ile istihbaratçısı şimdi ne yapıyor ANAP’lıları hangi hastalık vurdu Şükrü Sina Gürel, Futbol Federasyonu’ndan ne istedi Bakan Yücelen’in notlarına göz atan milletvekili ne gördü Emniyet Genel Müdürü kimi takip etti 
     Ayhan Aydemir 

Susurluk’ istihbaratçısı ganyancı oldu      Susurluk’ davasında ismi sürekli gündeme gelen emekli Tuğgeneral Veli Küçük’ün Fiba Holding’e ait Endi şirketine ortak olduğu konuşuluyor. Finansbank’ın sahibi Hüsnü Özyeğin’e ait Fiba holding bünyesinde faaliyet gösteren Endi Tüketim Malları Sanayi ve Ticaret AŞ’nin önce Yönetim Kurulu Üyesi olan Küçük’ün adı, daha sonra ortaklık kayıtlarına geçmiş. Yine aynı davada sanık olarak yargılanan eski MİT’çi Korkut Eken’i yaz aylarından beri Çankaya Sancak Mahallesi’ndeki bir ganyan bayiinde görenler, "Korkut Bey, yargılandığı davadan bunaldı, kendini at yarışlarına verdi" diye yorum yaptılar. Ancak, Korkut Eken, at merakından dolayı değil, ganyan bayinin ortağı olmasından dolayı bu mekana sık sık geldiği söylendi. 
     
Mesut Yılmaz elektro’ yatakta yatıyor      ANAP’ın birçok milletvekili bel fıtığı nedeniyle oldukça sıkıntılılar. Devlet Bakanı Mehmet Keçeciler, iki kez ameliyat olmasına karşın henüz iyileşemedi. Turizm Bakanı Mustafa Taşar ile Devlet Bakanı Edip Safter Gaydalı ilaç ve fizik tedavisiyle iyileşmeye çalıştılar. Eski Bakanlar Cumhur Ersümer, Ersin Taranoğlu, Veysel Atasoy ve İlhan Aküzüm de bu hastalığı atlattılar. Genel başkan Yardımcısı Salih Yıldırım ile Maraş Milletvekili Ali Doğan fıtık ameliyatı olurken, parti yöneticilerinden Erkan Mumcu ve Miraç Akdoğan’ın tedavileri sürüyor. Anlatılanlara göre, Mesut Yılmaz da bel fıtığı riskine karşı özel olarak geliştirilen elektromanyetik yatak kullanmaya başlamış. 
     
Yücelen, işkenceyi notlarıyla takip ediyor      İçişleri Bakanı Rüştü Kazım Yücelen’i makamında ziyaret eden bir vekil, bakan beyin önünde duran nota gözucuyla baktı. Nottaki rakamlar emniyetteki işkenceleri sayısal olarak ortaya koyuyordu. Bakan Bey, telefonla konuşurken o da önündeki kağıda notlarını aldı. Kötü muamele dolayısıyla hakkında adli işlem yapılan 4 bin 362 personelden 168’i, işkence dolayısıyla hakkında işlem yapılan 535 personelden 18’i hüküm giydi. Kötü muameleden dolayı 1’i meslekten çıkarıldı, 29’u uzun süreli durdurma, 136’sı kısa süreli durdurma, 32’si aylık kesimi ile cezalandırıldı. İşkenceden dolayı işlem yapılan 323 personelden 1’i uzun süreli durdurma, 1’i aylık kesimi cezası, 2’si kınama cazası aldı. 
     
Kurallara uy, Müdür çikolata versin      Emniyet Genel Müdürü Kemal Önal özellikle tatil günlerinde Ankara dışında yaptığı denetimlerle bilinir. Önal, Ramazan Bayramı’nda da makam aracına atladığı gibi Ankara - Afyon - Burdur hattını denetlemeye çıktı. Afyon’da bölge trafik istasyonuna uğradı. Kendisine çay ikram edilirken, şoförüne talimat vererek, "Hemen aracı hazırla, şu anda önümüzden geçecek ilk aracı takip edeceğiz" dedi. Önal’ın şoförü daha önce de bu tür olayları yaşamıştı. Makam aracı önde ilerleyen beyaz renkli aracı 50 km kadar takip etti. Aracı kullanan vatandaş 50 km boyunca hiç hatalı hareket yapmamıştı. Genel Müdür Önal, önde giden aracı durdurdu. Sürücüye kendisini tanıttı ve onu kutladı. Ardından da bir kutu çikolata verdi. 
     
Gürel’in, KKTC’li sporculara özel ilgisi      KKTC işlerinden sorumlu Devlet Bakanı Şükrü Sina Gürel, Futbol Federasyonu Başkanlığı’na bir yazı yazdı. Başkan "Bakan bey, herhalde bayramımı kutluyor" diye düşündü. Ama iki sayfalık yazıyı görünce bakan beyin futbol sevgisi olduğunu da anladı. Yazıda, Ekim 2001 tarihinde kurulan KKTC liglerinde 4270 futbolcunun oynadığı, kısıtlı bütçe nedeniyle futbolculara gerekli malzeme temini yapılamadığı, bu nedenle 1000 çift futbol ayakkabısı, 2000 futbol topu ve 100 adet kale ağı gereksiniminin karşılanması ricasında bulunuldu. Gürel’in bu istemine milli futbolculara her biri servet olan jeep’ler dağıtan federasyondan ise henüz yanıt gelmedi. 
     



 SİYASET 

















</TEXT>
</DOC>
