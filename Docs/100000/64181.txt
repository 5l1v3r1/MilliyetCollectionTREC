<DOC>
<DOCNO> 64181 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/25/son/sonspo15.html </URL>
<DATE> 2002/01/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Hami ''Trabzonspor'da herkes elini taşın altına sokmalı'' 
</HEADLINE>
<TEXT>

     Trabzonspor takım kaptanı Hami, ligde son 2 maçta aldıkları kötü sonuçlardan dolayı büyük üzüntü duyduklarını belirterek, ''Bazı eksikliklerimiz var, takımdaki herkes taşın altına elini sokmalı'' dedi. 
     Trabzonspor'u arzu edilen yere ulaştırmaları gerektiğinin bilincinde olduklarını kaydeden Hami, ''Kızmadan, kimseyi suçlamadan bunu yerine getirmeliyiz. Daha çok inanmalı ve çalışmalıyız. Daha önce ekip halinde başarılıydık, şimdi ekip olarak başarısızız. Sahada eylem yapmak zorundayız. Yani herkes kapasitesini sahaya yansıtmalı, sahada özelliklerini göstermeli'' diye konuştu. 
     Trabzonspor'un savunma oyuncusu Macit ise ligde aldıkları kötü sonuçlardan dolayı tüm camiadan özür dileyerek, şunları söyledi 
     ''İnşallah bundan sonra daha fazla çalışarak, iyi sonuçlar alırız. 
     Genç ve tecrübesiz bir takımız. Savunmada da hatalar yapıyoruz, ancak rakip 7'ye 3 bizi yakalıyor. Bizim üstümüze geliyorlar. Böyle bir savunma gol yemiyorsa, gider İnter'de, Milan'da oynar.'' Bu arada, Bursaspor maçının hazırlıklarını sürdüren Trabzonspor'da sakatlıkları süren Metin ve Augustine salonda çalışırken, diğer tüm futbolcular bugünkü çalışmaya katıldı. 
     Teknik direktör Hans Peter Briegel, ısınma hareketlerinin ardından futbolculara yarım alanda çift kale maç yaptırdı. Çift kale maçta Briegel, Somers'ın yerine Erman'ı, Mehmet'in yerine de Güngör'ü as takımda oynattı. 
     Kulüp doktoru Ahmet Çağlar, Osman'ın durumunun iyi olduğunu ve teknik heyetin görev vermesi halinde bu oyuncunun Bursaspor maçında görev yapabileceğini söyledi. 
     Çağlar, sol kasık adalesinde zorlanma olan Bushi'nin ise tam olarak iyileşmediğini ve bu futbolcuyu riske atmak istemediğini belirtti. 
     Yarın sabah Bursa'ya gidecek olan bordo-mavili takım, Bursa'da yapacağı son çalışma ile Bursaspor maçının hazırlıklarını tamamlayacak. 
     






</TEXT>
</DOC>
