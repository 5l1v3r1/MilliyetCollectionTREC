<DOC>
<DOCNO> 54094 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/26/ekonomi/eko10.html </URL>
<DATE> 2001/11/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Etibank’la daha çok büyüyeceğiz 
</HEADLINE>
<TEXT>

OYAK Finans Grubu Başkanı Caner Öner, Sümerbank’tan sonra Fon’dan Etibank’ı da alarak bankacılıkta daha güçlü konuma geleceklerini söyledi 
     KADİFE ŞAHİN FİNANS SOHBETLERİ 

     Ordu Yardımlaşma Kurumu OYAK Finans Grubu Başkanı Caner Öner, Sümerbank’ı satın alan Oyakbank’ın sektörde daha güçlü bir konuma gelmesi için Tasarruf Mevduatı Sigorta Fonu Fon bankalarından Etibank’ı da alacağını söyledi. Bankada inceleme sürecinin tamamlandığını, şu anda teklif vermeye hazırlandıklarını ve bunun da bir iki hafta içinde tamamlanacağını ifade eden Öner, "Finans sektöründe büyümeyi ve Türkiye genelinde hizmet vermeyi hedefliyoruz. Etibank çatısı altında üç banka bulunuyor. Bu fırsatı değerlendirerek Oyakbank’taki büyüme sürecini daha kısa zamanda gerçekleştirmek istiyoruz" dedi. 
     
     OYAK’ın finans sektöründeki hedefi nedir 
     Finans grubumuzda banka, portföy yönetim şirketi ve bu yıl bir şirket daha alarak büyütmeyi hedeflediğimiz menkul kıymetler şirketimiz var. Sigortacılıkta da Axa - Oyak’la varız. Bütün bu şirketlerimiz ile halkın karşısına bir bütün olarak çıkmak istiyoruz. Amacımız aynı dağıtım kanalları üzerinden yurt çapında herkese ulaşmak ve sunduğumuz hizmet ve ürünler ile her kesime hitap etmek. 
     
     Sümerbank’la nasıl bir konuma geldiniz 
     Sümerbank’ı almamızın en büyük nedenlerinden biri sahip olduğumuz büyük üye kitlemize daha iyi hizmet vermekti. Bunu 12 şubeli bir banka ile yapmamız zordu. Şube sayımızın artması bunu kolaylaştıracak. 
     
     Etibank size ne kazandıracak 
     Bunu bir fırsat olarak değerlendiriyoruz. Şu anda iki banka birleştiği zaman bile henüz kendimizi temsil edemediğimiz yerler var. Çoğu ilde şubemiz yok. Bu şubeleri açmamız lazım. Bu biraz zaman alacak. Amacımız mümkün olduğu kadar kısa sürede daha büyük bir şube ağına sahip olmak. Bu nedenle bu bizim için bir fırsat. Etibank şemsiyesi altında üç banka var. Eğer Etibank’ı alırsak bu bizim için bir kazanç olur. 
     
     Ne zaman teklif vereceksiniz 
     Bankayı inceleme süremiz bitti. Şu an teklifin hazırlanması ve verilmesi aşamasındayız. Birkaç hafta içinde bu süreç de tamamlanır. 
     
     Sektörde uzun vadede nasıl bir yeriniz olacak 
     Mümkün olabildiği derecede daha iyi, daha üst sıralarda yer almayı hedefliyoruz. Bütün çalışmalarımız bu yönde. 
     
     Halka açmayı düşündüğünüz şirketiniz var mı 
     Şu anda yok. Henüz o seviyeye gelmiş değiller. Belli belirli bir konuma oturması lazım ki halka açılalım. Ayrıca halka açılmak için şu an ortam uygun değil. Her ikisinin bir araya gelmesinde bir yarar var. 
     
     Bankanıza yabancı ortak arıyor musunuz 
     Hayır. Bu konuda her hangi bir temas yok. Uzun vadede böyle net bir hedefimiz olmamasına karşın her zaman herşeye açığız. 
     
Özel emeklilikte sivillere de açılacak      Ordu mensuplarına emeklilik hizmetleri vermek üzere 1961 yılında kurulan OYAK, martta başlaması beklenen özel emeklilikte sivillere de açılacak. OYAK’ın kanunla kurulan bir özel emeklilik fonu olduğuna dikkat çeken Öner, "OYAK, özel emeklilik fonu olarak kanun nedeniyle sadece silahlı kuvvetler mensupları ve orada çalışan sivil memurlara açık. Ama sivil emeklilik tecrübesini kullanarak aynı birikimi bu kez silahlı kuvvetler dışında tüm kitlelere açmayı düşünüyoruz" dedi. Öner, geçen hafta yapılan basın toplantısında Sivillere açılacağız’ ifadesiyle bunun kastedildiğini belirtti. 
     
Finansal k rlılığa önem veriyoruz      OYAK Grubu’nun finansal faaliyetlerden önemli oranda k r elde ettiğini ifade eden Öner, bunun sadece kriz dönemlerine yönelik bir strateji olmadığını söyledi. "Krizde elimizdeki fonları çeşitli yatırım araçlarına doğru zamanda, doğru fiyattan yönlendirerek değerlendirdik" diye konuşan Öner, şöyle devam etti "İzlediğimiz stratejimizde bundan sonra da değişiklik olmayacak. Türkiye’deki ve yurtdışındaki pek çok gelişmeyi yakından izliyoruz. Mümkün olduğunca gelişmeleri önceden hissetmek ve ona göre kararlar almak istiyoruz. Buna devam edeceğiz. Bu her dönemde yapılması gereken bir şey." 
     



 EKONOMİ 



















</TEXT>
</DOC>
