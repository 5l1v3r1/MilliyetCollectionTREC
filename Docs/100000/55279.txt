<DOC>
<DOCNO> 55279 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/03/spor/spo11.html </URL>
<DATE> 2001/12/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber turu 
</HEADLINE>
<TEXT>

     Davis Cup’ta zafer Fransa’nın 
     TENİSTE milli takımlar düzeyinde Dünya’nın en önemli organizasyonu olan Davis Kupası’nda şampiyonluğu, finalde Avustralya’yı 3 - 2 yenen Fransa kazandı. Avustralya’nın Melbourne kentindeki final karşılaşmalarının son gününde Sebastian Grosjean ile Nicolas Escude’nin galibiyetleri, Fransa’ya tarihindeki dokuzuncu Davis Kupası zaferini getirdi. 
     
     Tarihi rekor 
     ÇİNLİ yüzücü Chen Hua, Şangay’daki kısa kulvar Dünya Kupası müsabakalarında 800 metre serbestte 8 15.15’lik dereceyle 14 yıllık Dünya rekorunu tarihe gömdü. Eski rekor, 8 15.34 ile Doğu Alman Astrid Strauss’a aitti. Alman Thomas Rupprath ise kısa kulvar 200 metre kelebekte 1 51.21 ile Dünya rekoru kırdı. 
     
     Hakemlere saldırı 
     ÜÇÜNCÜ Lig 3. Grup’ta Kilimli Belediyespor - Seyhan Belediyespor maçının ardından bazı taraftar ve futbolcular hakemlere saldırdı. Ev sahibi taraflarlar, sahaya girip, oyuncuların da desteğiyle orta hakem Cevdet Yaşar ve yardımcıları Haydar Terlemez ile Serkan Tokat’ı yumrukladı. Polis olaya müdahale ederken, bazı taraftarlar da gözaltına alındı. 
     



 SPOR 





























</TEXT>
</DOC>
