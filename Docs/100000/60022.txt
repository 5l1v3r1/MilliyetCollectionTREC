<DOC>
<DOCNO> 60022 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/31/son/soneko33.html </URL>
<DATE> 2002/12/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Hüsamettin Kavi Türk özel sektörü adına üstleneceğim bir görev 
</HEADLINE>
<TEXT>

     Türk Telekomünikasyon A.Ş. Yönetim Kurulu Üyeliği'ne seçilen İstanbul Sanayi Odası İSO Meclis Başkanı Hüsamettin Kavi, ''Bu ulusal bir görev, Türk özel sektörü adına üstleneceğim bir görev'' dedi. 
     Kavi, Türk Telekom'un bugün yapılan Olağanüstü Genel Kurul Toplantısı'nda Yönetim Kurulu üyeliğine getirilmesinin temelinde geleceğe yönelik kamu-özel sektör işbirliğine olan inancının yattığını söyledi. 
     Türkiye'nin özelliştirmede kamuoyu nezdinde bugüne kadar istenilen hedeflerin gerisinde kaldığının bilindiğini aktaran Kavi, ''Benim temel anlayışım, özel sektör deneyimlerini kamuda paylaşma ortamına götürmek'' dedi. 
     Kavi, özelleştirme sürecinde ne gibi çalışmaları olacağına ilişkin takım olarak yönetim kurulunun bir araya gelip gerekli değerlendirmeleri yapacağını bildirdi. 
     Hüsamettin Kavi şunları kaydetti 
     ''En son Sanayi Kongresi'nde Prof. Dr. Dani Rodrik'in ortaya koyduğu bir yaklaşım da bizim düşüncemizi teyip ediyordu. Kamu-Özel sektör ortaklığı... 
     Bu anlayış içinde olunca söz konusu görevlere kayıtsız kalmamız mümkün değil. Bu ulusal görev, Türk özel sektörü adına üstleneceğim bir görev.'' 
     
     TEKLİF ALİ BABACAN'DAN GELDİ 
     Türk Telekom Yönetim Kurulu Üyeliği teklifinin Devlet Bakanı Ali Babacan'dan geldiğini belirten Hüsamettin Kavi, şunları söyledi 
     ''Sayın Bakan, Kamu-Özel sektör ortaklığını söylüyorsunuz dedi. Evet dedim. O zaman gelin bu anlayışınızı hayata geçirecek bir işbirliği yapalım dedi ve Türk Telekom'da Yönetim Kurulu'nda özel sektörün birikim ve deneyimlerini paylaşmayı önerdi. Bu anlayış içinde bu fikre ilke olarak inanan bir kişi olarak bunun mümkün olduğu oranda takım anlayışla başarılabilmesi için çaba göstereceğimizi söyledim.'' Hüsamettin Kavi, sektörün bire bir içinde olan birisi olmadığını ancak gelişmeleri hep birlikte izlediklerini kaydetti. 
     Esas konunun verimlilik sağlamak ve kaynakların verimliğini yükseltmek olduğunu bildiren Kavi, Yönetim Kurulu olarak yapacakları toplantılarda bu konuların ele alınacağını vurguladı. 
     Kavi, ''Kamuda verimlilik sağlayamıyoruz, özelleştirme yapamıyoruz diye eleştiriyoruz. Kamu da diyor ki gel arkadaş ne biliyorsan bu konuda paylaşalım Sayın Ali Babacan'ın bana önerdiği teklif buydu. Gel burada verimliliği artıralım, özel sektörün birikimlerini kamuda beraberce kullanalım ve başarılı olalım '' dedi. 
     





</TEXT>
</DOC>
