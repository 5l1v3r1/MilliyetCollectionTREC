<DOC>
<DOCNO> 72426 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/14/dunya/adun.html </URL>
<DATE> 2002/03/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Tankla gazeteci avı 
</HEADLINE>
<TEXT>

İsrail, Filistin’e karşı giriştiği saldırıyı izleyen yabancı gazetecileri hedef almaya başladı. Ramallah’ta bir İtalyan gazeteci öldürüldü, biri Fransız diğeri Mısırlı iki gazeteci yaralandı 
1- İtalyan gazeteci altı kurşunla öldü      DIŞ HABERLER SERVİSİ 

     Filistin’de son yılların en kanlı günleri yaşanırken İsrail askerleri namlularını yabancı gazetecilere çevirdi. İsrail dün bir İtalyan foto muhabirini öldürdü, bir Fransız ve bir Mısırlı gazeteciyi yaraladı ve Ramallah’ta mahsur kalan Türk basın mensupları üzerine kurşun yağdırdı. 
     Görgü tanıklarının ifadelerine göre, İsrail askerleri dün Ramallah’ta İtalyan Corriere della Sera gazetesi için çalışan bağımsız foto muhabiri 42 yaşındaki Raffaele Ciriello’yu hiçbir uyarı yapmaksızın ve herhangi bir çatışma yokken tanktan makineli tüfek ateşi açarak öldürdü. Kadura mülteci kampı civarında mevzilenen İsrail tankından açılan ateş sonucu İtalyan gazeteci göğsünden 6 yara aldı. Cankurtaranların çalışmadığı ve yaralı gazetecinin Filistinli gençler tarafından karga tulumba hastaneye kaldırıldığı ancak kurtarılamadığı bildirildi. 
     Öldürülen foto muhabiri Ciriello’nun arkadaşı Amedeo Ricucci, cinayetin gözleri önünde işlendiğini belirterek ’Ben ve Ciriello Ramallah’ın merkezinde silahlı Filistinlileri izlerken, köşeden bir İsrail tankı gözüktü. Tanktaki askerler uyarı yapmaksızın yaklaşık 150 metre mesafeden makineli tüfekle ateş açtı ve Ciriello’yu karnından vurdular’’ dedi. 
     İsrail ordu sözcüsü Yarbay Olivier Rafkowicz, Ramallah’ta karşılıklı çatışmaların olduğunu ve bu yüzden ordunun dün burayı gazetecilere kapattığını söyledi. 
     İtalya hükümeti İsrail’den gazeteci Raffaele Ciriello’nun öldürülmesiyle ilgili olarak acil bir soruşturma yapmasını istedi. 
     
2- Fransız gazeteci bacağından vuruldu      İsrail askerleri dün sabah Batı Şeria’nın Ramallah kentinde dün serbest çalışan bir Fransız foto muhabirini de bacağından yaraladılar. Hubert Picard adlı gazetecinin Ramallah’ın orta kesimindeki Manara Meydanı’nda bacağından iki kurşun yarası aldığı bildirildi. 
     
3- Mısırlı TV’ciyi çelik yeleği kurtardı      35 yaşındaki Mısırlı televizyoncu Tarık Abdül Caber, İsrail askerlerinin açtığı yaylım ateşi, kurşun isabet etmesine rağmen giydiği çelik yelek sayesinde hafif yarayla atlattı. Abdül Caber, araçlarının üzerinde büyük bir TV işareti olmasına rağmen kurşun yağmuruna tutulduklarını anlattı. 
     
4- Kanal D muhabirleri mahsur kaldı      İsrail ordusu ile Filistinliler arasındaki çatışmaları izleyen 2 Türk gazeteci Ramallah’ta mahsur kaldı. Nursun Erel ve Ali Berber’den oluşan Kanal D televizyon ekibi, İsrail tanklarının ağır top ateşi yüzünden 10 yabancı gazeteci ile birlikte bir televizyon stüdyosundan uzun süre çıkamadı. 
     
5- Tanklar gazetecilerin otelini taradı      İsrail askerleri önceki gün de Ramallah’ta 40 kadar gazetecinin kaldığı bir otele tanklardan ateş açtı. İsrail ordu yetkilileri, otelin üst katlarından ateş açıldığını ve bu ateşe karşılık verildiğini öne sürdüler ancak otelde kalan gazeteciler otelde silahlı kişi bulunmadığını bildirdiler. 
     

</TEXT>
</DOC>
