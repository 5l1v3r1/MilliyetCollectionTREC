<DOC>
<DOCNO> 58893 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/25/son/sondun02.html </URL>
<DATE> 2001/12/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye, İngiltere'den sonra Barış Gücü komutasına talip 
</HEADLINE>
<TEXT>

     Türkiye'nin, Afganistan'da konuşlandırılmakta olan uluslararası barış gücünün komutasını, İngiltere'nin görev süresinin sona ermesinin ardından üstlenmeye talip olduğunu ABD'ye resmen ilettiği öğrenildi. 
     Diplomatik kaynaklardan edinilen bilgiye göre, ABD Savunma Bakanlığı Pentagon , Türkiye'ye bu konuda istekli olup olmadığını sordu. 
     Türkiye de, Pentagon'a olumlu yanıt verdi. Pentagon'un da, gücün komutasını İngiltere'den sonra Türkiye'nin üstlenmesine sıcak baktığı belirtiliyor. 
     Öte yandan şu sırada konuşlandırılmakta olan barış gücüne Türkiye'nin birlik katkısının niteliği, fonksiyonu ve personel sayısına ilişkin görüşmeler halen ilgili taraflarla sürdürülüyor. 
     Türkiye'nin kısa dönemde güce katkısının yılbaşından sonra ortaya çıkması bekleniyor. Gücün komutasının birkaç ay sonra İngiltere'den hangi ülkeye geçeceği konusundaki kararın ise daha uzun süre alması bekleniyor. 
     






</TEXT>
</DOC>
