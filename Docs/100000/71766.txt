<DOC>
<DOCNO> 71766 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/10/spor/yurundul.html </URL>
<DATE> 2002/03/10/ </DATE>
<TIME>  </TIME>
<AUTHOR> ÖMER ÜRÜNDÜL  </AUTHOR>
<HEADLINE>
Daum düşünemedi 
</HEADLINE>
<TEXT>

     Ali Sami Yen’de günümüz futbolunun ilkelerine uygun, yüksek tempolu kıran kırana mücadeleye sahne olan bir derbi izledik. 
     İlk devrede oyun 30 dakikada orta alanda sıkıştı. Çünkü iki takımda da doğal olarak kontrollü anlayış hakimdi. Karşılıklı presle birbirlerini bozdular. Kazanılan toplar çabuk kaybedilince, organize ataklar gelişmedi. Bu tabloda kişisel hatalardan iki net pozisyon oluştu. Önce Galatasaray adına çok net pozisyonda Ümit Karan zoru başardı. Ardından da Beşiktaş adına İlhan, akıllıca vurdu, ama direği geçemedi. Devrenin son 15 dakikasında Galatasaray hücum prese dayalı yüksek tempolu klasiğini yakalayıp, rakibini baskı altına alarak, değişik varyasyonlarla yüklendi, ama skoru değiştiremedi. 
     İkinci devreye Galatasaray mutlak gol atmak hırsıyla başladı ve oyunu tamamen karşı alana yıktı. Beşiktaş artık topa sahip olup, pas alış verişleri yapamıyor, kontrolü rakibine bırakıyordu. Galatasaray yine Ümit ile net bir pozisyonu kaçırdıktan sonra Fleurquin’in kafasıyla kritik anda skor avantajı yakaladı. Bu golde kaleci Myhre’nin de büyük hatası vardı. Daha sonra Beşiktaş’ta panik başladı. Bu arada Ahmet Yıldırım da kırmızı kart gördü. Son bölümde Galatasaray ataklarına devam ederken, sayısal eksikliğe düşen Beşiktaş da bütün riskleri alarak, beraberlik peşinde koştu. Sonuçta Galatasaray bu çok hayati önem taşıyan maçta üç puan kazandı. Hatta ikili averajı göz önüne alıp, dört demek de daha doğru olur. 
     İki teknik direktörü karşılaştırırsak Lucescu taktik ve takım tertibinde doğruları yaptı. Oyuncu değişiklikleri de yerindeydi. İlk 30 dakikada skor dezajantajına düşüp de, moral bozma tehlikesini dikkate alarak kontrollü anlayışı temel ilke seçti. Daum’a gelince, maça doğru taktik ve takım tertibiyle başladı. Defansif anlayışı zayıf olan Tamer’in yerine Erman’ı tercih etmesi akılcılıktı. Ancak en kritik anda hata yaptı. İkinci devrede Galatasaray yüklenip, riskleri artırdığı anda defans bloku arkasında 40 metre genişlik bırakmıştı. İşte o anda Baya’yı çıkarıp, Ahmet Dursun’u İlhan’ın yanına sürse, Beşiktaş büyük olasılıkla pozisyon bulabilirdi. Ondan sonra Ahmet Dursun’u soktu, ama iş işten geçmişti. Çünkü artık Galatasaray skor avantajını düşünüp, risk almayacaktı. 
     Hakem Orhan Erdemir, mükemmel yönetim gösterdi. Çaldığı düdükler de, kartlar da hatasızdı. 
     



 SPOR 




























</TEXT>
</DOC>
