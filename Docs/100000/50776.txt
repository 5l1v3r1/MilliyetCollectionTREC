<DOC>
<DOCNO> 50776 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/05/son/sontur14.html </URL>
<DATE> 2001/11/05/ </DATE>
<TIME>  </TIME>
<AUTHOR>  </AUTHOR>
<HEADLINE>
İtfaiyeden Lodos uyarısı... 
</HEADLINE>
<TEXT>

     Bursa Büyükşehir Belediyesi İtfaiye Daire Başkanı Ramazan Tuncer, kış mevsiminin başlamasıyla sobalardan sızan karbonmonoksitten zehirlenmelerinde artış gözlendiğini belirterek, vatandaşlardan tedbir almalarını istedi. 
     Tuncer, Bursalıları ''kendi hayatları için biraz daha duyarlı olmaya'' davet ederek, özellikle soğuk havalarda tedbirlerin tam anlamıyla alınması gerektiğini söyledi. 
     Son günlerde etkili olan lodosla birlikte kentte çok sayıda karbonmonoksit zehirlenmesi olduğuna dikkati çeken Tuncer, şu uyarılarda bulundu 
     ''Rüzgarlı havalarda kesinlikli soba yakılmamalı. Soba yanar durumda iken rüzgar çıkmışsa, soba söndürülmelidir. Soba kovalı ise kova açık havaya çıkarılmalıdır. Bu işlemler sırasında odalar havalandırılmalı, bacaları eski soba borusuna bağlı doğalgaz sobaları da lodos ve fırtınalı havalarda kullanılmamalıdır. Şayet bunlar yapılmazsa, dumanın geri tepmesiyle, karbonmonoksit zehirlenmeleriyle karşı karşı kalabiliriz. Yine bütün bu önlemlere rağmen herhagi bir olumsuzluk karşısında, itfaiyenin insanların hemen yanında olduğu unutulmamalı.'' Tuncer, karbonoksit zehirlenmesinin yanı sıra kış öncesi yangına karşı da bazı önlemler almak gerektiğini vurgulayarak şunları söyledi 
     ''Soba bacaları 6 ayda bir, kalorifer ve mutfak bacaları ise 3 ayda bir yetkililer tarafından temizlenmelidir. Olası bir yangının önüne geçebilmek için sobaları yanıcı ve ahşap maddelerden uzakta kurmalıyız. Soba altına en 10 santimetre kalınlığında metal kaplı tablolar konulmalıdır. Baca olmayan odalarda soba boruları, saç konan pencereden çıkarılmalı, boru uçları ise saçaktan en az 25 santimetre açıkta, en az 50 santimetre yüksekte olmalı ve ucuna şapka konulmalıdır. Sobayı yakarken de yanıcı maddeleri mutlaka çıra ve benzeri şeylerle tutuşturmalı, benzin gibi maddeler kesinlikle kullanmamalıyız. Sobanın yanma anında çevresinde ve borularında çamaşır kurutulmamalıdır.'' Tuncer, lodoslu ve fırtınalı havalarda vatandaşların saçak, yaşlı ağaçlar, sallanan işyeri tabelaları ve yüksek gerilim hatlarının altından geçmemeleri gerektiğini de sözlerine ekledi. 
     Bursa'da hafta sonu etkili olan lodos nedeniyle, 4 evde meydana gelen karbonmonoksit zehirlenmelerinde 3 kişi ölmüş, 9 kişi de hastanede tedavi atlına alınmıştı. 
     






</TEXT>
</DOC>
