<DOC>
<DOCNO> 95295 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/12/son/sondun24.html </URL>
<DATE> 2002/07/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Belçika ordusu işsiz gençleri paralı asker yapmaya çalışıyor 
</HEADLINE>
<TEXT>

     Belçika Savunma Bakanı Andre Flahaut, işsizlik tazminatı alan gençlerin Silahlı Kuvvetler'e asker olarak alınmalarını önerdi. 
     Belçika Silahlı Kuvvetleri, ülkenin federe yapısı ve federasyonun getirdiği mecburiyetler yüzünden paralı asker bulmakta zorluk çekiyor. 
     Ordu, bir süre önce personel sayısını, yüzde 50 oranında azaltarak 40 bine indirmiş ve mecburi askerlik hizmetini kaldırmıştı. 
     Savunma Bakanı Flahaut, Silahlı Kuvvetler'in paralı asker bulmakta çok zorlandığını, gençlerin bu mesleğe ilgi göstermediklerini belirtti. 
     Federe yapılı olan, Flaman ve Valonlardan oluşan Belçika'da, ordu personelinin yüzde 60'ının Flaman, yüzde 40'ının Valon olması öngörülüyor. 
     Anayasa değişikliği yapılmasını, Belçika tabiyeti olmayan kişilerin de paralı askerlik yapmasını öneren Flahaut, yeni bir yasa tasarısını Parlamento'ya getirdi ve 26 yaşından küçük olan işsizlerin, en az 6 ay veya 1 yıl süreyle askere alınmalarını, bu kişilere işsizlik tazminatı yanında askerlik primi verilmesini istiyor. 
     Belçika Silahlı Kuvvetleri kaynakları, ordunun personel sorununun devamı halinde, ülkede askerlik hizmetinin yeniden mecburi hale getirilmesi olasılığından da söz ediyor. 
     





</TEXT>
</DOC>
