<DOC>
<DOCNO> 93611 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/04/spor/spo05.html </URL>
<DATE> 2002/07/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Milli futbolcular, Japonya’ya uçarken yaşadıkları korkuyu böyle anlatıyorlardı 
</HEADLINE>
<TEXT>
Ölüm galiba bu 
Koca uçak gürültüyle sarsıldı ve 700 metre düştü. Hakan ile Alpay kafalarını tavana çarparken, alana inildiğinde futbolcular, kilitli olan pilot kabininin kapısını zorluyorlardı 
     ORADA NELER OLDU -2 Bilal Meşe 

     Kosta Rika beraberliği ve gruptan çıkamama tehlikesi, Ay - Yıldızlı ekipte hem moralleri yıktı, hem de tansiyonu yükseltti. Bu gerginlik Çin maçı öncesinde yapılan çalışmalara da yansıdı. Öyle ki, antrenmanlarda futbolcuların birbirlerine kasıtlı sertlik yapması, işi tekme - tokata bile götürdü. Güneş, Çin maçı öncesi yükselen tansiyonu kontrolde ve oyuncuları motive etmek de bir hayli zorlandı. 
     İki maçta alınan kötü sonuçlar, medyanın yoğun eleştirisi ve uzun süreli birliktelik takım oyuncuları arasındaki ilişkiyi de doğal olarak bozdu. Selamı, sabahı kesen futbolcular, birbirlerine günaydın derken zorlandılar. Bırakın konuşmayı, yürüyüşleri bile batmaya başlamıştı. 
     
"İstifa ederiz"      13 Haziran 2002 Çin maçı... Milli Takım’ın kaderiydi, ya tamam, ya da devam olacaktı. Yazılı ve görsel medya ise atışa devam ediyordu. Sehpalar kuruluyor, Ulusoy, Güneş ve futbolcuların ipi çekiliyordu. Güneş, Çin maçı öncesinde soyunma odalarında, "Elenebiliriz. Brezilya - Kosta Rika maçını düşünmeyin, sadece çıkıp oynayın. Çin’i yenin, kendi işimize bakalım" dedi. 
     Kamp yapılan otelde sinirler gergindi. Futbol Federasyonu Başkanı Haluk Ulusoy ile Şenol Güneş böylesine ortamda bir araya geliyor ve tarihi karar veriliyordu. Büyük umut taşıyan ikili birbirlerine söz veriyorlar ve "Gruptan çıkamazsak, istifa ederiz" görüşünde buluşuyorlardı. 
     
Ronaldo’ya alo kıskaç      Brezilya - Kosta Rika maçı öncesinde, Emre Belözoğlu ve Okan ile Sambacılar’ın yıldız oyuncusu Ronaldo arasında müthiş bir telefon trafiği yaşandı. İki oyuncumuz da, takım arkadaşları olan ve İnter’de büyük yakınlık kurdukları Ronaldo’ya açık ve net mesajlarını yolluyorlardı "Sana güveniyoruz. Kosta Rika’yı, bizim için yenin." 
     Ronaldo bu telefonlara şaşırmamıştı, ama Emre ile Okan’ın nerdeyse her gün tele trafiği sürdürüp, aynı sözleri söylemesine, o da bıkmadan usanmadan şu yanıtı veriyordu "Merak etmeyin, bana güvenin. Sizin gruptan çıkmanız için elimden geleni yapacağım. Gollerimi sizin gruptan çıkmanız için atacağım." Brezilya’nın dünya çapındaki yıldızı sözünü tuttu, Kosta Rika’ya iki gol attı, Ay - Yıldızlı ekibimizin gruptan çıkmasını sağladı. Emre Belözoğlu ve Okan da son kez Ronaldo’yu aradılar "TEŞEKKÜRLER" 
     
Yedekler iş başında      Çin maçını 3-0 kazanan ve Brezilya’nın, Kosta Rika’yı 5-2 yenmesiyle gruptan çıkan A Milli Takım’da herkesin ayakları yerden kesilmişti. 
     Ama Çin maçında yaşananlar unutulmazdı. Ay - Yıldızlı futbolcular bir yanda Çin ile mücadele ediyorlar, diğer yanda gözlerini ve kulaklarını yedek kulübeye dikiyorlardı. Brezilya maçını cep telefonlarıyla saniye saniye izleyen yedekler, Sambacılar’ın atılan her golünü, saha içindeki arkadaşlarına bağırarak bildiriyorlar, kurdukları ilginç iletişim ile motivasyonu sağlıyorlardı. 
     
Ambargoya devam      Milli Takım’ın gruptan çıkmasıyla hem Haluk Ulusoy hem de Şenol Güneş rahat bir nefes alırken, yeniden güven tazeleyen Ay - Yıldızlı futbolcular, yazılı ve görsel medyaya koydukları ambargonun devam etmesi için yeni bir oylama daha yaptılar. Çıkan sonuç aynıydı "Ambargodan sapmak yok." 
     Ay - Yıldızlılar’ı günlerdir izleyen basın mensupları, Çin maçı çıkışındaki serbest bölgede futbolcuları kutlamak, başarıyı paylaşmak istediler. Ne var ki, oyunculara uzatılan eller, hep havada kaldı. Gazetecilerin şikayetlerini yerinde bulan Şenol Güneş, futbolcuları bu kararından vazgeçirmek istedi, hatta baskı uyguladı. Ancak bu girişimler de hep sonuçsuz kaldı. 
     
Büyük tehlike      Sıra 14 Haziran’daki Japonya - Türkiye maçına gelip, çatmıştı. G.Kore’den Osaka’ya özel uçakla geçen Milli Takım kafilesi, belki de bir daha hafızalardan silinmeyecek büyük bir tehlikenin içine düştü. 
     Ay - Yıldızlı ekibimizi taşıyan uçak, kalkıştan bir saat sonra, önce inanılmaz bir sarsıntı geçirdi ve irtifa kaybederek tam 700 metre hava boşluğuna düştü. İşte bu anlarda büyük bir panik yaşandı. Uçaktaki herkes çığlık atıyor, ayakta servis yapan hostesler önce tavana çarpıyor, ardından yerlerde sürünüyorlardı. Alpay ile Hakan Şükür de kemerlerini takmadıkları için tavana çarpıyor, Hasan Şaş, Okan ile Arif bağırıyordu "Allahım, ölüm galiba bu." 
     Uzun süreli paniğin ardından oyuncular sakinleşmeye çalışırken, "Böyle bir şey yaşamadık. Adeta gittik, geldik" kelimeleri olayın dehşetini anlatmaya yetiyordu. 
     
Pilota hücum      On bin metrede ölümle - yaşam arasında gidip gelen Ay - Yıldızlı ekibin yaşadığı bu tehlike Dünya’yı da ayağa kaldırıyor, İngiliz TV’si BBC yayınını kesip, ilk haberi "flaş, flaş" başlığıyla herkese duyuruyordu. 
     Uçağı, Osaka’ya güçlükle indirmeyi başaran pilot ve yardımcıları da olayın şokunu atlatamıyorlardı. Hatta kaptan pilotun dili tutulmuştu. 
     Osaka havalimanına tekerlekler değdiğinde uçaktan öfkeli sesler yükselmeye başlamıştı. Ay - Yıldızlı futbolcular, uçak yavaşladığında ayağa kalktılar ve pilot kabinine doğru akın ettiler. Kabin ekibi, tepkilerin büyüdüğünü görünce, kapıyı kilitledi ve bir anlamda tartaklanmaktan zor kurtuldu. 
     Havalimanında, yakınlarını arayarak olayı anlatan ve onlardan Japonya’ya gelmemelerini isteyen futbolcular daha sonra olayı medyaya şöyle anlattılar 
     "Bizi Allah korudu. Sinirden ve korkudan ne yapacağımızı şaşırdık. Pilotu dövmek için kabine gittik, ancak kapıyı kilitledi, elimizden kurtuldu. Kapıyı zorladık, açamadık. Zaten açsaydık, o pilot, kabinden sağ çıkamazdı." 
     
Collina’nın dersi      Japonya - Türkiye maçına ünlü İtalyan hakem Collina’nın verilmesi takımda büyük sevinç yarattı. Zira Collina, hem Türk takımlarına uğurlu geliyor, hem de dürüstlüğüne herkes güveniyordu. 
     Ve büyük gün gelmişti. Sahaya çıkıldığında Collina, oyuncuları, "İşime karışmayın, kararlarıma itiraz etmeyin, bana güvenin" diye uyardı. Buna karşın, Hakan Şükür bir pozisyonda el kol hareketi yapınca, İtalyan hakem çok sinirlendi ve cezayı kısa süre sonra kesti. Japon oyuncu, Hakan Şükür’e faul yapmıştı, ama Collina bilerek ve oyunculara da bunu hissettirerek ters karar verdi. İşte o andan itibaren hiçbir futbolcumuz Collina’ya itiraz edemedi. 
     
Herkesi tanıyor      Japonya - Türkiye maçını başarıyla yöneten orta hakem Collina, maçtan sonra oyuncularımızı galibiyetlerinden dolayı kutladı. İtalyan hakemin maç sırasında tüm Ay - Yıldızlı futbolcuları isimleriyle çağırması da herkesi şaşırtıyordu. Dünya Kupası finalini de daha sonra yönetecek olan Collina, Japonya maçının ardından elindeki düdüğünü, Başkan Haluk Ulusoy’a hediye ederek, Türk kafilesinin gönlünü bir kez daha kazandı. 
     Zaten, Türkiye, Japonya’yı, hem de ev sahibini eleyerek büyük bir mutluluğun içine girmiş, Senegal’i beklemeye koyulmuştu. 
     
"İntikamımızı mutlaka alın"      JAPONYA galibiyetiyle soyunma odalarına gelen Milli futbolcular, inanılmaz bir sevinç yaşıyordu. Bu gürültü ve şölen sırasında, kapı açıldı ve sürpriz bir konuk içeri girdi. Ay - Yıldızlı kafile şaşkınlık içinde sessizleşirken, Dünya futbolunun unutulmaz Fransız yıldızı Michel Platini güler yüzüyle yanlarına geldi. Platini, oyuncuların tek tek elini sıktı ve tercüman kanalıyla kısaca konuştu "Senegal, bizi yenerek büyük sürpriz yaptı. Fransa ağır darbe yedi ve elendi. Şimdi sizden Senegal’i yenmenizi ve Fransa’nın intikamını almanızı istiyorum." Bu konuşma oyuncuları hem şaşırttı, hem de moral verdi. 
     
Hırsız-polis      KAMPLAR sırasında unutulmayan olaylardan biri de Ergün’ün 1500 dolarının, hem de odasından çalınmasıydı. Ay - Yıldızlı kafileyle birlikte seyahat eden korumalar, bu hırsızlık olayı üzerine adeta alarm verdiler. Bir hafiye gibi çalışan güvenlik elemanları, parayı kat görevlisinin çaldığını tespit ettiler, hırsızı yakalattılar ve Ergün’ün parasını iade ettiler. 
     
Sevilmeyen yazarlar      AY - Yıldızlı futbolcuların, Çin galibiyeti sonrası yaşadıkları sevinç haykırışları arasında bir tezahürat hemen adresi buldu "Kıskananlar çatlasın." Ama oyuncuların tepkisi bununla da kalmıyor, soyunma odalarında daha da ileri gidiyor ve medyaya iltifatlar yoğunlaşıyordu. Zaten futbolcular her sohbetlerinde, aralarında küçük bir referandum gerçekleştirerek, sevmedikleri yazarları seçmişlerdi Erman Toroğlu, Osman Tanburacı, Hıncal Uluç ve Kazım Kanat. 
     
     YARIN 

</TEXT>
</DOC>
