<DOC>
<DOCNO> 53746 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/23/son/soneko13.html </URL>
<DATE> 2001/11/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Fon bankalarındaki 4 adet mevduat havuzu için ihale açıldı 
</HEADLINE>
<TEXT>

     Tasarruf Mevduatı Sigorta Fonu TMSF 
     bankalarının mevduatının karşılığında, Devlet İç Borçlanma Senetleri DİBS verilmek üzere, teklif alma yoluyla ticari bankalara devredilmesi için ihaleye çıkıldı. Bankacılık Düzenleme ve Denetleme Kurumu BDDK bünyesindeki TMSF'nun bugünkü Resmi Gazete'de yayınlanan duyurusuna göre, devre ilişkin olarak, 4 adet mevduat havuzu için ihale açıldı. İhaleye çıkarılan 2 tanesi Türk Lirası, 2 tanesi de yabancı para mevduatı olmak üzere toplam 4 mevduat havuzu ile ilgili bilgilere, 26 Kasım 2001 Pazartesi gününden itibaren ulaşılabilecek. Duyuruya göre, ilgilenen katılımcılar, mevduat havuzları ve ihaleyle ilgili detaylı bilgilere, TMSF Başkanlığı veya TMSF Varlık Yönetim Dairesi Başkanlığı'ndan ya da www.bddk.org.tr internet adresinden erişebilecekler. 
     
     İhale esasları 
     İhale ile ilgilenen katılımcılar, mevduat havuzu karşılığında nominal devlet iç borçlanma senetleri DİBS tutarı tekliflerini, 28 Kasım 2001 Çarşamba günü saat 12 00'ye kadar, kapalı zarf içinde imza karşılığında elden teslim edecekler. 
     TMSF Yönetim Kurulu, kapalı zarf içinde verilen teklifleri değerlendirdikten sonra, uygun teklif bulunması halinde, mevduatın ilgili bankaya devrinin gerçekleştirilmesi yönünde karar alacak ve ilgililere duyuracak. İhaleyi kazanan katılımcı ile Perşembe ve Cuma günü teknik ve hukuki altyapı hazırlıkları tamamlanacak ve hafta sonu tatilinden de yararlanmak suretiyle, devir işlemleri 3 Aralık 2001 Pazartesi günü itibarıyle gerçekleştirilecek. 
     
     Valör tarihi 3 Aralık 
     Yabancı para mevduatın devri karşılığında verilecek 184 günlük ve 3 yıllık DİBS'lerin valör tarihi, fiili devir tarihi olan 3 Aralık 
     2001 olacak. 
     Bu çerçevede, 184 gün vadeli Hazine Bonosu'nun itfa tarihi 5 Haziran 2002, 3 yıl vadeli 3 ayda bir 91 gün faiz ödemeli tahvillerin ilk kupon ödeme tarihi 6 Mart 2002 ve itfa tarihi de 1 Aralık 2004 olarak belirlendi. 
     TL mevduatın devri karşılığında verilecek 2 yıllık DİBS'lerin valörü, fiili devir tarihi olan 3 Aralık 2001 olacak. 2 yıl vadeli, 3 ayda bir 91 gün faiz ödemeli tahvillerin ilk kupon ödeme tarihi 6 Mart 2002 ve itfa tarihi de 3 Aralık 2003 olarak tespit edildi. 
     Havuz ile ilgili bilgi setinin 23 Kasım 2001 tarihi itibarıyla olduğu bildirilen duyuruda, havuz büyüklüğü ve özelliklerinin, sözkonusu tarih ile fiili devir tarihi arasında, normal bankacılık işlemleri çerçevesinde değişiklik göstermesinin sözkonusu olabileceği bildirildi. 
     Bankaların ihaleye girmekle, bu değişikliklerin olabileceğini kabul etmiş sayacaklarının kaydedildiği duyuruda, verilecek nihai DİBS tutarının tespitinde sözkonusu değişikliklerin dikkate alınacağının tabi olduğu da bildirildi. 
     Duyuruda, TMSF Yönetim Kurulu'nun ihaleyi yapıp-yapmamakta ve teklifleri kabul edip-etmemekte yetkili olduğu da belirtildi. 
     






</TEXT>
</DOC>
