<DOC>
<DOCNO> 88453 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/07/yasam/yas02.html </URL>
<DATE> 2002/06/07/ </DATE>
<TIME>  </TIME>
<AUTHOR>  </AUTHOR>
<HEADLINE>
UFO bu kez taş atılmadan kaçtı 
</HEADLINE>
<TEXT>

Geçen yıl Uşak’ta "görülen" uzaylıları taş atıp kaçırmıştık Şimdi de Antalya’da 45 kişi uzaylı gördüğünü iddia etti... 
     GÖKSEL YAPAR Antalya DHA 

     BİLİM adamları ile UFO avcılarının, "uzaylıların varlığı" konusundaki çatışması süredursun, Antalya’da UFO ve uzaylı gördüklerini iddia eden 45 kişi ortalığı karıştırdı. Santral Mahallesi sakinleri, Fatma Pırıltı İlköğretim Okulu’nun arka bahçesine geçen hafta bir UFO indiğini ve bir uzaylı gördüklerini iddia etti. 
     
     Dili tutuldu 
     UZAYLIYI geçen pazartesi yakından gördüğünü Okul Müdürü Halil Aldemir’in odasında gözyaşları içinde anlatan Murat Esici 11 , "Gözlerinden kırmızı ışık çıkıyordu. El ve ayakları demirdendi. Kocaman kafası vardı ve 1 metre 80 santim boyundaydı" dedi. Esici’nin olaydan sonra dilinin tutulduğu öne sürüldü. 
     
     Kırmızı elleri vardı 
     ÖĞRENCİLER Zeynep Cıpınar ve Nalan Dönmez de cumartesi gecesi uzay aracından inen bir kişi gördüklerini iddia ettiler ve "Kırmızı elleri, kırmızı ışık saçan gözleri vardı" dediler. Okula yakın evde oturan Selma Güler ise "Ben hiçbir şey görmedim" dedi. 
     



 YAŞAM 




















</TEXT>
</DOC>
