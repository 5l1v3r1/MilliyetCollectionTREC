<DOC>
<DOCNO> 93959 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/05/son/sontur02.html </URL>
<DATE> 2002/07/05/ </DATE>
<TIME>  </TIME>
<AUTHOR>  </AUTHOR>
<HEADLINE>
''Hizbullah Operasyonu'', terörist ölü ele geçti, 2 polis şehit... 
</HEADLINE>
<TEXT>

     Elazığ'ın Mustafapaşa Mahallesi'nde terör örgütü Hizbullah mensupları ile emniyet güçleri arasındaki çatışmada, 2 polis memuru şehit oldu, 1 terörist ölü ele geçirildi. 
     Mustafapaşa Mahallesi'nde saat 03.30'da bir eve düzenlenen operasyonda, Hizbullah mensuplarının emniyet güçlerine ateş açması sonucu, Terörle Mücadele Şube Müdürlüğü'nde görevli komiser yardımcısı Cihan Karadavut ile polis memuru Ali Şahin'in şehit oldu. 
     Elazığ Emniyet Müdürü Atilla Germiyanlıoğlu, 155 Polis İmdat'a gelen ihbar üzerine, operasyon düzenlendiğini bildildi. 
     Germiyanlıoğlu, Mustafapaşa Mahallesi Uygur Sokak'ta bulunan bir binaya şüpeli kişilerin girip çıktığı ihbarını aldıklarını belirterek, örgüt evine Özel Harekat Şube Müdürlüğü'nce operasyon düzenlendiğini kaydetti. 
     Operasyonla ilgili bilgi veren Germiyanlıoğlu, "Terörist Hidayet Halo kod adlı Hüseyin Sarıağaç ölü ele geçirildi. Polislerimiz evde bulunan teröristin imam nikahlı eşinin ve 3 çocuğunun zarar görmemesine özen gösterdikleri için şehit oldular. Örgüt evinde yaptığımız aramalarda, 1 MP-5 makinalı tabanca, 1 C-Z 16'lı tabanca, biri patlamaya hazır, biri de örgüt mensubunun elinde pimi çekilmiş olmak üzere 4 adet el bombası ele geçirdik. Teröristin Diyarbakır İl Emniyet Müdürü Ali Gaffar Okkan ve 5 polis memurunun şehit edilmesi olayına karıştığını da tespit ettik" dedi. 
     Ölen teröristin imam nikahlı eşi ile üç çocuğun emniyete götürüldüğü ve operasyonun sona erdiği belirtildi. 
     
</TEXT>
</DOC>
