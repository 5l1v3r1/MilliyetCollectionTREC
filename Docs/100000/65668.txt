<DOC>
<DOCNO> 65668 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/03/yazar/cemal.html </URL>
<DATE> 2002/02/03/ </DATE>
<TIME>  </TIME>
<AUTHOR> Hasan CEMAL  </AUTHOR>
<HEADLINE>
Davos resminin içinde Türkiye 
</HEADLINE>
<TEXT>

     NEW YORK 

     Davos resminin içinde Türkiye kenarda köşede kalmış değil. Kendine iyi bir yer tutmuş durumda. Ayrıca böyle bir yer, laf ola veya ağzına bir parmak bal çalmak için verilmiş değil kendisine. 
     11 Eylül sonrası dünyasında önemi arttığı için, dünya stratejik haritasındaki konumu daha bir ağırlık kazandığı için bu yeri edinmiş durumda Türkiye. 
     11 Eylül Davosu'nda görülüyor bu. 
     Nereden mi çıkarıyorum 
     Örneğin Dünya Ekonomik Forumu'nda önceki gün üç tane toplantı vardı. Biri, dünya forumu idi. İkincisi, Avrupa Forumu idi. Üçüncüsü, Kafkasya ve Orta Asya Forumu idi. 
     Üçünde de Türkiye vardı. 
     Dışişleri Bakanı İsmail Cem bu üç platforma da konuşmacı olarak davet edilmişti. 
     Bu bir raslantı değil. 
     Başka adam bulamadıkları için Türk Dışişleri Bakanı bu toplantılara davet edilmedi. Bunca yıldır izlerim, Davos'ta bu işlerin ince ayarı ve simgesel değeri vardır. 
     Tıka basa dolu büyük salondaki Dünya Forumu'nun konusu 'Daha istikrarlı bir dünya için yapılması gerekenler' başlığını taşıyordu. İsmail Cem'le birlikte Amerikan Dışişleri Bakanı Powell, Avrupa Dışişleri Bakanı Solana, Fransa Dışişleri Bakanı Vedrine, BM Temsilcisi, NATO Genel Sekreteri ve Avustralya Başbakanı konuşmacıydı. 
     Ertesi gün New York Times'ın birinci sayfa manşetinde koca bir renkli fotoğrafı çıkan bu toplantıda İsmail Cem, bir yandan daha güzel bir dünyaya ilişkin genel görüşlerini, öte yandan Türkiye'nin İslam coğrafyasında model yeriyle terörizm konusundaki bakışını olanca açıklığıyla anlattı. Soruları yanıtladı. 
     Yine aynı gün Devlet Bakanı Kemal Derviş, dünya ekonomisiyle ilgili 'beyin fırtınası'nda tartışma lideri olarak katıldı. Amerikan Hazine Bakanı O'Neill de özel davetli olarak yer aldı toplantıda. 
     Ayrıca, Dünya Ekonomik Forumu'nda bu akşam bir Türkiye yemeği var. İsmail Cem, Kemal Derviş, Merkez Bankası Başkanı Süreyya Serdengeçti ve Özelleştirme İdaresi Başkanı Uğur Bayar birer konuşma yapıp soruları yanıtlayacaklar. 
     Kemal Derviş'le sohbet ederken şöyle dedi 
     "Türkiye'den çok söz ediliyor. Ülkemizle ilgili olumlu bir hava var." 
     Nedenleri malum. 
     Türkiye 11 Eylül'de doğru yerde durdu. Terörizme karşı mücadelede Amerika'nın yanında yer aldığını herhangi bir duraksama göstermeden açıkladı. 
     Laik demokratik bir İslam ülkesi olarak, İslam coğrafyasından kaynaklanan teröre karşı aldığı bu kararlı tutum, aynı zamanda model ülke rolünü ister istemez ön plana çıkarttı. 
     Ekonomik açıdan da doğru yerdeydi Türkiye. Arjantin'in durumuna düşmedi. Doğru adımları atmaya devam etti. 
     11 Eylül, Türkiye'nin stratejik haritadaki önem ve ağırlığını arttırdı. Sonra, Ortadoğu kaynıyor. Filistin - İsrail çatışması gün geçtikçe alevleniyor. 
     ABD Başkanı Bush geçen günkü yeni yıl konuşmasında, terörizm ve kitle imha silahları konusunda kötülükler ekseni olarak ilan ettiği üç ülkeden ikisi komşumuz 
     İran'la Irak... 
     Türkiye'nin Washington'da, New York Davosu'nda çok konuşulmasının bir nedeni de bu. Türkiye'nin bu bakımdan desteğinin vazgeçilmezliği bir çok yerde kulağa çalınıyor. 
     Davos kulisinde Amerika'nın Irak'a vurup vurmayacağı konuşulmuyor. Vuracağı konusunda herhangi bir kuşku artık yok. Irak'a ne zaman ve nasıl vuracağı ve bu müdahalenin dünya ekonomisini nasıl etkileyeceği tartışılıyor. 
     Şurası kesin 
     Türkiye'nin eli güçleniyor. Eğer 11 Eylül sonrasında durduğu yeri koruyup sağlamlaştırırsa, elinin daha da güçleneceği açık. 
     2002 kritik yıl 
     Türkiye eğer ekonomik programını en ufak bir rehavete kapılmadan uygulamaya devam ederse... Demokratikleşme alanında 312, 159, anadilde radyo televizyon gibi adımları gereği gibi atarsa... Kıbrıs'ın yıl sonuna kadar çözülebileceğine kendini inandırırsa... 
     Kısacası 
     Evinin içini derleyip toplayıp düzene sokabilirse... Ben öyle inanıyorum ki, bu yılın sonunda bambaşka bir Türkiye'yle karşı karşıya kalırız. Geleceğe iyimserlikle bakabiliriz. 
     11 Eylül'ün kıymetini bilelim. 
     Davos resmini Ankara iyi okursa, koalisyon hükümeti olmadık lüzumsuz işlerle enerjisini tüketmez ve çıkış yolunun, Başbakan Ecevit'in özen gösterdiği gibi, akıllı uzlaşmalardan geçtiğini görürse, ülkemizde daha güzel bir raya oturur ülkemiz... 
     New York Davosu'ndan yazılar birkaç gün daha devam edecek. 
     
     







Baloncu William 


Türk tankları Bağdat'a girecek mi 


Davos resminin içinde Türkiye 


Aşk ve Yemek 


Bul ğ rengi siluetler 


Daha ne kadar beklenecek 


Kadınlar erkeklerden ne bekler 


Parazitler şantajcılar... 


Davos'ta 11 Eylül ruhu 


'Hafiften Bankacılık'a var mısınız 


Ağla sevgili yurdum, müptezel tragedyana.. 


Arsa paylarında hata var 


IMF'in umurunda mı 


Derviş'i dinlerken beliren kaygılar 


İzmir malını satamıyor 


Sessiz kalmayan bürokratın mektubu 


</TEXT>
</DOC>
