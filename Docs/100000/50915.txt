<DOC>
<DOCNO> 50915 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/06/son/soneko19.html </URL>
<DATE> 2001/11/06/ </DATE>
<TIME>  </TIME>
<AUTHOR>  </AUTHOR>
<HEADLINE>
TURKTICARET.Net Garanti Bankası ile işbirliğine gitti 
</HEADLINE>
<TEXT>

     Türkiye'nin ilk B2B business to business işten işe internet sitesi TURKTICARET.Net, Garanti Bankası ile işbirliğine gitti. 
     Geniş kapsamlı işbirliği kapsamında KOBİ'lerin birbirleriyle alışveriş yapmalarını sağlayan TURKTICARET.Net iş platformunun ödeme tahsilat hizmetleri altyapısı, elektronik bankacılık alanında çözümler sunan Garanti Bankası tarafından oluşturulacak. 
     Garanti Bankası'nın sağlayacağı hizmetler arasında B2B alanında güvenilir ödeme, peşin ödeme hizmetleri ile doğrudan tahsilat sistemi bulunuyor. 
     Güvenilir ödeme hizmeti, iş platformu üzerinde işlem yapan ve birbirini tamamlayan alıcı ve satıcı arasında ödenmeme ya da malın teslim edilmemesinden doğan riskleri ortadan kaldıran, güvenilir ve güvenli ticaret yapılabilmesi esasına dayanıyor. 
     Peşin ödeme sistemi, iş platformu üzerinden yapılan alışverişlerde, işlem tutarının internet üzerinden peşin olarak ödenebilmesine olanak sağlıyor. Doğrudan tahsilat sistemi ise ana firmanın güvenli bir iş ortamında bayilerinden tahsilat yapmasına olanak veriyor. 
     İşbirliğinin tanıtımı amacıyla düzenlenen toplantıda konuşan TURKTICARET.NET Genel Müdürü Murat Yanıklar, Türkiye'de 1 milyon KOBİ olduğunun tahmin edildiğini, bunların sadece 200 bin tanesinde bilgisayar olduğunu kaydetti. 
     KOBİ'lerin yüzde 72'sinde internet bağlantısı bulunduğunu belirten Yanıklar, yüzde 16'sının da önümüzdeki 1 yıl içinde web sitesi sahibi olmayı planladığını söyledi. Yanıklar, ''Rakamlar, KOBİ'lerin iş süreçlerini elektronik ortama taşımaları açısından büyük potansiyeli ortaya koyuyor'' dedi. 
     Yanıklar, Türkiye'nin dünya ile yarışabilir hale gelmesi için KOBİ'lerin daha rekabetçi olmaları gerektiğini savunarak, KOBİ'lerin teknoloji kullanmalarının zorunlu olduğunu ve bu süreçte B2B pazaryerlerinin de özel önemi bulunduğunu kaydetti. 
     Basın mensuplarının sorularını da yanıtlayan Yanıklar, üye sayısı 20 bine ulaşan TURKTICARET.Net'in krizden sonra iş hacminin arttığını, 
     2005'e kadar şirket üye sayısında her yıl yüzde 100'lük artış 
     hedeflediklerini kaydetti. 
     Garanti Bankası e-ticaret Yönetmeni Savaş Şakar da, elektronik ticaretin bir hız koşusu değil, maraton koşusu olduğunu belirterek, TURKTICARET.Net'in girişimci yapısı ve yenilikçi ruhu ile bu yarışta yer aldığını gördüklerini söyledi. 
     Toplantıda, daha sonra TURKTICARET.Net Pazarlama ve Satıştan Sorumlu Genel Müdür Yardımcısı Ali Gökhan Yalçın, şirketin, KOBİ'leri yeni ekonomiye taşımak ve dünya pazarlarına açılmalarına katkıda bulunmak amacıyla Türkiye Teknoloji Geliştirme Vakfı TTGV 
     işbirliğiyle hazırladığı ''Teknoloji Destek Paketleri''nin tanıtımını yaptı. TURKTICARET.Net, farklı seçeneklerden oluşan 4 farklı ''Teknoloji Destek Paketi'' ile KOBİ'lere, sanal ortama taşınmalarını kolaylaştıracak maddi destek sağlıyor. Teknoloji Destek Paketleri kapsamında web sitesi tasarımı, e-ticaret ve e-iş projelerinin yüzde 75'i karşılıksız olarak Dünya Bankası desteği ile TTGV tarafından karşılanıyor. Paketleri en fazla 200 kişi çalıştıran, holding veya şirketler grubuna bağlı olmayan KOBİ'ler satın alabiliyor. Ali Gökhan Yalçın, Dünya Bankası'ndan alınan kredi miktarının 3 milyon dolar olduğunu belirterek, Ocak ayına kadar kullanılmaması halinde kredinin geri verileceğini söyledi. Yalçın, söz konusu paketlere çok büyük talep olduğunu da bildirdi. 
     






</TEXT>
</DOC>
