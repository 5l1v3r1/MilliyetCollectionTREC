<DOC>
<DOCNO> 89256 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/11/son/sonspo11.html </URL>
<DATE> 2002/06/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Japonya, vizeyi vermek için Maradona'yı bekliyor... 
</HEADLINE>
<TEXT>

     Japonya, 17. Dünya Kupası finallerini izlemek üzere Japonya'ya gelmesi gündemde olan Arjantinli eski ünlü futbol yıldızı Diego Armando Maradona'ya, istediği an vize verebileceklerini açıkladı. 
     Japonya Dışişleri Bakanlığı yetkililerinden Masanori Dodo, Küba'nın başkenti Havana'daki Japonya Büyükelçiliği'nin, Maradona'ya istediği an vize vermek için hazır olduğunu söyledi. 
     Geçmişte yaşadığı doping ve uyuşturucu olayları nedeniyle Japonya'ya girmesi konusunda tartışmalar olan Maradona'ya, kendilerinin geçen hafta gerekli izni verdiği için artık Arjantin ve Maradona'dan yanıt beklediklerini ifade eden Dodo, Maradona'nın, ülkesinin ''özel delegasyonu'' sıfatıyla Japonya'ya gelebileceğine dikkati çekti. 
     Geçen hafta cuma günü Japonya Adalet Bakanlığı tarafından ülkeye girişi için ''özel'' izin verilen Maradona'ya, finallerin ev sahibi ülkelerinden Güney Kore de açılış törenine gelebilmesi için izin vermişti. 
     





</TEXT>
</DOC>
