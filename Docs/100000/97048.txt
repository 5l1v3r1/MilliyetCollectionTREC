<DOC>
<DOCNO> 97048 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/21/ekonomi/eko00.html </URL>
<DATE> 2002/07/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Bütün yollar İstanbul’a çıkacak 
</HEADLINE>
<TEXT>

     AÇIK KOYU SOHBETLER EYLEM TÜRK 

     Lojistik sektörü için son zamanlarda cazibe merkezi haline gelen Türkiye, eylül ayında da Uluslararası Lojistikçiler Federasyonu’nun FIATA Kongresi’ne ev sahipliği yapacak. 
     8 - 12 Eylül’de İstanbul’da Uluslararası Taşımacılık ve Lojistik Hizmet Üretenleri Derneği UTİKAD tarafından organize edilecek kongreye 60 ülkeden bin delegenin katılması bekleniyor. 
     Kongrenin dünyanın dört bir yanından gelecek delegasyonları İstanbul’da buluşturacağını söyleyen Kongre Organizasyon Komitesi Başkanı ve Circle - Esin nakliye şirketinin yöneticisi Ayşe Nur Esin, burada alınacak kararların dünya genelinde sektöre yön vereceğini de belirtiyor. 
     
Türkiye yabancı sermaye çekmekte sıkıntı çekerken, son dönemde birçok yabancı lojistik firması, Türkiye’ye geldi. Bunun nedeni nedir 
     Uluslararası nakliye firmaları burada evlilikler yapıyor, kendi ofisini açıyor ya da firma satın alıyorlar. Bu da Türkiye’nin önemli bir lojistik üs olduğunu gösteriyor. Biz lojistik firmaları olarak sadece dış ticareti yapan bir sektör olmak istemiyoruz. Dubai’yi örnek alıp, Türkiye’yi dağıtım merkezi haline getirmeyi amaçlıyoruz. Lojistikte en önemli unsur insan kaynağı. Bu kaynak da en fazla Türkiye’de var. 
     
     800 bin dolarlık kongre 
Kongrenin gündeminde ne olacak 
     Kongrenin ana gündemini 11 Eylül oluşturuyor. 11 Eylül olayının yıldönümünde havacılık sektörü nereden nereye geldi bunu tartışacağız. Kongre’nin bütçesi 800 bin dolar civarında. Ana toplantılar Harbiye Askeri Müzesi’nde yapılacak. Müze yabancılar tarafından çok beğenildiği için burayı tercih ettik. Lütfü Kırdar Kongre Merkezi’nde de toplantılar olacak. Çok renkli bir organizasyon düşünüyoruz. 
     
     Nuhun Gemisi dağıtılacak 
Kongrenin renkli geçmesi nasıl sağlanacak 
     Türkiye İpek Yolu’nun devamı. Bu da lojistikle bağlantılı. Açılış organizasyonuyla ne kadar önemli bir geçiş köprüsü olduğumuzu ima etmeye çalışacağız. Bunu modern çağa taşımayı düşünüyoruz. Türk mozaiğini anlatan bir organizasyon olacak. Konuşmacılara minyatür şeklinde simgesel bir plaket dağıtacağız. Bu plakette Nuh’un Gemisi’nin hikayesi bulunacak. Nuh’un Gemisi de lojistikle bağlantılı. Öyle bir espri aklımıza geldi. 
     
Turizme katkısı ne olur 
     Bu tür etkinliklere katılanlar kişibaşı ortalama 3 bin dolar para bırakıyor. Biz katılımcılara turlar da düzenledik. Katılımcılar üç - dört günlük Kapadokya, Efes, Antalya turlarına katılabilecek. Kıbrıs Rum Kesimi’nden de çok yoğun talep var. Bu bize enteresan geldi. Biz de bunu Dışişleri Bakanlığı’na bildirdik. Onlar da uluslararası kongrelerde genelde vize alabileceklerini söylediler. 
     
FIATA yetkilileri Türkiye’ye nasıl görüyor 
     Türkiye’nin en önemli handikapı siyasi istikrarsızlık. Kesinlikle bunu haketmiyor. FIATA yetkilileri de aynı şeyi söylüyor. Türkiye’yi, "dinamikleri olan bir ekonomiye sahip, çok önemli bir coğrafyada, çok etkili bir konumda" görüyorlar. Düz yolda yürürken bu hale nasıl geldiniz Ekonomiyi nasıl bu kadar alabora ettiniz ’ diye soruyorlar. Biz de hiçbir açıklama yapamıyoruz. 
     
     Milli Takım katılımı artırdı 
FIATA Kongresi’ne ev sahipliği yapamak Türkiye’ye nasıl bir şans tanıyacak 
     Sektörde ilk defa bu kadar kapsamlı ve ses getirebilecek bir toplantı yapılıyor. Bu kongrede ilk defa Türkiye’den bir konuşmacı olacak. 60’ın üzerinde ülkeden bine yakın delege bekliyoruz. Bu organizasyonu Türkiye’ye getirmek için 1998’den beri çalışıyoruz. Ve başardık. Çok da ilgi gördü. Bunun nedeni de Türk Milli Takımı’nın son dönemde gösterdiği başarı. Elde ettikleri üçüncülük katılımcının artmasında etkili oldu. 300 civarında kayıt almışken kupa döneminde bu 580’e ulaştı. Türkiye’nin bir marka oluşunun ne kadar önemli olduğunu gördük. 
     



 EKONOMİ 



















</TEXT>
</DOC>
