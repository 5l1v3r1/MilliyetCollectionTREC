<DOC>
<DOCNO> 65384 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/01/son/sondun17.html </URL>
<DATE> 2002/02/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Dışişleri Bakanı Cem Dünya Ekonomik Forumu'nda... 
</HEADLINE>
<TEXT>

     Dünya Ekonomik Forumu çerçevesinde düzenlenen ''İstikrarlı bir dünya için koalisyon oluşturmak'' konulu panelin soru-cevap bölümünde, ''Türkiye neden AB üyesi olamıyor '' tartışması yaşandı. 
     Panelde söz alan Bosna-Hersek Başmüftüsü Mustafa Çeriç, ''Türkiye'nin neden AB'ye üye alınmadığını, bunun Türkiye'nin Müslüman bir ülke olmasından mı kaynaklandığını'' sordu. 
     Soruyu yanıtlayan Dışişleri Bakanı İsmail Cem, ''Türkiye-AB ilişkilerinin kolay olmadığını'' kabul ettikten sonra, ''AB'nin Türkiye Müslüman bir ülke olduğu için tam üyelik sürecini yavaşlattığını iddia etmek doğru olmaz'' dedi. 
     Müslüman ülkelerin Güvenlik Konseyi'ne daimi üye olarak alınmalarını isteyen Çeriç, ''bu sayede Müslüman ülkelerin daha fazla sorumluluk alacaklarını ve bunun dünyada barışın sağlanmasına katkısı olacağını'' savundu. 
     Bu soruyu yanıtlayan ABD Dışişleri Bakanı Colin Powell ise ''Müslüman ülkelerin Güvenlik Konseyi'nde daimi üye olmasalar da geçici üye olarak temsil edildiklerini'' hatırlattı ve ''Hepimizin savunduğu değerler evrensel değerlerdir'' diye konuştu. 
     






</TEXT>
</DOC>
