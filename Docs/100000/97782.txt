<DOC>
<DOCNO> 97782 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/24/son/sontur17.html </URL>
<DATE> 2002/07/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Paşabahçe fabrikasında işçilerin eylemi sürüyor... 
</HEADLINE>
<TEXT>

     Türkiye Şişe ve Cam Fabrikaları A.Ş'nin Paşabahçe Fabrikası'nda üretimi durdurma ve çalışanlara 15 gün ücretli izin kararı üzerine, işçilerin 2 gün önce başlattığı tesisi terk etmeme eylemi sürüyor. 
     Eylemin 3. gününde güvenlik kuvvetleri tarafından fabrikanın bulunduğu sokağın giriş ve çıkışları barikatlarla kapatılırken, basın mensuplarının tesisin önüne yaklaşmalarına izin verilmiyor. 
     Bu arada aileleriyle birlikte bekleyişlerini sürdüren, tepkilerini taşıdıkları döviz ve sloganlarla dile getiren işçiler, bir ara üzerinde ''Atam, bizi de yanına gönderiyorlar'', ''Atam emanetin elden gidiyor'' yazısı bulunan temsili bir tabutu kaldırdılar. 
     Öte yandan bir işçi üzerinde '''Kornaya bas'' yazılı dövizi yoldan geçen araçlara gösterirken, araçların birçoğu da kornalarına basarak işçilere destek verdi. 
     İşçilere destek vermek için geldiğini ve 1991'de 2 çocuğu ile eşinin fabrikadan çıkarıldığını söyleyen bir kadın da, ''Satacaklarsa, işçileri ve yakınlarını da içinde satsınlar'' diye konuştu. 
     





</TEXT>
</DOC>
