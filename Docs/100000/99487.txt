<DOC>
<DOCNO> 99487 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/02/ekonomi/aeko.html </URL>
<DATE> 2002/08/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Rahatsız eden reklama bip 
</HEADLINE>
<TEXT>

SÜTAŞ, ayran reklamında ayran içtikten sonra geğiren’ kızın sesi sansürlendi. Yeni reklam filminde bu ses yerine bip’ sesi duyulacak. Karar tüketici tepkileri üzerine alındı 
     EKONOMİ SERVİSİ 

     Süt ve mamulleri üreticisi SÜTAŞ, ayran reklamında, mide rahatsızlığı geçirdiği için rahatsızlanan ve geğiren kız sahnesini, gelen tepkiler üzerine sansürledi. SÜTAŞ’ın ayran reklamının yeni versiyonunda, sahne aynen korundu ancak geğirme sesi bip’lendi. 
     İlk reklam filminde, SÜTAŞ ayranın mide rahatsızlıklarına iyi geldiği mesajı nı vermek için, geğiren kız görüntüsünün yer aldığını belirten SÜTAŞ Genel Müdürü Muharrem Yılmaz, bu görüntünün filme bilinçli olarak konulduğunu, bu tür görüntülerin başka markaların reklamlarında da yer aldığını örneklerle anlattı. Yılmaz, Benetton’un öpüşen rahibeler, çiftleşen atlar, mobilya üreticisi İkea’nın küçük abdest yapılmış havuz görüntüsünün yer aldığı reklamların da aykırı görüntüleri nedeniyle ilgi uyandırdığını anlattı. 
     Şimdi stratejileri gereği bir değişikliğe gittiklerini belirten Yılmaz, yeni reklam filmiyle ilgili şunları söyledi 
     "Bu RTÜK’ün değil, bizim bip’imiz. Sansür, yani bip’lenen kısmı biz ekledik. Vermek istediğimiz mesaja göre planlanmış bir sansürdür bu. Ayran gevşetir diye bir yanılsama var. Biz diyoruz ki, uyumayın, sağlığınıza, beslenme alışkanlıklarınıza sahip çıkın." 
     
     Üçüncü yaptı 
     İlk reklam filminin SÜTAŞ ayranın bilinilirliğini üçüncü sıraya taşıdığını belirten Yılmaz, filminin çarpıcı haliyle çok konuşulduğuna dikkat çekilmek istendiğini söyledi. Gazlı içeceklerin sağlıksız olduğunu, geğirmenin normal bir reaksiyon olduğunu kaydeden Yılmaz, "Biz, sağlığına dikkat eden bir toplum istiyoruz. Yarın Türkiye’de daha çok hastane, daha çok huzurevi değil, daha güçlü, 80 - 90 yaşlarında sağlıklı bir yaşam sürdüren insanlar istiyoruz" dedi. 
     Daha önceki reklamlarında çiftlik ve inek görüntülerinin bolca kullanılması konusunda tepkileri anlamak için bir araştırma yaptıklarını anlatan Yılmaz, gençlerin insan unsurunun’ eksikliği nedeniyle bu reklamları eleştirdiğini belirtti. 
     
Yurtdışı yatırımlara ağırlık verecek      Yılmaz, yeni ürün yaratma ve dünya pazarlarına açılmak için 15 milyon dolarlık yatırım yaptıklarını söyledi. Şirketin günde 700 ton sütü, süt ürününe çevirdiğini belirten Yılmaz, "SÜTAŞ, Türkiye’nin sütçüsü konumunda" dedi. Şirketi dünya pazarlarında üretim yapacak konuma getireceklerini ifade eden Yılmaz, Avrupa ve Türkiye’nin güneyinde yatırım planladıklarını, yıl sonunda 100 milyon dolar ciro hedeflediklerini söyledi. 
     



 EKONOMİ 
























</TEXT>
</DOC>
