<DOC>
<DOCNO> 96601 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/18/son/soneko42.html </URL>
<DATE> 2002/07/18/ </DATE>
<TIME>  </TIME>
<AUTHOR>  </AUTHOR>
<HEADLINE>
IMF "Ekonomik program yolunda gidiyor" 
</HEADLINE>
<TEXT>

     Uluslararası Para Fonu IMF'nin Dış İlişkiler Direktörü Tom Dawson, Türkiye'de erken seçimin de dahil olduğu siyasi gelişmeler konusunda yorum yapmaktan kaçınırken, ekonomik programın ana hatlarıyla yolunda olduğunu söyledi. 
     Dawson, Washington'daki IMF merkezinde düzenlediği basın toplantısında, Türkiye'deki siyasi gelişmelere ilişkin bir soru üzerine, ''Siyasi konularda Türkiye ya da başka bir ülke için yorum yapmıyoruz'' dedi. 
     Türkiye'deki gelişmeleri yakından izlediklerini belirten Dawson, ''IMF için önemli olan programın uygulanması ve reformlara devam edilmesi. Şu anda bir IMF heyeti Türkiye'de ve gelişmeler iyi gidiyor'' diye konuştu. 
     Tom Dawson, programın geleceğine ilişkin değerlendirmelerin, Türkiye'deki heyetin görüşmelerinin sona ermesinin ardından yapılacağını söyledi. 
     Dawson, Türkiye'ye verilecek bir sonraki kredi dilimine ilişkin açıklamanın da bu değerlendirme çerçevesinde gelecek hafta yapılmasının beklendiğini söyledi. 
     IMF Dış İlişkiler Direktörü, faiz oranlarının yüksekliğinin borçların döndürülmesini olumsuz etkileyip etkilemediği yönündeki bir soruya karşılık, ''Program ana hatlarıyla yolunda. IMF ekibi değerlendirmelerine devam ediyor'' yanıtını verdi. 
     





</TEXT>
</DOC>
