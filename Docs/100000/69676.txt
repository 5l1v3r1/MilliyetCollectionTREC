<DOC>
<DOCNO> 69676 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/26/son/sontur31.html </URL>
<DATE> 2002/02/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Ecevit "Uluslararası gücün komutasını üstlenmemiz için istek var" 
</HEADLINE>
<TEXT>

     Başbakan Bülent Ecevit, Afganistan'da güvenliği sağlayan uluslararası gücün komutasını, İngiltere'den sonra Türkiye'nin üstlenmesi yönünde yoğun istekler bulunduğunu belirterek, ''Bu çok kapsamlı bir sorun. Sorumluluğu üstleneceksek ne gibi olanaklar, ne gibi koşullar söz konusu olacaktır. Bunları ayrıntılarıyla bilmemiz gerekiyor'' dedi Başbakan Bülent Ecevit, Başbakanlık Merkez Binası'ndan ayrılırken, koalisyonu oluşturan diğer siyasi partilerin liderleriyle birlikte gerçekleştirdiği toplantıya ilişkin olarak, gazetecilere açıklamalarda bulundu. 
     Afganistan'daki güvenliği sağlayan uluslararası gücün komutasının İngiltere'den sonra Türkiye'ye geçmesi yolunda yoğun isteklerin geldiğini ifade eden Ecevit, bu istekleri belirtenlerin başında ABD, İngiltere ve Fransa gibi NATO üyesi devletlerin yer aldığını kaydetti. 
     Ecevit, Afganistan'daki geçici yönetimin başkanı Hamid Karzai'nin de bu konudaki temennisi ve isteğini kendisine bildirdiğini belirterek, bu konuları bugünkü liderler toplantısında değerlendirdiklerini bildirdi. 
     Başbakan Ecevit, Afganistan'daki uluslararası gücün komutasının Türkiye'ye geçmesi konusunda mali destek gerektiği konusunun toplantıda değerlendirilip değerlendirilmediği sorusuna, ''Yalnız mali destek konusu değil, bu çok kapsamlı bir sorun. Ne gibi olanaklar, ne gibi koşullar söz konusu olacaktır. Bunları ayrıntılarıyla bilmemiz gerekiyor, sorumluluğu üstleneceksek. Bu konudaki çalışmalar devam ediyor. Şimdiden bunu bir kaynak meselesi olarak göremeyiz, çok yönlü bir sorundur'' karşılığını verdi. 
     Türkiye'nin bu konudaki şartının ne olduğunun sorulması üzerine Ecevit, ''Şart meselesi değil. Ne gibi koşullar altında bu sorumluluk üstlenilebilir, onları tabii bilmemiz gerekir'' dedi. 
     






</TEXT>
</DOC>
