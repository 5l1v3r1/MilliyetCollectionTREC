<DOC>
<DOCNO> 67442 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/13/son/soneko08.html </URL>
<DATE> 2002/02/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Süpermarketlerle ilgili yeni yasa taslağı ''bakkal''ları sevindirdi 
</HEADLINE>
<TEXT>

     Sanayi ve Ticaret Bakanlığı tarafından hazırlanan ''Süper ve Hipermarketlerin Kurulmasını belli şartlara bağlayan'' yasa taslağı, ekonomik kriz nedeniyle güç şartlar altında ayakta kalma mücadelesi veren bakkallarca olumlu karşılandı. 
     Adana Bakkal ve Bayiler Odası Başkanı Nevzat Alphan, yeni yasa taslağının kendileri açısından sevindirici olduğunu söyledi. 
     Kent merkezinde ve özellikle de en güzel yerlerde gelişigüzel büyük market açmanın dünyanın hiçbir ülkesinde olmadığını belirten Alphan, ''Hazırlanan taslak bunu bir kurala bağlıyor. Yıllardır bu konuyla ilgili eleştirilerimizi yapıyor ve karşı çıkıyorduk. Gelişmiş ülkelerdeki kuralların Türkiye'de de uygulanmasını istiyorduk ve istiyoruz'' dedi. 
     Alphan, Türkiye'deki marketlerin çoğunun çokuluslu olduğunu, teşviklerle ve vergi muafiyetinden yararlanarak kurulduklarını ifade ederek, şunları kaydetti 
     ''Büyük marketler Türkiye'de ihtiyacı hissedilmeyen bir sektörtür. 
     Çokuluslu şirketler de sadece hizmet sektörüne yatırım yapıyorlar. 
     Ülkeye yeni teknoloji getirmedikleri gibi emeği ve sermayesiyle çalışan binlerce insanın da ekmeğiyle oynuyorlar. Ayrıca, yurtdışına para transferi yaparak ülkede döviz kaybına neden oluyorlar. Ürünlere istedikleri vadeyi uygulayarak üreticileri perişan ediyorlar. Tüm bunların yanında kent merkezlerinde trafik sorunu yaratıyorlar.'' Taslağın yasalaşması gerektiğini ve sonuna kadar desteklediklerini ifade eden Alphan, ''Bir marketin açılması birçok esnafın kepenk kapatmasına neden oluyor. Büyük marketler sosyal ve ekonomik dokuyu tahrip ediyor. Yeni düzende üyelerimizin kan kaybı önlenecektir'' diye konuştu. 
     






</TEXT>
</DOC>
