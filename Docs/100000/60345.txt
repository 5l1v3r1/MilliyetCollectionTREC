<DOC>
<DOCNO> 60345 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/03/yazar/kohen.html </URL>
<DATE> 2002/01/03/ </DATE>
<TIME>  </TIME>
<AUTHOR> Sami KOHEN  </AUTHOR>
<HEADLINE>
AB'nin gücü ve... zaafı 
</HEADLINE>
<TEXT>

     Euronun Avrupa'nın yeni para birimi olarak tedavüle girmesi ile, AB bir hayalini daha gerçekleştirmiş oldu. 
     Berlin'den Paris'e, Madrid'den Amsterdam'a kadar 300 milyon kişinin yaşadığı 12 AB ülkesinde, euronun doğuşunun havai fişekler, şarkılar ve danslar ile kutlanması boşuna değil. 
     Gerçekten bu, tarihi bir olay. Roma İmparatorluğu'ndan bu yana Avrupa kıtasında tek para birimi, ilk kez bu kadar geniş bir alanda kullanılıyor. 
     Euro, her şeyden önce Avrupa'nın ekonomik entegrasyonunda atılan dev bir adım. Ama aynı zamanda "Avrupa kimliği"nin yerleşmesinde sembolik anlamı olan bir gelişme. 
     Para, bayrak gibi, ulusların üzerinde titrediği ve titizlikle koruduğu değerlerden biri. Günümüze kadar milli paralar, ulusal egemenlik ile eşdeğer sayılmıştır. Bu nedenle genelde banknotlarda milli kahramanların, liderlerin ve anıtların resimleri yer alır. 
     Şimdi 12 AB üyesinde, insanlar kendi paralarından vazgeçiyor ve "seve seve" euroyu benimsiyorlar. Bu uluslar için markın, frangın, liretin, florinin, pesetanın, drahminin artık eski özel anlamı yok. Euro şimdi hepsinin ortak değeri... 
     
     PARA konusunda bu noktaya gelinmesi, AB üyelerinin "tek Avrupa kimliği"ni gerçekleştirmekte ne kadar kararlı olduklarını ortaya koyuyor. 
     Euronun tedavüle girmesi vesilesi ile yapılan röportajlarda da görüldüğü gibi AB başkentlerinde "sokaktaki insanlar" Avrupa'ya aidiyetlerini artık ön plana almaya başladılar bile... "Ben Almanım" veya "Ben Hollandalıyım" dedikten hemen sonra bu insanlar "ama, ben aynı zamanda Avrupalıyım" veya "ben kendimi Avrupalı hissediyorum" diyorlar... 
     Yani bir "ortak Avrupalılık" duygusu veya kültürü gelişiyor artık. 
     Milli parayı terk etmek, her ne kadar ilk bakışta "egemenlik hakkı" konusunda bir taviz vermek gibi görünse dahi, bu insanlar yeni "Avrupa ortak değerleri"nin yararına inanarak, bu önemli değişikliği - yukarıda belirttiğimiz gibi "seve seve" - kabul ediyor... 
     
     AB'nin "fikir babaları" yıllar önce, Birleşik Avrupa'yı düşlerken öncelikle entegrasyonun ekonomik alanda olmasını öngörmüşlerdi. Bu yolda gerçekten çok büyük mesafe kat edildi. Bu hayallerin içinde, Avrupa'nın siyasal, hatta askeri bir güç olması da vardı. Nitekim siyasal bütünleşme yolunda son yıllarda bazı önemli adımlar atıldı. Askeri alanda da şimdi ilk adımlar atılıyor. 
     Ancak AB'nin gücü, kendini daha çok ekonomik alanda hissettiriyor. Siyasal alanda henüz o görüş birliğine, dayanışmaya, inisiyatif yeteneğine sahip değil. Nitekim AB uluslararası platformda - Balkanlar veya Ortadoğu gibi çatışma alanlarında - bir varlık sergileyemedi. 
     AB'nin bu alandaki zayıflığının son örneğini, terörizmle ilgili tavrı oluşturuyor. AB son yayımladığı terörist örgütler listesinde, ancak kendisini daha yakından ilgilendiren veya kaygılandıran IRA, ETA, İslami Cihad gibi grupları kaydetti, ama PKK, DHKP - C ve hatta Hizbullah gibilerini pas geçti. 
     Halen dünya gündeminin başında yer alan terörizmle mücadele gibi bir konuda, AB'nin tutarlı ve enerjik bir tavır alamaması, siyasal etkinliğini sınırlandıran bir zaafı olarak kendini belli ediyor. 
     AB'nin uluslararası çapta gerçek bir güce sahip olması için euro konusundaki başarısını, başka alanlara da taşıması gerekiyor... 
     
     







Kürtler nereye 


Çalışkanlar 


Derviş'ten güvence "Hortumcuya destek yok" 


Siyaset 2002’de yeni yüzler... 


Alafranga yılbaşından alaturkaya nasıl döndük 


Çok dansözlü dönem 


2002 para programının getirdikleri 


AB'nin gücü ve... zaafı 


Çanlar demokrasi için çalıyor 


Filiz Akın’ın yeni filmi Türkiye tatili 


Çocuklar ve dehşet dengesi 


Ahmet Hamdi'nin keşfi ve kış aşkı... 


Üç kapı üç kilit 


Devletin para koyacağı bankanın canlı şirketleri 


Tekstilbank Nuri Akın’ın bankası idi 


Çevreyi kirleten 6 ay hapis yatacak 


</TEXT>
</DOC>
