<DOC>
<DOCNO> 87872 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/04/son/sondun34.html </URL>
<DATE> 2002/06/04/ </DATE>
<TIME>  </TIME>
<AUTHOR>  </AUTHOR>
<HEADLINE>
İtalya'da İslami parti kapatılma istemi 
</HEADLINE>
<TEXT>

     İtalya'nın kuzeyindeki Milano kentinde geçen ay İslami Parti kurulmasına ilişkin tartışmalar sürerken, Lombardia Bölge Konseyi'ne sunulan önergede bu partinin kapatılması istendi. 
     Adel Smith tarafından kurulan ve ilk genel kurulunu 26 Mayıs'ta yapan İslami Parti'nin kapatılması için önerge veren sağ partilere mensup 20 üye, bu partinin anayasaya aykırı olduğunu öne sürdü. 
     İtalya'da hükümet ortağı partilerin oluşturduğu Özgürlüklerin Evi'ne bağlı olan meclis üyelerinin imzaladığı önergeye ilk imzayı atan aşırı sağcı Ulusal İttifak partisinden Silvio Ferretto, basına yaptığı açıklamada, ''Din ve ibadet özgürlüğünden yanayız, ama teokratik rejim yerleştirmeye çalışanlara karşıyız'' dedi. 
     Ferretto, Türkiye'de Refah Partisi ve Fazilet Partisi'nin kapatıldığına işaret ederek, İtalya'da da İslami görüşlü partilerin yasaklanması gerektiğini savundu. 
     





</TEXT>
</DOC>
