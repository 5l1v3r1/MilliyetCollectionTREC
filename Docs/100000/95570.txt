<DOC>
<DOCNO> 95570 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/14/dunya/dun01.html </URL>
<DATE> 2002/07/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Conilere dokunmak yok 
</HEADLINE>
<TEXT>

ABD ve Avrupa arasındaki Uluslararası Ceza Mahkemesi krizinde uzlaşma BM barış güçlerindeki Amerikan askerleri bir yıl süreyle mahkemenin yetkisinden muaf 
     SEMA EMİROĞLU New York 

     ABD’nin, BM barış güçlerinde görev yapan askerlerinin, 1 Temmuz’da yürürlüğe giren Uluslararası Ceza Mahkemesi’nin UCM yargı yetkisinden muaf tutulması ısrarıyla başlayan ve Washington’ı, Avrupalı müttefikleriyle karşı karşıya getiren kriz, bulunan ortayol formülüyle bir yıllığına aşıldı. 
     
     Buzlar eridi 
     Bush yönetiminin, uluslararası alanda gördüğü büyük tepki üzerine, BM Güvenlik Konseyi’ne sunduğu ilk karar tasarısındaki "daimi dokunulmazlık" hakkından geri adım atması ve Amerikalı barış güçlerindeki personelinin, mahkemenin soruşturma ve yargılamasından sadece ilk bir yıl muaf tutulmasını önermesi, Konsey’deki buzları eritti. 
     ABD’ye alternatif karar tasarısı sunan ve başta AB ülkeleri, Kanada ve Meksika olmak üzere pek çok ülkenin gösterdiği tepkinin başını çekmiş olan Fransa, UCM yetkisini tanımayan ülkelerin askerlerinin sadece ilk bir yıl boyunca yargı bağışıklığına sahip olmasının, 76 ülkenin onayladığı UCM’yi kuran antlaşmanın lafzı ve ruhuna uygun olduğunu bildirdi. 
     
     ABD’den uyarı 
     Uluslararası Ceza Mahkemesi’ni tanımayan ABD’nin BM Daimi Temsilcisi John Negroponte ise, "Bu karar, bize gelecek yıl için koruma sağlıyor. Ama UCM, nihai olarak bir Amerikalıyı tutuklamak isterse, o zaman ABD bunu yasadışı kabul eder ve bu da çok ciddi sonuçlar doğurur. Hiçbir ülke, vatandaşlarımızı koruma taahhüdümüzü küçümsememelidir" dedi. 
     Krizin aşılmasının hemen ardından yapılan oylamayla da, görev süresi yarın dolacak olan Bosna - Hersek’teki BM Barış Gücü’nün misyonu oybirliğiyle uzatıldı. ABD, UCM’ye misilleme olarak Bosna’daki BM Barış Gücü’nün devamını ilk aşamada veto etmiş ve bu alanda da bir krizin doğmasına neden olmuştu. 
     



 DÜNYA 











</TEXT>
</DOC>
