<DOC>
<DOCNO> 84116 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/15/son/sondun26.html </URL>
<DATE> 2002/05/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Klerides Annan ile yaptığı görüşmeden memnun 
</HEADLINE>
<TEXT>

     Kıbrıs Rum Yönetimi Lideri Glafkos Klerides, BM Genel Sekreteri Kofi Annan ile çok iyi bir görüşme yaptıklarını bildirdi. 
     Klerides, görüşme sonunda Annan'ı uğurladıktan sonra İngilizce ve Rumca olarak yaptığı açıklamada, görüşmede çeşitli konuları ele aldıklarını ve süreci nasıl hızlandıracaklarını görüştüklerini söyledi. 
     Klerides, Annan'ın aynı konuları KKTC Cumhurbaşkanı Rauf Denktaş ile de görüşeceğini belirterek, bir soru üzerine ''Kıbrıs sorununda engel teşkil eden konuların ne olduğunu söylemenin doğru olmayacağını'' kaydetti. 
     Klerides, ''Annan'ın Kıbrıs'taki misyonunu tamamlamasını beklemek gerektiğini'' belirtti. 
     Annan-Klerides görüşmesinin ardından görüşmeyle ilgili değerlendirme yapmak üzere Klerides'in sarayına Rum Dışişleri Bakanı Yannakis Kasulides, Yunanistan'ın Rum kesimi Büyükelçisi ve diğer Rum yetkililer geldiler. 
     





</TEXT>
</DOC>
