<DOC>
<DOCNO> 65711 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/03/son/sonspo01.html </URL>
<DATE> 2002/02/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Daum "Nihat'ı arıyorum.." 
</HEADLINE>
<TEXT>

     Beşiktaş Teknik Direktörü Christoph Daum, Samsunspor maçını ''Sahada çıkmaz sokağa giren bir futbol oyunu vardı'' diye yorumladı. 
     Daum, karşılaşmadan sonra düzenlediği basın toplantısında, bu tip maçlarla her zaman karşılaşabileceklerini kaydederek, ''Bazen 90 dakika boyunca oyunu çözen golü bulamayabilirsiniz. Bugün bize de böyle oldu. Takımımı kutlamak istiyorum. Çünkü, maç boyunca iyi mücadele edip, inanarak oynadılar. Birçok gol pozisyonuna girdik, ama şanssızdık'' diye konuştu. 
     Samsunspor'un savunmadaki dizilişi ve top için savaşmasıyla bir puanı aldığını belirten Alman teknik adam, kendilerinin bazı pozisyonlarda sakin olamadıklarını, özellikle isabetli pas vermek, orta yapmak ve son vuruşları iyi değerlendirmek için biraz daha çalışmaları gerektiğini söyledi. 
     
     "Nihat'ı arıyorum" 
     Daum, yeni transfer Marinho'nun henüz hazır olmadığını kaydederken, bir gazetecinin, ''Baya'nın yokluğu sizi etkiledi mi '' sorusunu, şöyle yanıtladı 
     ''İyi durumdaki Baya bizim için yararlı bir oyuncu. Ancak ben gazetecilerden Nihat'ı sormalarını beklerdim. Biz en önemli oyuncularımızdan Nihat'ı verdik. Tabiiki bu oyuncuyu arıyorum.'' 
     
     Dava 
     Daum, kendisine yöneltilen Almanya'daki kokain davasıyla ilgili gelişmeler konusundaki soruları da yanıtladı. 
     Bu konuda yaptığı konuşmalarda oldukça duygulandığı gözlenen Daum, saç teli örneğinin karışması konusuna değinerek, ''Bu olay 1.5 yıl önce geçmiş. Ve 1.5 yıl sonra Hata olabilir deniyor. Bu benim için pozitif bir gelişme olabilir, ama 1.5 yılda çektiklerimi hafifletmeyecektir'' dedi. 
     En çok aleyhine şahitlik yapacak birinin adeta suç makinesi olduğunun ortaya çıkmasına üzüldüğünü kaydeden Alman teknik adam, ''Davanın benim lehime pozitif bir şekle dönüşmesine çoçuklarım ve ailem adına seviniyorum. Ama ben öyle şeyler yaşadım ki, bu duruma kendi adıma sevinemiyorum'' diye konuştu. 
     Davadan para cezasıyla kurtulmayı beklediğini söyleyen Daum, ailesi için bunu kabul edeceğini de kaydetti. 
     
     Almanya'da çalışmam 
     Christoph Daum, yaşadığı bunca şeyden sonra Almanya'da bir daha çalışmak istemediğini ifade etti. 
     Daum, gazetecilerin ''Almanya'da neden çalışmak istemiyorsunuz '' sorularına da ''Ayaklarıma basabilirsiniz, ama kalbime asla'' diye yanıt verdi. 
     Alman çalıştırıcı, bu davayla ilgili herhangi bir karşı tazminat davası açmayı düşünmediğini belirterek, ''Artık yoruldum ve mecbur kalmadıkça mahkemeye çıkmak istemiyorum'' dedi. 
     
     "Seçim kozu olmam" 
     Daum, bir gazetecinin kulüp başkanı Serdar Bilgili'nin ''Daum ile 3 yıllık daha sözleşme imzalamak istiyoruz'' sözünü hatırlatarak, ne 
     düşündüğünü sorması üzerine de, şunları söyledi 
     ''Sözleşme uzatmakla ilgili başkan adaylarından birinin kozu olmak istemiyorum. İnanıyorum ki Bilgili'nin vizyonu Beşiktaş'ı çok daha ilerilere götürecektir. Ama, seçime etkide bulunmaktan yana değilim. 
     Beşiktaş'ın geleceği ile ilgili çok güzel şeyler konuştuk. İyi de projeler var. Ancak Türkiye'de planlananlar ve projeler hep çekmecelerde kalıyor. Önemli olan bunları hayata geçirebilmektir. 
     Ancak kesinlikle bu, eleştiri olarak alınmasın. Bunu genel konuşuyorum.'' Beşiktaş, Gaziantepspor ile yapacağı Türkiye Kupası çeyrek final maçının hazırlıklarına yarın yapacağı antrenmanla başlayacak. 
     






</TEXT>
</DOC>
