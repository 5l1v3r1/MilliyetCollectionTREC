<DOC>
<DOCNO> 79625 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/21/son/soneko05.html </URL>
<DATE> 2002/04/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Dünya Bankası kamuda 125 bin istihdam fazlası belirledi.. 
</HEADLINE>
<TEXT>

     Ekonomik programın önemli unsurlarından biri haline gelen kamudaki istihdam sorunu, Uluslararası Para Fonu IMF ve Dünya Bankası tarafından mercek altına alındı. 
     Dünya Bankası'nın yaptığı araştırmalarda KİT'ler ve diğer kamu kuruluşlarında işçi ve sözleşmeli statüsünde 125 bin istihdam fazlası bulunduğu belirlendi. Dünya Bankası, kamu kuruluşlarının gereksinimlerinin çok üzerinde personele maaş ödeyerek ekonomik şekilde faaliyet gösteremeyeceğini belirtti. 
     Dünya Bankası, büyük bölümünü işçilerin oluşturduğu bu istihdam fazlasının bir bölümünün emeklilikle eritilmesini öneriyor. Kalan bölüm için ise çeşitli alternatifler üzerinde duruluyor. 
     Ekonomi yönetimi ile yapılan çalışmalarda bu konudaki çözüm önerilerinden birini, atıl durumdaki sürekli işçiler ile geçici işçilerin memur statüsüne alınarak devletin ihtiyacı olan alanlarda değerlendirilmesi oluşturuyor. 
     Buna göre, istihdam fazlası geçici ve sürekli işçiler için bir Kanun çıkarılacak. Daha sonra da kısa bir eğitime alınacak bu işçiler, devletin halen elemana gereksinim duyduğu okul, hastane ve mahkemelerde çalıştırılacak. 
     Ancak sendikacılar, bu alternatife sıcak bakmıyor. Sendikacılar, başka kurumlarda çalıştırılacak da olsalar, bu işçilerin memur statüsüne geçirilmemesini ve işçi olarak kalmalarını talep ediyor. 
     
     IMF de memur sayısında ısrarlı... 
     Bu arada IMF de, bütçenin sağlıklı bir temel üzerine oturtulabilmesi için devletteki memur sayısının arttırılmaması gerektiğini vurguluyor. 
     Devlette halen 1 milyon 700 bin memur bulunduğunu kaydeden IMF temsilcileri, Türkiye'de her yıl ortalama 55 bin memurun ise emekli olduğuna işaret ediyor. IMF'ciler, öğretmen, sağlık memuru, polis gibi zorunlu ihtiyaçlara yönelik yeni memur alımlarında da emekli olan memur sayısının dikkate alınmasını ve hiçbir surette 1 milyon 700 bin rakamının üzerine çıkılmamasını istiyor. 
     
     Personel reformu heyeti geliyor... 
     Öte yandan, Dünya Bankası, kamudaki fazla istihdamın yanı sıra Türkiye'deki personel reformu ile de yakından ilgileniyor. 
     Türkiye'nin IMF'ye verdiği niyet mektubunda Eylül ayı sonuna kadar devletin fonksiyonel analizi çalışmalarının tamamlanması, yıl sonuna kadar da Bakanlar Kurulu'nun Personel Reformu Stratejisini tespit etmesi taahhüdünden sonra Dünya Bankası'ndan konuyla ilgili bir heyet Türkiye'ye geliyor. 
     Mayıs ayında Ankara'ya gelecek olan Dünya Bankası heyeti, Maliye Bakanlığı, Başbakanlık Devlet Personel Başkanlığı, Hazine ve Devlet Planlama Teşkilatı Müsteşarlığı yetkilileri ile görüşmeler yapacak. 
     Görüşmelerde Türkiye'deki mevcut personel politikası ortaya konacak, bu alanda ne yapılması gerektiği üzerinde durulacak. Bu çerçevede personel reformuna yönelik kadro ve iş analizi ile norm kadro çalışmaları masaya konulacak. Kapanacak kamu kuruluşlarının personeli dahil Türkiye'nin personel reformu alanında ne zaman ne yapacağının takvimi ele alınacak. 
     





</TEXT>
</DOC>
