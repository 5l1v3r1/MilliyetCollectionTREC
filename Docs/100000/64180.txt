<DOC>
<DOCNO> 64180 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/25/son/sonspo14.html </URL>
<DATE> 2002/01/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Şenol Güneş "Futbolda Avrupa'nın yükselen yıldızıyız" 
</HEADLINE>
<TEXT>

     A Milli Futbol Takımı Teknik Direktörü Şenol Güneş, 12. Avrupa Futbol Şampiyonası elemelerinde Türkiye'nin grubunun en iddialı takımı olduğunu söyledi. 
     Güneş, ''Türkiye'nin futbolda yükselen bir değer olduğunu'' belirterek, grubtaki eşleşmeyi şöyle değerlendirdi 
     ''Makedonya ve Slovakya'yı görünce bir çağrışım yaptı ve bu gruba düşeceğimizi hissettim. Bu ekipleri yakından tanıyoruz. Grupta bizim rakibimiz İngiltere. İngiltere ile biz bu grubun iddialılarıyız. 
     Futbol çevrelerine göre İngiltere avantajlı ve iddialı görünmesine rağmen, bizim yükselen bir grafiğimiz ve trendimiz var. Grubumuzda diğer takımlara puan kaybeden yarışta zorluk çeker. Ancak, Türkiye ile İngiltere öncelikli takımlar olarak görünseler bile her takım iddialı olacaktır. Slovakya ve Makedonya da artık futbollarından bahsettirir oldu.'' Şenol Güneş, Türkiye'nin Portekiz'de düzenlenecek 2004 Avrupa Futbol Şampiyonası'na mutlaka katılmak istemesinin bir başka nedeni daha olduğunu kaydederek, ''2000 Avrupa Futbol Şampiyonası'nda çeyrek finalde Portekiz'e elenmiştik. Şimdi onlarla bir defa daha karşılaşıp, o maçın rövanşını almak istiyoruz'' dedi. 
     Güneş, kura çekimi sonrası özellikle İngiliz gazeteciler tarafından kendisine 2000 yılında Galatasaray-Leeds United arasında oynanan Şampiyonlar Ligi maçı öncesi çıkan olaylar ve iki Leeds taraftarının ölümü ile ilgili sorular sorulduğunu belirterek, ''Onlara, Türkiye'nin fanatizme karşı olduğunu söyledim. Bunun bir futbol oyunu olduğunu herkes kafasına sokmalı ve bu olaylar da artık hafızalardan çıkarılmalı'' diye konuştu. 
     Öte yandan A Milli Takım Teknik Direktörü Şenol Güneş, futbolculuğu döneminde, bir kez de İngiltere karşısında A Milli Takım kadrosunda yer aldığını belirtti. Güneş, İngiltere karşısında bugüne kadar 8 maçta 7 yenilgi, 1 beraberlik alan Türkiye'nin, 1987 yılında İzmir'de yaptığı ve 0-0 sonuçlanan maçındaki kadrosunda, son anda belinden sakatlığı nedeniyle yedek kaleci olarak bulunduğunu anımsattı. 
     






</TEXT>
</DOC>
