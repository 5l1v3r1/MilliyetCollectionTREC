<DOC>
<DOCNO> 50865 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/06/yazar/tamer.html </URL>
<DATE> 2001/11/06/ </DATE>
<TIME>  </TIME>
<AUTHOR> Meral TAMER  </AUTHOR>
<HEADLINE>
Turkcell'in piyasa değeri onda bire düştü 
</HEADLINE>
<TEXT>

     Pazar günkü yazımda Aria'nın yabancı ortağı Telecom İtalia'nın seyir defterini sizlere aktarmış, bugün için de Turkcell'inkini hazırlamayı vaat etmiştim. Laf aramızda gazete arşivlerini tararken, önüme bu denli hayret verici bir tablo çıkacağını öngöremedim. 
     Bir şirket düşünün ki, piyasa değeri 1 yıl gibi kısa sürede onda bire insin Bu, ancak yeni ekonomi şirketinde olur. Ama yine de insan sormadan edemiyor Acaba çeşitli pazarlama taktikleriyle başlangıç değeri mi çok abartılıydı 
     Turkcell halka açıldığında piyasa değeri, sermayesinin 30 katı, cirosunun 10 katıydı. Şimdiyse karşımızda 3.2 katrilyona ulaşan toplam borcu, piyasa değerinin 2 katına yaklaşan bir şirket duruyor. 
     İşte Turkcell'in seyir defteri 
     20 Haziran 2000 - Türkiye'nin ilk ve tek yeni ekonomi şirketi Turkcell'in piyasa değerinin 19 milyar dolar olduğu belirtiliyor. 
     11 Temmuz 2000 - Türkiye'de ve ABD'de aynı anda halka açılan Turkcell, İMKB'de hisse başına 44 bin liradan işlem görürken, New York Borsası'ndaki işlemlerde şirket değeri 16.7 milyar dolar olarak belirlendi. 
     30 Temmuz 2000 - Şirketin değerini 18.5 - 19 milyar dolar aralığında bekleyen Çukurova Grubu Başkanı Mehmet Emin Karamehmet, ABD'de bu seviyeyi yakalayamadıkları için üzgün. Oysa Turkcell'in sermayesi sadece 574 milyon dolar. Cirosu da pek farklı değil 1.7 milyar dolar, yani piyasa değerinin ancak onda biri. 
     29 Ekim 2000 - Türkiye ve ABD'de borsaya açıldıktan sonraki 3 ay içinde Turkcell hisseleri yüzde 40 değer yitirdi. Yatırımcıların zararı 1 milyar dolara yaklaştı. İMKB'deki ilk işlem gününde 44 bin lira olan Turkcell hissesi, dün 28 bin liraya kadar gerilerken, şirketin piyasa değerinin 10.5 milyar dolara indiği belirtiliyor. 
     15 Mart 2001 - Turkcell, 2000 yılı için 172 trilyon liralık zarar açıkladı. 
     28 Nisan 2001 - Turkcell, bu yılın ilk üç ayını 159 trilyon liralık zararla kapattı. Geçen yılın ilk 3 ayındaki zararı 21 trilyondu. 
     24 Temmuz 2001 - Turkcell hisselerinin hızlı düşüşü, şirkette yüzde 37 payı bulunan Finli ortağı Sonera'nın hisselerinin de değer kaybetmesine neden oldu. Mart 2000'de borsada 97 euro'ya kadar yükselen Sonera hisseleri, geçen hafta 5.99 euro'ya geriledi. 
     10 Ağustos 2001 - Turkcell'in ilk 6 aydaki zararı 377 trilyon liraya ulaştı. Geçen yılın eş dönemindeki zararı sadece 12.6 trilyondu. Kısa vadeli borçlar 1.8 katrilyon, uzun vadeli borçlar 1.4 katrilyona ulaştı. 
     22 Ağustos 2001 - Turkcell'in piyasa değeri 1.6 milyar dolara indi. 
     21 Eylül 2001 - İMKB'de Turkcell hissesi 3600 liraya düştü. Bu Turkcell için dip noktaydı. 
     27 Ekim 2001 - Turkcell'in ilk 9 aylık zararı 509.5 trilyon liraya yükseldi. Geçen yılın eş döneminde 23.7 trilyondu 
     5 Kasım 2001 - Son günlerin en iyi performans gösteren hisselerinden olan Turkcell, haftaya hisse başına 8900 liralık fiyatla başladı. 
     
Firmaların kriz atağı      YKM, Mudo Concept, Vakko ve Beymen - Çarşı gibi yıllanmış markaların kriz döneminde yeni müşteri kitlelerini yakalamaya yönelik atılımlarına, köşemizde yer vermiştik. Kimi İstanbul'da daha alt gelir gruplarına uzanırken, kimi de Anadolu'nun yolunu tutmuştu. 
     Ev ve ofis mobilyaları üreten Koleksiyon Mobilya da Anadolu'ya açılanlardan. Eskişehir'den Konya'ya, Gaziantep'ten Samsun ve Denizli'ye Koleksiyon Mobilya'nın mağaza sayısı yıl sonunda 15'e, gelecek yıl 28'e çıkıyor. 
     Asistanım İlkay Özcan'ın hafta sonu uğradığı Beylikdüzü Migros'ta yeni bir bölüm dikkatini çekmiş. Kabin, ayna ve özel satış elemanlarının bulunduğu bölümde Express M markasıyla kadın - erkek - çocuk konfeksiyonu ve ev tekstili satılıyormuş. İlkay biraz soruşturunca, Express M'in, Arat Tekstil tarafından sadece Migros için yaratılan bir marka olduğunu, "Ekonomik ve kaliteli giyinme" sloganıyla tüm 3M Migros mağazalarında bulunabileceğini öğrenmiş. 
     
     







İslam tartışması 


Yalan rüzgarı 


Robertson Irak için zemin mi hazırlıyor 


Kıbrıs ya da uçurumun kenarında politika 


Terim'le dün başbaşa 


Beraat ettim 


YÖK'e ulu çınar dopingi 


Ankara tavrını açık anlatmalı 


Tüpraş’lı tahvil ihracı 


Tema'dan Dünya 2001 Raporu 


Turkcell'in piyasa değeri onda bire düştü 


Devletin iç borcu 100, iç borçtan alacağı 70 


Su akar Bakanlık doldurur 


</TEXT>
</DOC>
