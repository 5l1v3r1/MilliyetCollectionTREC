<DOC>
<DOCNO> 52116 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/13/son/sontur02.html </URL>
<DATE> 2001/11/13/ </DATE>
<TIME>  </TIME>
<AUTHOR>  </AUTHOR>
<HEADLINE>
İstanbul-New York uçak bileti iç hat düzeyine indi... 
</HEADLINE>
<TEXT>

     Ekonomik durgunluk, terörün etkisi ve diğer faktörler nedeniyle ortaya çıkan yolcu azlığı yüzünden fiyat indirimine giden uçak şirketleri ve seyahat acentaları İstanbul-New York bilet fiyatlarını neredeyse iç hat fiyatları düzeyine çektiler. 
     New York'ta faaliyet gösteren Türklere ait bazı seyahat acentaları, internet aracılığıyla yaptıkları duyurularla, New York ve Boston'dan İstanbul'a gidiş dönüş bilet fiyatlarının 290 dolar, Washington'dan ise 300 dolar olduğunu ilan ettiler. 
     Bu fiyatlarla satılan biletlerin 15 Kasım'dan önce alınması ve uçuşun 11 Aralık gününe kadar ya da 25 Aralık-21 Mart 2002 tarihleri arasında yapılması gerekiyor. Biletlerle İstanbul'a gidecek yolcular 3 ay kalabilecekler. 
     New York-İstanbul bilet fiyatı geçtiğimiz yıllarda, ölü mevsimde 650-700, yaz aylarında ise 900 dolardan satılıyordu. 
     İndirim kapsamına ABD'nin diğer bazı şehirleri de alındı. Örneğin Istanbul'a Miami'den 360, San Fransisco, Los Angeles, Seattle, San Diego ve Phoenix'ten 405 dolara uçmak mümkün. 
     






</TEXT>
</DOC>
