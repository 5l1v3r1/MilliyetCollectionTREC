<DOC>
<DOCNO> 81024 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/29/son/sondun13.html </URL>
<DATE> 2002/04/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Tatlıses 6 sazcısına vize vermeyen İngiltere'yi şikayet etti 
</HEADLINE>
<TEXT>

     İbrahim Tatlıses, Londra'da tarihi Alexandra Palace'ta dün akşam verdiği, yaklaşık 2 bin 500 kişinin katıldığı konserde, 6 sazcısına vize vermeyen İngiltere'nin İstanbul Başkansolosluğu'nu dinleyicilerine şikayet etti. 
     ''Londra'ya sıfır moralle geldim. Ama sizi görünce keyiflendim'' diyen Tatlıses, konserde Iraklı ve İranlı dinleyicilerin de bulunduğunu görünce, ''Beni Türkiye'nin bütün komşuları tanır'' diye övündü. Konseri sırasında sık sık barış ve kardeşlik mesajları veren Tatlıses, ''Sen bizim ağrı kesicimizsin'' yazılı pankartı, ''son yılların en değişik pankartı'' olarak tanımladı. 
     Gördüğü ilgiden keyiflenen ve yaşanan vize sıkıntısını unutan Tatlıses, konserin ortalarına doğru izleyenlere ''Böyle bir İbo'yu bir daha zor bulursunuz. Bu akşam tam kıvamımdayım'' derken, sosyal içerikli konuşmalar da yaptı. İnsanın insan gibi yaşamasından yana olduğunu belirten Tatlıses, ''Ama tamamen dertsiz insan da sevmem. 
     Benim yanımdaki insanın bir yanı yıkık olacak ki, beraber olmanın tadı çıksın. Şimdi düşünün Sakıp Sabancı'yı, 30 bin kişiye ekmek veriyor. 
     Ama hayatı bana göre değil. Adam her an iş düşünüyor, işi başından aşmış. Ben böyle birindense, hafif dertli birini tercih ederim'' dedi. 
     Tatlıses, salonu dolduran seyircilerin bir bölümünün istekleri üzerine, iki türküsünü Kürtçe seslendirdi. Tatlıses, 2 bin 500 kişinin katıldığı konser sırasında, ellerindeki amatör kameralarla kayıt yapan bazı izleyicilerin ellerindeki kasetleri de toplattı. Tatlıses yeni bir TV istasyonu kurduğunu, bu bantları orada değerlendireceğini söyledi. 
     Yaklaşık 2,5 saat sahnede kalan Tatlıses, konser öncesinde de Londra'daki Türklere yönelik olarak yayın yapan Londra Türk Radyosu'nda bir söyleşiye katıldı. Tatlıses bu söyleşi sırasında da Londra'da yaşayan Türklere, ''Çok çalışın ülkenizi her zeminde en iyi biçimde temsil edin'' diye seslendi. 
     





</TEXT>
</DOC>
