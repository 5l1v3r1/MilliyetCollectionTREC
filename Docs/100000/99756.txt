<DOC>
<DOCNO> 99756 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/03/siyaset/siy01.html </URL>
<DATE> 2002/08/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Cem’le görüştü, güvence verdi 
</HEADLINE>
<TEXT>
Derviş uygun zamanı’ bekliyor 
Arayışlarını sürdüğünü, ancak YTP ile birlikte çalışmalarının da devam ettiğini söyleyen Derviş, "Ekonomik programın devamı çok önemli. Bu yüzden hassas olmaya çalışıyoruz" dedi 
     ANKARA Milliyet 

     ABD dönüşü Başbakan Bülent Ecevit’le görüşen ve kabinedeki görevini sürdüreceği mesajını veren ekonomiden sorumlu Devlet Bakanı Kemal Derviş, arayışlarının sürdüğünü, ancak YTP ile bağının kopmadığını söyledi. YTP ile arasında kesinlikle bir görüş ayrılığı olmadığını kaydeden Derviş, "Birlikte çalışmalarımız var. Kesinlikle İsmail Cem ile birlikte devam ediyor" dedi. 
     Pembe Köşk sitesinde 2 saat süren görüşmenin ardından Cem ile birlikte açıklamalarda bulunan Derviş, ekonomik programın seçimden sonra da sürdürülmesinin önemine değindi. Derviş, "Dolayısıyla bu konuda bir istikrarsızlık olmasın, geçici de olsa herhangi bir zorluk yaşamayalım diye uğraşıyoruz. Bu benim için çok önemli. " dedi. Derviş şunları söyledi "Beraber çalışmamız tabii ki sürüyor. Bu konuda herhangi bir değişiklik yok. Ama biliyorsunuz hükümette de görevim devam ediyor. Onun da bazı gerekleri, durumları var. Aramızda görüş ayrılığı yok. Onun dışında sanırım ikimizin de amacı, önümüzdeki yıllarda Türkiye’yi en çağdaş, en yenilikçi ortama kavuşturabilmek. Bazı konularda belki farklı değerlendirmemiz olabilir. Bu konuda çalışmalarımız devam ediyor." 
     Derviş’in görevinin önemine değinerek, "Uygun göreceği zamanda siyasi harekete katılmasını birlikte öngördük" diyen Cem de şu değerlendirmeyi yaptı 
     " Bir yandan partimiz güçleniyor, bir yandan YTP’nin katkısıyla, öncülüğüyle daha başka daha geniş siyasi beraberlik olabilir mi arayışı sürüyor. Derviş’in sözünü ettiği benzer vizyonu paylaşan insanların birlikteliği, bu konuda Derviş’in bazı arayışları var. Ancak bütün bunlar özü değiştirmiyor. Öz, YTP’nin güçlü olmasıdır. Zaten farklı düşüncelerimiz olsaydı, birlikte bazı şeyleri öngörmezdik." 
     
Karayalçın’la yemek      Derviş, öğle yemeğinde SHP Genel Başkanı Murat Karayalçın ile AOÇ Merkez Lokantası’nda buluştu. Bir saat süren yemeğin ardından Derviş açıklama yapmazken Karayalçın, "Solda bir çatı partisi kurularak, tüm tarafların bu çatı altında toplanarak uygulanabileceğine ilişkin görüşlerimi Derviş’e ilettim " dedi. 
     



 SİYASET 













</TEXT>
</DOC>
