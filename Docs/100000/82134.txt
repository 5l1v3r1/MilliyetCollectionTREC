<DOC>
<DOCNO> 82134 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/04/son/sontur26.html </URL>
<DATE> 2002/05/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Devlet Bahçeli "Hamdolsun Ecevit şu anda çok iyi" 
</HEADLINE>
<TEXT>

     MHP Genel Başkanı, Devlet Bakanı ve Başbakan Yardımcısı Devlet Bahçeli, Başbakan Bülent Ecevit'in sağlık durumuyla ilgili olarak ''Hamdolsun şu an çok iyiler'' dedi. 
     Bahçeli, Başkent Üniversitesi Hastanesi'nde Başbakan Bülent Ecevit'in sağlık durumu ile ilgili bilgi aldı. Yaklaşık 35 dakika hastanede kalan Bahçeli, çıkışta gazetecilere yaptığı açıklamada, Başbakan Ecevit'e geçmiş olsun dileklerini sunmak üzere hastaneye geldiğini belirtti. 
     Bahçeli, şöyle konuştu 
     ''Değerli hekimlerimizin vermiş olduğu bilgiye göre, bütün tetkikleri yapılmış çok olumlu sonuçlar elde edilmiş. Hamdolsun şu an çok iyiler. İstirahat ettikleri ifade ediliyor. Tekrar Allah'tan şifalar diliyorum, geçmiş olsun dileklerimi bildiriyorum.'' Devlet Bahçeli, Azerbaycan'a yapacağı gezisini iptal edip etmeyeceğinin sorulması üzerine, gezinin iptal edilmesinin şu an için söz konusu olmadığını bildirdi. Bahçeli, ''Başbakanımız gayet sağlıklı ve bizim de programımız devam eder inşallah'' dedi. 
     Bahçeli, Başbakan Ecevit'i görüp görmediğine ilişkin bir soruya da ''İstirahat ediyorlar'' yanıtını verdi. 
     





</TEXT>
</DOC>
