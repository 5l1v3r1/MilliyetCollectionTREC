<DOC>
<DOCNO> 53439 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/21/son/sontur04.html </URL>
<DATE> 2001/11/21/ </DATE>
<TIME>  </TIME>
<AUTHOR>  </AUTHOR>
<HEADLINE>
O şimdi bir rekortmen... 28 saat bateri çaldı... 
</HEADLINE>
<TEXT>

     Müzisyen Oktay Kızılkaya, 28 saat aralıksız bateri çalarak, kendisine ait ''En uzun süre bateri çalma'' rekoruna, yenisini ekledi. 
     Antalya'da Kumkapı Restorant'ta 19 Kasım akşamı saat 19.30'da bateri başına geçerek rekor denemesine başlayan müzisyen Oktay Kızılkaya, 28 saat aralıksız bateri çalarak yeni bir rekor kırdı. 
     Rekor denemesine 48 saat hedefi ile başlayan Kızılkaya, 28. saatte uykusuzluk ve yorgunluğa yenilip kısa süre dalınca, bateri çalmayı bıraktı. 30 Haziran 2001 tarihinde 22 saat 7 dakika aralıksız bateri çalarak, ''Dünyanın en uzun süre bateri çalan adamı'' olarak Guinnes Rekorlar Kitabı'na geçmeyi başaran Kızılkaya, bu kez 28 saat bateri çalarak kendi rekorunu geliştirmiş oldu. 
     Bateri başında 28 saat sürekli ritm tutan, yemek ihtiyacını bateri başında karşılayan, tuvalete ise hiç gitmeyen Kızılkaya'nın rekoru, Antalya 4. Noteri Güner Gürdal tarafından onaylandı. 
     Kızılkaya'nın yeni rekoru, noter tutanakları ve video görüntüleri ile birlikte Guinnes'in Londra'daki merkezine bildirilecek ve onay beklenecek. 
     Müzisyen Kızılkaya, Türkiye'nin ismini farklı bir noktada duyurmak için çabaladığını belirterek, ''Rekor denemelerim sürecek. İleriki günlerde bateri başına, daha farklı rekor denemeleri için geçeceğim'' diye konuştu. 
     






</TEXT>
</DOC>
