<DOC>
<DOCNO> 82191 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/05/spor/ymese.html </URL>
<DATE> 2002/05/05/ </DATE>
<TIME>  </TIME>
<AUTHOR> BİLAL MEŞE  </AUTHOR>
<HEADLINE>
90 dakika 
</HEADLINE>
<TEXT>

     Doksan dakikalık "hedefsiz" mücadelede işini "ciddiye" alan taraf Gaziantepspor’du. Lige Fenerbahçe derbisinden sonra havlu atan Beşiktaş, ilk yarıda rakibine oranla daha çok fırsat yakaladı. Ne var ki son vuruşlardaki yetersizlik gol getirmedi bu yarıda. Alan savunmasından çok adam markajını yeğleyen Gaziantepspor, özellikle orta alanda etkili bir oyun ortaya koydu, ilk yarıyı Maxim’in golüyle önde kapadı. Fatih, Mehmet Polat ve Mustafa Şahintürk’ün kadro dışı bırakılmasına rağmen Gaziantepspor’da, Viola, Souza, Maxim ve kaleci Ömer, oynadıkları futbolla ön plana çıkan isim oldular. 
     Beşiktaş’ta savunmada Ali Eren, kritik pozisyonları önlerken tek sivrilen isimdi. Forvette tek oynayan İlhan Mansız, kulaklarını tribüne takınca, yine sinirlendi, oyundan düşerken, rakip savunmanın arasında ender bulduğu pozisyonları da gole çeviremedi. Her geçen dakika sinirlenen Siyah - Beyazlı futbolcular hem oyundan düştüler, hem de sarı kart gördüler. 
     Karşılaşmanın ilk tehlikeli atağı 8.dakikada Beşiktaş’tan geldi. Tamer, soldan kazanılan korner atışında topu arka direğe kesti, Ahmet Yıldırım yükseldi, kafayı çaktı. Ömer’i de geçen top üst direğe çarparak auta gitti. 
     13.dakikada Maxim soldan altıpasa topu kesti, Viola boş durumda kafayla topu auta gönderdi. 
     29.dakikada Beşiktaş gole çok yaklaştı. Tamer sağdan İlhan Mansız’ı topla buluşturdu, golcü oyuncu topu sola çıkardı. Tümer, gelişine sert vurdu, top Ömer’den döndü. 32.dakikada bu kez Bayram soldan topu arka direğe kesti. Tamer, gelişine sert vurdu, Ömer güçlükle topu üstten kornere tokatladı. 
     Ve 45.dakikada Viola üç savunma oyuncusu üzerinden topu aşırttı, Maxim altı pasa yakın pozisyonda kafayla topu Asper’e rağmen filelere gönderdi 
     1-0 
     İkinci yarıya yine etkili başlayan Gazintepspor, 53.dakikada Souza ile bir fırsat daha yakaladı. Souza, savunmaya rağmen yay üzerinden sert vurdu, Asper uçarak bu tehlikeyi önledi. 
     Bundan sonra golü bulan Gaziantep skora oynadı, amacı kalmayan Beşiktaş daha fazla yemeden maçı bitirmeye çalıştı. 90 dakika ile birlikte koca bir sezonluk sıkıntı da sona erdi. 
     



 SPOR 

































</TEXT>
</DOC>
