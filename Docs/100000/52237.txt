<DOC>
<DOCNO> 52237 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/14/son/sondun09.html </URL>
<DATE> 2001/11/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye, El Kaide ile bağlantılı Çeçen hesaplarını dondurmuş 
</HEADLINE>
<TEXT>

     Merkezi Washington'da bulunan düşünce kuruluşu Brookings Enstitüsü uzmanlarından Steven Cook, Türkiye'nin, Ekim ayı sonunda, terör örgütü El Kaide ile bağlantılı bazı Bosna ve Çeçen yardım kuruluşlarına ait örgütlerin hesaplarını dondurduğunu öne sürdü. 
     Cook, ''ABD-Türkiye İlişkileri ve Terörizme Karşı Savaş'' başlığı altında hazırladığı değerlendirme raporunda, ABD'nin terörizmle mücadelesine açık destek veren Türkiye'nin, Ekim ayı sonunda, bazı Türk bankalarındaki, Bosna ve Çeçen yardım kuruluşlarına ait olmasına karşılık, El Kaide ile bağlantılı olduğu saptanan hesapları dondurduğunu ileri sürdü. 
     Steven Cook raporunda, ABD'nin askeri operasyonuna yardım çerçevesinde de Türkiye'nin, Amerikan askeri yardım uçaklarının Almanya'ya dönüş yolculuklarında yakıt ikmali için İncirlik'i kullanmasına izin verdiğini ve Orta Asya'ya ekipman ve birlik transferinde İncirlik'in merkez olarak kullanıldığını da yazdı. 
     Raporda, Malatya, Konya, İzmir'deki uçuş pistleri ile Antalya, Mersin ve Ceyhan limanlarının da NATO'nun kullanımına açık bulunduğu belirtildi. 
     Cook, ABD'nin, Suudi Arabistan'daki askeri komuta merkezini, terörizmle mücadelede Riyad yönetiminin isteksiz davranması üzerine, aynı zamanda NATO merkezi de olan Eskişehir hava operasyon merkezine taşıma konusunun ciddi şekilde değerlendirdiğini de raporunda kaydetti. 
     ABD ile Türkiye'nin, Irak konusunda ayrıldığını belirten Cook, Ankara'nın, Irak'ta yönetimin dağılmasıyla bir Kürt devletinin ortaya çıkmasından endişe ettiğini yazdı. Cook raporunda, Dışişleri Bakanı İsmail Cem'in, 11 Eylül olayları sonrası Washington'ı ziyaretinde, ABD'nin Irak'a yönelmesi halinde, askeri operasyonlara desteğin çekilebileceğini ima ettiğini de ileri sürdü. 
     Türkiye'nin, terörizmle işbirliğine karşılık ABD'den talepte bulunmadığını belirten Cook, ancak Ankara'nın, PKK terörizmine karşı mücadele, ekonomik yardım, askeri alımlar, Avrupa Güvenlik ve Savunma Kimliği girişimi, Kıbrıs ve Avrupa Birliği üyeliği konularında beklentilerinin olacağını kaydetti. 
     Steven Cook, 11 Eylül öncesinde Washington ve bazı Avrupa başkentlerine sığınan PKK sempatizanlarına karşı, Ankara'nın, bazı beklentileri olacağını ifade etti. Cook, Kıbrıs konusunda ABD'nin tutumunu değiştirmesinin muhtemel görünmediğini belirtti. Ancak Cook, radikal İslama karşı dünyada endişelerin arttığı bir sırada Türkiye'nin, AB üyeliği şansının artabileceğini yazdı. 
     






</TEXT>
</DOC>
