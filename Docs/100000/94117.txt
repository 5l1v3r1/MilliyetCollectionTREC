<DOC>
<DOCNO> 94117 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/06/son/soneko11.html </URL>
<DATE> 2002/07/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Derviş İzmirli işadamları ile biraraya gelecek 
</HEADLINE>
<TEXT>

     Devlet Bakanı Kemal Derviş, Ege Ekonomiyi Geliştirme Vakfı EGEV ile ilgili bilgi almak ve bölge konusunda bilgilenmek istediğini söyledi. 
     EGEV tarafından Adnan Menderes Havaalanı USAŞ toplantı salonunda düzenlenen toplantı, Devlet Bakanı Kemal Derviş'in gelmesiyle başladı. 
     Basına kapalı toplantı öncesinde konuşan Devlet Bakanı Derviş, EGEV ile ilgili bilgi almayı istediğini belirterek, ''EGEV ile ilgili bilgi alacağım. Ben de biraz bölge konusunda bilgilenmek istiyorum. 
     Bunun dışında tamamen dostça bir toplantı olacak. Özel bir açıklama olmayacak'' dedi. 
     Derviş, gazetecilerin, ''Aktif siyasete katılacak mısınız '' sorusunu ise, ''Öyle bir açıklama yapmayacağım. Hafta sonu programımla ilgili saat 17.00'de yazılı açıklama yapılacak'' diye yanıtladı. 
     Basın mensupları daha sonra toplantı salonunun dışına çıkarıldılar. 
     
     TOPLANTIDA NELER KONUŞULACAK 

     EGEV Yönetim Kurulu Başkanı Uğur Yüce, toplantı öncesinde gazetecilere yaptığı açıklamada, önce EGEV'i tanıtacaklarını, daha sonra İzmir ve sektörlerin sorunlarıyla ilgili sıkıntılarını dile getireceklerini belirterek, Devlet Bakanı Derviş'e, ekonomik programı ve programın geleceğini de soracaklarını kaydetti. 
     Toplantının iki saat süreceğini bildiren Yüce, şunları söyledi 
     ''İki saatlik toplantı yeterli olur. Sayın Derviş, Türkiye'nin bütün banka patronlarıyla sabah kahvaltısında iki saatte konuşabiliyorsa, bizim de konuşabilmemiz gerek. Derviş'ten, son birbuçuk aylık siyasi çalkantılarla darbe alan ekonomik programın nasıl direnç gösterdiğini ve kendisinin kısa ve orta vadeli beklentilerini öğrenmek istiyoruz.'' Kemal Derviş eşi Catherine Derviş de, İzmir'e geldi. Bayan Derviş, toplantı süresince VIP Salonu'nda dinlendi. 
     
</TEXT>
</DOC>
