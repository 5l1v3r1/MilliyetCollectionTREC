<DOC>
<DOCNO> 52102 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/13/son/sonspo18.html </URL>
<DATE> 2001/11/13/ </DATE>
<TIME>  </TIME>
<AUTHOR>  </AUTHOR>
<HEADLINE>
İtalya'da haftanın antrenörü seçilen "Siena prensi" Ataman iddialı 
</HEADLINE>
<TEXT>

     İtalya Basketbol Birinci Ligi takımlarından Montepaschi Siena'nın Türk antrenörü Ergin Ataman, ''Siena'nın prensi'' olarak başlıklara taşınmayı sürdürüyor. 
     10. haftası geride kalan ligde 9 maçta 9 galibiyet alan ve Avrupa 
     Raimundo Saporta Kupası'nda da yenilgi yüzü görmeyen Montepaschi Siena'da, herkes başarının sırrını antrenör Ergin Ataman'da gösteriyor. 
     Corriere dello Sport Gazetesi'nde bugün yayınlanan demecinde, ''Hiçbir şeyden korkmuyorum, herşeyi kazanacağım'' diyen Ataman, ''Kendime güveniyorum, samimiyim ve motive etmek için çok türlü yollarım var. Diğer antrenörlerden farkım, ben yalnızca basketbol alanlarında yaşıyorum. Avrupa R.Saporta Kupası'nı kazanana dek de gülmeyeceğim'' ifadelerini kullandı. 
     Hiçbir antrenörün ulusuna bakılarak karar verilemeyeceğini kaydeden Ataman, ''Başarılı ve az başarılı antrenörler vardır. Ben yaşamımın her dakikasını basketle yaşıyorum" dedi. 
     Gazete tarafından ''Basketbolun Fatih Terim'i'' denilen Ataman, Fatih Terim'in görevden alınmasıyla ilgili bir soruya, ''Doğal olarak Milan büyük bir hata yaptı. Milan, lig lideri Chievo'nun yalnızca 5 puan gerisindeydi. Bu, sabırı olmayan kulüplerde olur. Onun için çok üzgünüm. Kendisini hemen aramadım çünkü bu anda rahatsız etmek doğru değildi ama Türkiye'ye dönünce konuşacağım'' yanıtını verdi. 
     Öte yandan La Gazzetta dello Sport Gazetesi de ''Siena, prensin rüyası'' başlığıyla verdiği haberinde Ataman'ın, ''İmparator yalnızca Terim, ben Avrupa'nın yeni Ettore Messina'sı olmak istiyorum'' biçimindeki sözlerine yer verdi. 
     Ligde aldıkları sonuçlar sonrasında ''Bundan sonra ben de şampiyon olacağız diyorum'' biçiminde konuşan Ataman, favori gösterilen Kinder Bologna'yı yenip yenemeyeceklerini bilemediğini ama Montepaschi Siena'yı görenlerin kendilerini favori gösterdiğini söyledi. 
     Ataman, ''Değişmez 5'li benim için çok fazla önemli değil. Birkaç taktik değişiklikle sürprizler yaratmaya ihtiyaç var'' dedi. İtalyan basketbolundaki tek yabancı ve ilk Türk antrenör olan Ataman, Türkiye'de olduğu gibi İtalya'da da kendisine yoğun ilgi gösterildiğini, hatta geçen hafta ''Gente'' adlı magazin dergisinin kendisine 4 sayfa yer ayırdığını bildirdi. 
     Gazete ise haftanın en iyi antrenörünü Ergin Ataman olarak göstererek, ''Yalnızca kazanılınca neler olacağını söylüyor ve yapıyor. Eğer kaybedilirse Henüz bu olmadı'' biçiminde yorum yaptı. 
     La Stampa Gazetesi de, ''Basketbolun Terim'i herşeyi kazanıyor'' başlıklı haberinde, Türk antrenörün takımıyla elde ettiği başarılarla İtalyan Ligi'ne renk kattığını ve takımını ligde çok iyi bir sıraya taşıdığını kaydetti. Gazete, Ataman'ın ağzından, ''İtalya'ya geldiğim zaman hedefimizin şampiyonluk olduğunu söylemiştim. Çoğu kişi benim deli olduğumu düşünüyordu. Şimdi hiç olmazsa finale ulaşmak istiyorum. 
     Daha sonrasını göreceğiz'' ifadelerine yer verdi. 
     Ataman, kendisine sürekli Fatih Terim ile ilgili sorulan soruları ise, ''Eğer Fatih Terim'e daha fazla şans verilseydi, sizi büyüleyecekti'' diye yanıtladı. 
     






</TEXT>
</DOC>
