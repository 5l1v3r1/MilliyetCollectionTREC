<DOC>
<DOCNO> 77490 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/10/yasam/yas02.html </URL>
<DATE> 2002/04/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Sadece köpekle konuşabiliyor .. 
</HEADLINE>
<TEXT>

Gözleri doğuştan görmeyen Tahir’i ailesi bir ağaca bağladı. Konuşmayı bile öğrenemeyen çocuğun en iyi dostu, havlayarak anlaştığı’ köpek oldu 
     YÜKSEL BALCI İzmir DHA 

     Tahir Bilgin, henüz 12 yaşında. Ancak yaşadığı hayat, dram türü filmlere konu olabilecek, herkesi şaşırtacak türden... İzmir Ödemiş’in Orhangazi köyünde yaşayan Tahir, doğuştan gözleri görmediği için ailesi tarafından belinden iple bir kazığa bağlanmış... Ve bu koşullarda konuşmayı öğrenememiş... En kolay anlaştığı canlı ise yanında kendisine bekçilik yapan köpek onunla da havlayarak anlaşıyor 
     
     Çarpmasın diye bağladılar 
     Tek odalı evde yaşayan ve geçimlerini tarım işçiliğiyle sağlayan Fatma-Muzaffer Bilgin çifti, 4 çocuklarından 3’üncüsü olan Tahir’in görmediğini, ancak 2 yaşına geldiğinde fark etti. Evde sobayı devirmemesi, bahçede de kuyuya düşmemesi için sürekli belinden iple bağlanan Tahir, 12 yaşına geldiği halde doktora hiç götürülmediği için, gözlerinin açılıp açılamayacağı, zihinsel sorunu olup olmadığı da anlaşılamadı. Aç kaldığında "Acıktım" demekten bile aciz olan küçük çocuğun tek dostuysa, bahçede kendisine bekçilik eden köpek oldu. 
     
     Işığı, renkleri, konuşmayı bilmiyor 
     Işığı, renkleri hiç bilmeyen, hiç konuşamadığı halde, köpekle havlamaya benzer sesler çıkararak anlaşabilen Tahir’in dramını, incelemeler için köye gelen Yardımseverler Derneği Başkanı Nihal Hithit ortaya çıkardı. 
     Belinden bağlı Tahir’i gören Hithit, karşılaştığı manzara karşısında şoke oldu. Tahir ile iletişim kurmaya çalışan, yanına yaklaşıp sevmek isteyen Hithit, çocuk konuşamadığı için başarılı olamadı. 
     
     Yağmurda içeri alıyoruz’ 
     Oğullarını parasızlık yüzünden doktora götüremediklerini söyleyen anne Bilgin şunları söyledi "Tahir’in görmediğini fark ettiğimizde 2 yaşındaydı. İş bulursak gidiyoruz, çocuklarımızı da kayınvalideme bırakıyoruz. Tahir evdeyken birkaç kez sobayı devirdi. Dışarıda da görmediği için kuyuya düşer diye korkuyoruz. Bu nedenle gündüzleri bahçeye bağlıyoruz. Yağmurlu havalarda içeri alıyoruz. Geceleri de evin içinde bağlı tutuyoruz. Parasızlık yüzünden bugüne kadar hiç doktora götüremedik. Gözü görmüyor, ama niye konuşamıyor, onu bilemiyoruz." 
     Pedagog Bahar Atvar ise "Bu bir çocuğa yapılabilecek en büyük işkence. Bu çocuğun benliğini hisssetmesi ya da kendini insan olarak görmesi bile mümkün değil. Çok kendine güvensiz olmalı. Konuşmaması çok normal çünkü bu çocuk hiç uyarı almamış, sevgi görmemiş. Çocuğa obje gibi davranılmış" diye konuştu. 
     



 YAŞAM 



















</TEXT>
</DOC>
