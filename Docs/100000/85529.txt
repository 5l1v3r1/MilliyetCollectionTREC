<DOC>
<DOCNO> 85529 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/22/son/sontur12.html </URL>
<DATE> 2002/05/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Sağlık Bakanı "Ecevit hastanede olsa kaburgaları kırılmazdı" 
</HEADLINE>
<TEXT>

     Sağlık Bakanı Osman Durmuş, Başbakan Bülent Ecevit'in taburcu olması konusunda acele edilmemesi gerektiğini söyledi. 
     Durmuş, MHP Grup toplantısı öncesinde gazetecilerin Başbakan Ecevit'in sağlık durumuna ilişkin sorularını yanıtladı. Başbakan'ın sağlık durumunun giderek düzeldiğini herkesin gözlemlediğini anlatan Durmuş, ne zaman taburcu olacağı konusunda şunları kaydetti 
     ''Onu bilemiyorum. Acele etmenin bir anlamı yoktur. Tam şifa halinde taburcu olabilir. Hastanede kalmak, görevlerini yapmaya mani olmadığı gibi belli aralıklarla hastanede dışarı da çıkabilir. Ama bir nekahet dönemi var o dönem geçmeli bence. Ona, ilgili doktorlar karar verecek.'' Durmuş, nekahet döneminin hastanede geçirilmesi gerektiğini, ancak bu konuya doktorlarının karar vereceğini söyledi. Durmuş, nekahet dönemi sonrası konusunda da ''Kendini iyi hissettiği zaman mesaisine başlar. Başbakan'ın kendi inisiyatifi ondan sonrası...'' dedi. 
     
     ''DEVLET ARŞİVİ'' 
     Osman Durmuş, bir gazetecinin '' Bana inat hastaneden çıkardılar 
     şeklinde açıklamalarınız oldu'' demesi üzerine, ''E, peki... Sayın Başbakan hastanede olsaydı belki kaburgaları kırılmayacaktı'' dedi. 
     Durmuş, ''Sağlık Bakanlığı bürokratlarına gerekli bilgilerin verilmediği'' iddialarına ilişkin bir soruya ise ''Biz hiçbir şekilde yazılı bilgi ve belge istemedik. Sadece bunların devlet arşivi olduğunu, tutulması gerektiğini söyledik. Yani bir sorgulama sözkonusu değildir. O üslup yanlış olur'' yanıtını verdi. 
     Bakan Durmuş, Başbakan Ecevit'in neden bir üniversite hastanesinde tedavi gördüğünün sorulması üzerine özel hastanelerin de Türkiye yasalarına göre kurulmuş birimler olduğunu söyledi. 
     





</TEXT>
</DOC>
