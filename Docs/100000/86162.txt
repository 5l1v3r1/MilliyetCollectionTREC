<DOC>
<DOCNO> 86162 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/26/siyaset/siy03.html </URL>
<DATE> 2002/05/26/ </DATE>
<TIME>  </TIME>
<AUTHOR>  </AUTHOR>
<HEADLINE>
MHP Beykoz’a Peker feshi... 
</HEADLINE>
<TEXT>

MHP Beykoz İlçe Teşkilatı, Sedat Peker’in düzenlediği geceye katıldığı gerekçesiyle feshedildi 
     ANKARA Milliyet 

     MHP Beykoz İlçe Teşkilatı, yeraltı dünyasının ünlü isimlerinden Sedat Peker’in internet sitesinin tanıtım gecesinde yer aldığı öne sürülerek, Başkanlık Divanı kararıyla feshedildi. 
     MHP Teşkilat İşlerinden Sorumlu Genel Başkan Yardımcısı Şefkat Çetin, dün yaptığı yazılı açıklamada, Türk milliyetçiliği ile "uzaktan yakından ilgisi olmayan" ve "bu sıfatı hak edecek değerlere yabancı" olan şahısların milliyetçilik adına ortaya sürülmelerini rahatsızlıkla izlediklerini söyledi. Açıklamada, "Türk milliyetçiliği kavramını gayri meşrulukları ile tanınan kişilerin kirletmesine, kirli işlerine alet etmesine asla izin verilmeyecektir" ifadesini kullanan Çekin, söz konusu toplantıya katılmayı MHP misyonuna yakıştıramadıklarını vurgulayarak, partisi üzerine oynanan bu oyuna alet olan İstanbul Beykoz İlçe Teşkilatı’nın Başkanlık Divanı’nca feshedildiğini bildirdi. 
     
     Milliyet’ten öğrendi 
     Bu arada MHP Beykoz İlçe Başkanı Sadık Ali Uslu, ilçe teşkilatının feshini muhabirimizden öğrendi. Şaşıran Uslu, "Bize böyle bir bilgi gelmedi, haberim yok" dedi. Konuyu araştıracağını söyleyen Uslu, daha sonra konuştuğumuzda ise, "Bu teşkilat meselemizdir. Teşkilat büyüklerimiz neye karar verirlerse biz ona saygı duyarız" dedi. 



 SİYASET 










</TEXT>
</DOC>
