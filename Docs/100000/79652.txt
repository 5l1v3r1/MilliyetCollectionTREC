<DOC>
<DOCNO> 79652 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/21/son/sontur04.html </URL>
<DATE> 2002/04/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Başkent'te ulaşıma zam... 
</HEADLINE>
<TEXT>

     Ankara'da belediye otobüsleri, özel halk otobüsleri, özel toplu taşım araçları, çift katlı otobüsler ve raylı sistemin taşıma bedellerine 1 Mayıs'tan geçerli olmak üzere ortalama yüzde 25 oranında zam yapılacağı bildirildi. 
     Ankara Büyükşehir Belediye Başkanı Melih Gökçek, 1 Mayıs 2002 tarihinden itibaren yürürlüğe girecek zamla, halen 600 bin lira olan taşıma bedelinin 750 bin lira, 450 bin lira olan öğrenci taşıma bedelinin de 600 bin lira olacağını bildirdi. 
     Melih Gökçek, şehir içi otobüs ve raylı sistem taşıma fiyatlarını artırmamak için uzun zamandan beri direndiklerini belirterek, ''Ancak, artan maliyetler ve özel otobüslerin durumu nedeniyle yeni fiyat belirlemek zorunda kaldık. Özel otobüsler, taşıma bedelinin bir buçuk milyon lira olmasını önerdiler. Ancak vatandaşın ekonomik durumu da ortada. Görüşmeler sonunda yüzde 25 zam oranında karara vardık'' dedi. 
     Son bir yılda sadece benzine yüzde 116 oranında zam yapıldığına dikkati çeken Gökçek, ''Bize bağlı olarak çalışan özel toplu taşım dediğimiz yeşil otobüsler, mavi olan halk otobüsleri ile çift katlı otobüsler de uzun zamandan bu yana değişmeyen fiyatlar nedeniyle güç durumdalar. Bunları göz önüne alarak yeni bir fiyat belirlemek durumundaydık'' diye konuştu. 
     





</TEXT>
</DOC>
