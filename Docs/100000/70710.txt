<DOC>
<DOCNO> 70710 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/04/son/sondun33.html </URL>
<DATE> 2002/03/04/ </DATE>
<TIME>  </TIME>
<AUTHOR>  </AUTHOR>
<HEADLINE>
KKTC tarihinin en ağır cezası verildi Müebbet hapis 
</HEADLINE>
<TEXT>

     Lefkoşa'da Rant Döviz Bürosu sahibi Mustafa Tanıl'ı 29 Mayıs 2001'de öldürmekten suçlu bulunan Sudan uyruklu Yasir Amir ile Mısır uyruklu Muhammed Refet Elawa, KKTC tarihinin en ağır cezasına çarptırılarak müebbet hapse mahkum edildi. 
     Lefkoşa Ağır Ceza Mahkemesi'nde geniş güvenlik önlemleri altında bugün tamamlanan duruşmada, Amir ve Elawa ömür boyu hapis cezasına çarptırıldılar. 
     KKTC Ceza Yasası'na göre müebbet hapis cezası 20 yıl öngörüyor. Bu kişi cezaevinde bulunduğu sürede iyi hal gösterirse, 8 yıl sonunda cezaevinden çıkabiliyor. 
     Mahkeme Başkanı Talat Derviş Refiker, kararı okurken, KKTC yasalarına göre adam öldürmenin müebbet hapis cezasını gerektiren bir suç olduğunu belirtti. Sanıkların, Rant Döviz Bürosu'na soygun amacıyla girdiklerini ve döviz bürosu sahibi Mustafa Tanıl'ı, başına sopa ile vurup, boğazını keserek, hunharca ve insafsızca öldürdüğünü anlatan Refiker, işlenilen suç karşısında, savunmanın ortaya koyduğu hafifletici nedenlerin bir değeri olmadığını kaydetti. Refiker, ''Ülkemizde adam öldürme suçlarının son zamanlarda yaygın hale gelmeye başladığını da göz önünde bulundurarak, sanıkların, müebbet hapis cezasına çarptırılmasına karar verilmiştir'' dedi. Refiker, kararın oybirliğiyle alındığını da açıkladı. 
     






</TEXT>
</DOC>
