<DOC>
<DOCNO> 92893 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/29/son/sontur12.html </URL>
<DATE> 2002/06/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Hayvanseverler kedi köpeklerin haklarını AB'de arayacaklar 
</HEADLINE>
<TEXT>

     Merkezi İstanbul'da bulunan Doğa ve Sokak Hayvanları Yaşatma Derneği DOS HAYAD ile Edirne Hayvanları Koruma Derneği, Edirne Belediyesi'ni Kedi Köpek Evi'ndeki hayvanların öldürüldüğü, uzun süre aç bırakıldığı ve işkence yapıldığı iddiasıyla, Avrupa Birliği AB Hayvan Hakları Türkiye Masası ile Çevre ve İçişleri bakanlıklarına şikayet etme kararı aldı. 
     DOS HAYAD Başkanı Susen Erkuş, Edirne Belediyesi'nin Kedi Köpek Evi'nde hayvanlara kötü muamele yapıldığına ilişkin aldıkları duyum üzerine, dernek yetkilileriyle birlikte, Edirne'ye geldiklerini belirtti. 
     Kedi Köpek Evi'ndeki durumu yerinde görmek ve hayvanlara yiyecek getirmek amacıyla yaptıkları bu ziyaret sırasında görevlilerin sert tepkisiyle karşılaştıklarını belirten Erkuş, şunları öne sürdü 
     ''Bize gelen bilgilere göre, hayvanlara tecavüz, öldürme, kaniş ile kurt köpeğinin sopayla döve döve çiftleştirilmesi ve bu olayı görevlilerin gülerek izlemeleri, ilaç verilerek öldürülmek istenilen ancak hayvanın can çekişip ölmemesi üzerine, üzerinden araç geçirilerek öldürülmesi iddiaları vardı. Gittiğimizde biz de hayvanların durumunu gördük. Çekimler yapıldı. Bir hayvan ıslatılmış ve can çekişir haldeyken diğer köpekler üzerine basıp geçiyordu. 
     Hayvanlar aç, susuzdu. Getirdiğimiz 40 kilo yiyeceği verdik.'' Erkuş, olanlardan, Edirne Belediyesi Başkanı Cengiz Varnatopu, Belediye Başkan Yardımcısı Abdullah Deveci ve Çevre Müdürlüğü'nün sorumlu olduğunu iddia ederek, ''Bu kişiler ve Edirne Belediyesi hakkında gerekli şikayetleri yapacağız. Belediyeyi, AB ile Çevre ve İçişleri bakanlıklarına şikayet edeceğiz. Avrupa'daki hayvan hakları derneklerine bildireceğiz'' dedi. 
     Edirne Hayvanları Koruma Derneği Başkanı Leman Celepgezer de Kedi Köpek Evi'nin amacından saptığını, burada hayvanların aç ve susuz bırakıldığını öne sürerek, ''Bu şartlardaki kedi köpek evi özelleştirilerek bize veya havyan severlere verilmelidir'' dedi. 
     Celepgezer, Kedi Köpek Evi'nde 14 ayda 4 bin civarında köpek öldürüldüğünü tahmin ettiklerini ve buradaki katliamın incelenmesi için Almanya'dan bir hayvan sever heyetin geleceğini de bildirdi. 
     Kedi Köpek Evi görevlisi Nedim Serbesoğlu ise iddiaları reddederek, ''Barınaktaki havyanlar bizim evlatlarımız gibi. 
     Hayvanlara itinalı şekilde bakıyoruz'' dedi. 
     





</TEXT>
</DOC>
