<DOC>
<DOCNO> 79903 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/23/spor/spo02.html </URL>
<DATE> 2002/04/23/ </DATE>
<TIME>  </TIME>
<AUTHOR>  </AUTHOR>
<HEADLINE>
İş başa düştü 
</HEADLINE>
<TEXT>

Fenerbahçe Başkanı Aziz Yıldırım, Lorant ve yöneticiler birlikte Güney Amerika’da futbolcu arayacak. İlk hedef iki forvet - iki kanat oyuncusu 
     YUSUF KOBAL 

     Listedekiler izlenecek 
     ŞAMPİYONLAR Ligi’nde iddialı olacak bir takım kurmayı hedefleyen Fenerbahçe’de, içinde Başkan Aziz Yıldırım, Teknik Direktör Lorant ve 2. Başkan Nihat Özdemir ile Dış İlişkiler Sorumlusu Sadettin Saran’ın da bulunacağı bir grup Güney Amerika ülkelerinde futbolcu arayacak. Sezon sonunda Brezilya ile başlayacakları turda, Arjantin ve Şili’ye de gidecek olan Fenerbahçe heyeti, listelerindeki oyuncuları izleyecek. 
     
     Maliyet düşürülecek 
     BAŞKAN Yıldırım’ın transferlerde menajerleri devreden çıkarmak için bu tura katıldığı belirtildi. Aziz Yıldırım direk olarak futbolcu ve kulüp yöneticileriyle konuşarak transferlerin maliyetini belirleyecek, pazarlığı yapacak. Yönetim öncelikle maliyeti düşük genç ve umut veren oyuncular üstünde duracak. Uzun süredir bu konuda çalışan yönetimin listesinde 10’dan fazla oyuncu bulunuyor. 
     
     Beş futbolcuyla yeniden 
     İÇ transferde ise Johnson, Revivo, Hakan, Ceyhun ve Yusuf’un takımda kalması kesinleşti. Simao ve Mirkovic için de Lorant olumlu rapor verdi. Rapajc’e kulüp aranırken, Lazetic ile sözleşme uzatılmayacak. Gençlerbirliği’nden İsmail Güldüren ve Yozgatsporlu Cem Karaca’yla da anlaşmaya varıldı. Ümit Davala için Milan yeşil ışık yaşarken, futbolcunun ikna edilmeye çalışıldığı öğrenildi. 
     
Okocha şaşırttı      PARİS Saint Germen ile sözleşmesi sona eren Okocha, Fenerbahçe’den iki yıllık sözleşme için beş milyon dolar istedi. Türk vatandaşı olduğu ve bonservis bedeli bulunmadığı için yönetimin transferine sıcak baktığı yıldız futbolcunun istediği rakam çok yüksek bulundu. Yönetim Okocha’ya bu şartlarda transferin gerçekleşemeyeceğini bildirdi. 
     
Çalışmalar hafifledi      FENERBAHÇE, Trabzonspor maçının yorgunluğunu dün yaptığı hafif çalışma ile attı. Bugün izin yapacak olan Sarı - Lacivertli futbolcular, çarşamba günü Bursaspor maçının hazırlıklarına başlayacaklar. Takım cuma günü kampa girecek, cumartesi ise karayolu ile Bursa’ya gidecek. Bu arada Almanya’da tedavi gören Rüştü bugün Lorant’la birlikte Türkiye’ye dönecek. Tecrübeli kaleci "Tedavimin kalan kısmı İstanbul’da sürecek. Sezon bitmeden en az bir maçta forma giymek istiyorum" dedi. 
     
Bilet kavgası      1907 Fenerbahçe Derneği Başkanı Necdet Ersoy, ÜNİFEB’i oluşturanlar için istenen 300 biletin yönetim tarafından verilmemesini eleştirdi. Ersoy, "Bugüne kadar biletleri bir kuruş fazlasına satmadık. Karaborsa böyle önlenmez. Belgesel hazırlıyoruz, davet ediyoruz gelmiyorlar. Fenerbahçeli Üniversiteli taraftarları da dışlamaya çalışıyorlar" diye konuştu. 
     
Çocuklarla beraber      ALTYAPI Derneği Kadınlar kolu tarafından düzenlenen resim yarışmasının ödül törenine, antrenör Oğuz Çetin ile birlikte futbolculardan Johnson, Ali Güneş, Serhat, Ümit Özat, Oğuz ve Hakan da katıldı. Çocuklara imza dağıtıp, sohbet eden Sarı - Lacivertli oyuncular, hatıra fotoğrafı da çektirip 23 Nisan bayramını da bir gün önceden kutladılar. 
     
Denizli’nin acı günü      MİLLİ Takım ve Fenerbahçe’nin eski Teknik Direktörü Mustafa Denizli’nin önceki gün vefat eden annesi Pembe Denizli dün Çeşme’de toprağa verildi. Uzun süredir hasta olan ve 85 yaşında vefat eden Pempe Denizli’nin cenazesine ailesinin yanı sıra Mustafa Denizli’nin dostları da katıldı. Aziz Yıldırım ve Özhan Canaydın da Mustafa Denizli’yi telefonla arayarak, üzüntüsüne ortak oldular. 
     
Uslu 20 yıl öndeyiz      ASBAŞKAN Mahmut Uslu, son dönemde yaptıkları atılımla, rakiplerini 20 yıl geride bıraktıklarını söyledi. Uslu, Fenerbahçe A.Ş. sayesinde ürünlerden de büyük gelir elde ettiklerini belirterek, "Altyapı ve parasal sorunumuz kalmadı. Önümüzdeki dönem 7 - 8 yeni oyuncu ile takımı takviye edeceğiz. Bir de futbolun başında adil yönetim olsa, herşey farklı olurdu" dedi. 
     



 SPOR 





























</TEXT>
</DOC>
