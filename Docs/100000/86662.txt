<DOC>
<DOCNO> 86662 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/29/spor/aspo.html </URL>
<DATE> 2002/05/29/ </DATE>
<TIME>  </TIME>
<AUTHOR>  </AUTHOR>
<HEADLINE>
GÜCÜMÜZ SEVGİMİZ 
</HEADLINE>
<TEXT>

Milli Takım oyuncuları dün aralarında özel bir toplantı yaptılar, son durumlarını masaya yatırdılar. "Buraya laf olsun diye gelmedik" diyen Ay - Yıldızlılar, 2. tur için yemin ettiler 
     BİLAL MEŞE 

     Özeleştiri yaptılar 
     GÜNEY Kore’de Dünya Kupası finalleri için geri sayıma başlayan A Milli Takım futbolcuları dün ilk kez kendi aralarında özel bir toplantı yaptılar. Ay - Yıldızlı oyuncular hazırlık maçlarındaki performanslarını ve son durumlarını masaya yatırırken, güçlerini tartıştılar, şampiyonada neler yapabileceklerini tartıya koydular. Birbirlerine özeleştiride de bulunan futbolcular başarılı olacaklarına ilişkin kendilerine söz verdiler. 
     
     Asla korkmuyoruz’ 
     BİR saat süren toplantıda oyuncuların tamamı, "Biz çok güçlü ve de zorları aşan bir ekibiz. Tekniğimizin yanısıra sevgi bağlarımız üst düzeyde. Buraya laf olsun diye gelmedik. İşimizi ciddiye alıyoruz ve rakiplerimizden asla korkmuyoruz. Bu takım ülke insanını mutlu edecek ve ikinci tura çıkacaktır" görüşünde birleştiler. Kadroda yer alan lejyonerler ise arkadaşlarına Brezilyalı oyuncuların özelliklerini anlattılar. 
     
     Lejyonerler devrede 
     LEVERKUSEN’DE top koşturan Yıldıray, Lucio’nun tam bir görev adamı olduğunu ve iyi markaj yaptığını söyledi, "Tatlı - sert futbolu ile rakiplerini yıldırıyor" dedi. Hakan Şükür, Emre ve Okan da Ronaldo’nun arkası dönükken çok zayıf kaldığını belirterek, defans oyuncularına "Eğer yüzünü topla kaleye çevirirse büyük tehlike yaşarız. Aksi halde etkili olamaz. Bir an gözünüzü üzerinden ayırmayın" uyarısında bulundular. 
     
Dersimiz Brezilya Güneş, kondisyon çalışmalarını bıraktı, oyuncularına Sambacılar’ı devirecek taktiği anlatmaya başladı 
     MEHMET DEMİRCAN 

     Formüller hazır 
     A Milli Takım Teknik Direktörü Şenol Güneş, fizik - kondisyon ağırlıklı çalışmalara bugünden itibaren nokta koyacak. Güneş, basına kapalı yapılacak antrenmanlarda 3 Haziran’a kadar oyuncularına Brezilya maçının taktiğini ezberletecek, bire bir görüşmelerde bulunacak. Sambacılar karşısında Ay - Yıldızlı ekibi galibiyete taşıyacak formülleri önce beyinlere kazıyacak. 
     
     Hücum oynayacağız 
     BREZİLYA’YI orta alanda durdurmayı hedefleyen Güneş, takımı ofansa dönük oynatmaya hazırlanırken, geriye kalan idmanlarda sürekli gol çalışması üzerinde duracak. Orta alandan sürpriz golcüler çıkarmayı da planlayan tecrübeli hoca, rakibe ölü top kullanma şansı verilmemesi için de oyuncularını uyaracak. Güneş’in diğer bir silahı da kanat akınları olacak. 
     
GÜNEŞ hız kesti      MİLLİ Takım, Güney Kore’deki hazırlıklarına dün yaptığı iki antrenmanla devam etti. Sabahki idmanda Ergün ve Hasan Şaş sakatlık geçirirken, iki oyuncunun da ciddi bir problemi olmadığı açıklandı. Teknik Direktör Şenol Güneş, futbolcularına fazla yüklenmezken, yarı sahada maç yaptırdı. Akşam da basına kapalı çalıştırdı. Güneş bugün TSİ 17.00’de bir basın toplantısı düzenleyecek. 
     



 SPOR 




























</TEXT>
</DOC>
