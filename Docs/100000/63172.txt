<DOC>
<DOCNO> 63172 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/20/ekonomi/aeko.html </URL>
<DATE> 2002/01/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Konu mankeni olduk’ 
</HEADLINE>
<TEXT>

Başbakan Ecevit’in ABD gezisine katılan Ankara Ticaret Odası Başkanı Sinan Aygün, 'Aksesuar gibiydik. Kendimi konu mankeni gibi hissettim' dedi. 
     EYLEM TÜRK 

     Başbakan Bülent Ecevit'in ABD'ye yaptığı ziyarete katılan Ankara Ticaret Odası Başkanı Sinan Aygün, geziye katılan işadamlarının kendilerine yönelik bir program yapılmadığı için ABD'li işadamlarıyla temas edemediklerini söyledi. Aygün, "Ne tekstilciler tekstilcilerle, ne turizmciler turizmcilerle görüşebildi. Gezide adeta aksesuar olduk" dedi. 
     Bu durumdan dolayı geziye katılan 129 işadamının önemli bir kesiminin tepkilerine tanık olduğunu anlatan Aygün, "Ben ise Sinan Aygün olarak, konu mankeniydim. Çünkü oraya gittim ama hiç bir faaliyette bulunmadım. Herhangi bir görev verilmedi. İçi boş bir geziydi" diye konuştu. 
     İşadamları olarak hiçbir toplantıya doğru dürüst katılamadıklarını belirten Aygün, şöyle konuştu 
     
     Karım 'Şişmanlamışsın' dedi 
     "Gezinin şöyle iyi bir tarafı vardı. Biz Türk işadamları olarak birbirimizle daha çok kaynaştık. Uzun lobi sohbetlerimiz oldu. Birbirimizi daha yakından tanıma fırsatı bulduk. Bu konuda hükümete teşekkür ederiz." 
     Gezinin bir diğer iyi yanının da dinlenme fırsatı bulmaları olduğunu anlatan Aygün, "Düzenli bir hayatımız oldu. Dönerken dinlenmekten gözlerim şişmişti. Karım da bana kilo aldığımı söyledi. Tabi orada sadece yiyip, içip, yattık. Arada bir tur attık. Gerçekten iyi oldu. Allah razı olsun. İstirahat etme fırsatı bulduk" dedi. 
     
Appalachian'a yatırıma çağırdılar      Gezi sırasında ABD'li finans çevrelerinden bazı işadamlarının kendi çalışmalarını anlattıklarını açıklayan Aygün "Bize kendilerini tanıtarak faaliyetleri konusunda bilgiler verdiler" dedi. 
     Ayrıca, yatırımlarda özel kolaylıklar sağlanan Appalachian'dan Pensilvania'da dağlarla çevrili bir bölge işadamlarının da gelerek, Türk işadamlarını yatırıma davet ettiğini söyleyen Aygün, "Appalachian Bölgesi'ne yatırım yapmamızı istediler. Neymiş, ben oraya yatırım yapacakmışım. Çünkü o bölgede işçilik çok ucuzmuş. Bize Buraya yatırım yapın, saati 10 dolara ucuz işçi verelim’ dediler. Ben de onlara bizde günde 10 dolara işçi pahalı kabul ediliyor. Saati 10 dolara nasıl ucuz işçi olur dedim" diye konuştu. 
     



 EKONOMİ 















</TEXT>
</DOC>
