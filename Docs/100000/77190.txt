<DOC>
<DOCNO> 77190 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/08/son/sontur16.html </URL>
<DATE> 2002/04/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Bebeğini 500 milyona sattı, ayrılığa dayanamadı... 
</HEADLINE>
<TEXT>

     Bursa'nın Mustafakemalpaşa İlçesi'nde bir kadın, yeni doğurduğu bebeğini 500 milyon liraya sattı. Daha sonra ''vicdan azabı'' duyduğunu söyleyerek Cumhuriyet Savcılığı'na başvuran kadın, bebeği geri aldı. 
     Dere Mahallesi Zümrüt Sokak'ta oturan ve 4 çocukları bulunan Gönül ve Bülent O. çiftinin, 3 Nisan'da bir kız bebekleri dünyaya geldi. 
     Çift, Sevim K'yi arayarak, bu bebeğe bakacak maddi güçlerinin olmadığını, para karşılığında bir aileye vermek istediklerini söyledi. 
     Çiftin isteği üzerine harekete geçen Sevim K, İstanbul'da oturan ve çocuğu olmayan Ceyhun Ş. ile temasa geçti. 
     Ceyhun Ş, çiftle yaptığı pazarlık sonucu, bebeği 500 milyon liraya satın alarak İstanbul'a götürdü. Burada nüfusa geçirilen bebeğe, Simge adı verildi. 
     Bu arada, vicdan azabı duyduğunu söyleyen Gönül O, bebeğini geri istedi. Bebeği alan ailenin karşı çıkması üzerine de Mustafakemalpaşa Cumhuriyet Savcılığı'na başvurdu. 
     Güvenlik güçleri, Cumhuriyet Savcılığı'nın talimatı üzerine minik bebeği İstanbul'dan getirterek, gerçek ailesine teslim etti. 
     Emniyet yetkilileri, olaya karışan kişiler hakkında yasal işlem yapacaklarını açıkladılar. 
     






</TEXT>
</DOC>
