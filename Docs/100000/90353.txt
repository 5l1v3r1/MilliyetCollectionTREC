<DOC>
<DOCNO> 90353 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/17/son/sonspo01.html </URL>
<DATE> 2002/06/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Dünya Kupası'nda tüm çeyrek finalistler yarın belli olacak 
</HEADLINE>
<TEXT>

     17. Dünya Kupası finallerinde, 2. tur 
     mücadelesi, yarın yapılacak Japonya-Türkiye ve Güney Kore-İtalya maçlarıyla sona erecek. Günün ilk maçında, ev sahibi ülkelerden ve H Grubu'nu birinci olarak tamamlayan Japonya ile C Grubu ikincisi ve Dünya Kupası tarihinde ilk kez 2. tura yükselen Türkiye karşı karşıya gelecek. TSİ 09.30'da başlayacak karşılaşma, Japonya'nın Miyagi kentindeki 49 bin kişi kapasiteli Miyagi Stadı'nda yapılacak. Mücadeleyi, Türkiye'ye ''uğurlu'' geldiğine inanılan İtalyan hakem Pierluigi Collina yönetecek. Collina'nın yardımcılıklarını ise Polonya'dan Maciej Wierzbowski ve Yeni Zelanda'dan Paul Smith yapacak. Bu maçta rakibini eleyen takım, çeyrek finalde, İsveç'i ''Altın gol'' ve 2-1'lik skorla kupanın dışında bırakan Senegal ile karşılaşacak. Güney Kore'nin Daejeon kentindeki Dünya Kupası Stadı'nda, TSİ 14.30'da başlayacak 2. turun son maçında, ev sahibi ülkelerden ve D Grubu birincisi Güney Kore ile G Grubu ikincisi İtalya mücadele edecek. Karşılaşmada, Byron Moreno Ekvador , Jorge Rattalino Arjantin ve Ferenc Szekely Macaristan hakem üçlüsü görev yapacak. Bu turu geçen ekip, çeyrek finalde İspanya ile karşı karşıya gelecek. 
     





</TEXT>
</DOC>
