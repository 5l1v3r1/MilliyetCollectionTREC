<DOC>
<DOCNO> 54125 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/26/spor/spo03.html </URL>
<DATE> 2001/11/26/ </DATE>
<TIME>  </TIME>
<AUTHOR>  </AUTHOR>
<HEADLINE>
FATİH SAVAŞI 
</HEADLINE>
<TEXT>

Sarı-Kırmızılı kulüp Fatih Akyel’in 1,5 milyon dolarlık yetiştirme parası için UEFA’ya başvuracak. Başkan Mehmet Cansun, transferin henüz gerçekleşmediğini iddia etti 
     HALİL ÖZER 

     Dosya hazırlandı 
     GALATASARAY Yönetimi Fatih Akyel’in Fenerbahçe ile anlaşması üzerine haklarını UEFA’da aramak için dosya hazırladı. Fatih Akyel’in sözleşme imzaladığına hala inanamayan ve şaşkınlığı üzerinden atamayan Sarı - Kırmızılı yöneticiler, bugün konu hakkında bir açıklama da yapacaklar. Altyapıdan çıkan Fatih’in 1,5 milyon dolar tutan yetiştirme parasının hangi kulüp tarafından ödeneceği de araştırılıyor. 
     
     Dikkatli olalım’ 
     BAŞKAN Mehmet Cansun yöneticilerinden transfer konusunda sert demeçler vermemelerini istedi. Cansun, Fatih’in sözleşme imzalamadığını söylediğine dikkati çekerken, "Menajeri Saffet Sancaklı ise sözleşme yapıldığını açıkladı. Ben Fatih’e inanıyorum. Onu gitti diye eleştirirsek, imzalamadığı da ortaya çıkarsa rezil oluruz" diye konuştu. Bu arada Mallorca’nın Galatasaray’a haber gönderdiği iddia edildi. 
     
Sergen harek tı      Bonservisi alınacak 
     SİİRT Jetpaspor’dan kiralanan Sergen’e, yurt dışından da ciddi teklifler gelmesi üzerine, Galatasaray yönetimi bonservis pazarlığı yapmaya hazırlanıyor. 2 ay önceki görüşmeleri olumlu sonuçlandıramayan yöneticiler, yıldız oyuncunun artan performansı ve bonservisinin alınmasını istemesi üzerine, bu transferi bir an önce bitirmek için harekete geçtiler. 
     
     Kalmak istiyor 
     FUTBOL Şube Sorumlusu Abdürrahim Albayrak, "Sergen Dünya çapında bir oyuncu. Galatasaray forması altında ortaya koyduğu performans da ortada. Sergen’in bonservisini mutlaka almak istiyoruz. Bu işi en kısa sürede bitireceğiz" dedi. Sergen’e İngiltere’nin ünlü takımlarından transfer teklifleri geldiği ancak yıldız oyuncunun Galatasaray’da kalmak istediği de bildirildi. 
     
     Erzurum seferi başlıyor 
     GALATASARAY, Türkiye Kupası 3. kademesinde oynayacağı Erzurumspor maçı için bugün Erzurum’a gidecek. Sabah bir çalışma yapacak olan Sarı - Kırmızılılar, öğleden sonra özel uçakla yola çıkacak. Erzurum’daki eksi 35 dereceye varan hava şartlarından çekinen futbolcular, "Umarız futbol oynamaya uygun bir saha buluruz" şeklinde konuştular. 
     



 SPOR 

























</TEXT>
</DOC>
