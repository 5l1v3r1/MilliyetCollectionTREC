<DOC>
<DOCNO> 82169 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/05/spor/aspo.html </URL>
<DATE> 2002/05/05/ </DATE>
<TIME>  </TIME>
<AUTHOR>  </AUTHOR>
<HEADLINE>
SELAM SANA ŞAMPİYON 
</HEADLINE>
<TEXT>

Galatasaray Süper Ligin ilk birincisi oldu. Y.Yozgat’ı beş golle geçen Sarı-Kırmızılı ekip sevincini muhteşem taraftarıyla kutladı. Kupa Kaptan Bülent’in ellerinde havaya kalktı 
I LOVE YOU LUCEGalatasaray tribünleri, Rumen Teknik Direktöre uzun süre sevgi gösterisinde bulundu. Ayrıca Abdürrahim Albayrak, Mehmet Cansun ve Özhan Canaydın da tezahürat aldı 
     SARI - Kırmızılı taraftarlar, maç sırasında Lucescu için uzun süre "I Love You Luce" diye tezahürat yaptılar. Rumen hoca, bu sevgi seli karşısında oldukça duygulanırken, tribünlere selamla karşılık verdi. Ayrıca taraftarlar Lucescu’nun sözünü de anımsatarak, "Köpekler istedi, atlar yine ölmedi" diye bağırdılar. Bu tezahüratlar sırasında kapalı tribünde başlayan "İmparator Fatih Terim" bağırışları ise yine aynı tribünden tepki gördü. 
     GALATASARAY tribünleri tezahüratlarına Lucescu’dan sonra Abdürrahim Albayrak’la devam etti. Ardından eski başkan Mehmet Cansun’a da bağıran taraftarlar, son olarak Başkan Özhan Canaydın’a sevgi gösterisinde bulundu. Tezahüratlardan futbolcuların yanı sıra unutulmaz yıldız Hagi de nasibini aldı. Kutlamalardan sonra Levent’teki Galatasaraylılar Cemiyetine gelen Lucescu burada da sevgi seliyle karşılandı. Kongre üyeleri Başkan Canaydın’dan Lucescu’yla devam etmesini istedi. 
     
Müthiş geceCim-Bom, son yılların en görkemli şampiyonluk kutlamasını yaptı. Büyüleyici bir atmosferde kupasını alan Aslan, seyircisiyle sevincin doruk noktasına çıktı 
     YOZGATSPOR maçının bitiş düdüğüyle birlikte Ali Sami Yen Stadı’nda sanki bir karnaval başladı. Binlerce sarı - kırmızı balon gökyüzüne bırakılırken, skorbordun üzerine dev bir üç yıldız çekildi. Bu sırada futbolcular soyunma odasına indi ve stadın tüm ışıkları söndürüldü. Sanatçı Kenan Doğulu üç yıldızlı formalarını giyen futbolcuları tek tek özel olarak hazırlanan podyuma çağırdı. 
     TÜM futbolcular podyuma toplandıktan sonra muhteşem ışık ve lazer gösterileri başladı. Çok sayıda havai fişek İstanbul semalarına fırlatıldı. Ardından Spordan Sorumlu Devlet Bakanı Fikret Ünlü ile Futbol Federasyonu Başkanı Haluk Ulusoy, Galatasaray’a saf gümüşten yapılan kupasını verdiler. Futbolcuların kupayı havaya kaldırması ile Ali Sami Yen Stadı adeta yıkıldı, tribünler şarkılara başladı. 
     GALATASARAYLI oyuncular kupa töreninden sonra hep birlikte üstü açık bir otobüse binerek zafer turu attılar. Muhteşem görüntülerin yaşandığı tur sonrası eşleriyle kucaklaşan Sarı - Kırmızılı oyuncular sahaya giren seyirciler tarafından kuşatıldı. Bu sırada çoğu futbolcunun madalyaları çalındı. Sarı - Kırmızılı yönetimin gecenin organizasyonu için 200 bin dolar harcadığı öğrenildi. 
     



 SPOR 

































</TEXT>
</DOC>
