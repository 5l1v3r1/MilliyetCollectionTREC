<DOC>
<DOCNO> 57154 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/14/yazar/sazak.html </URL>
<DATE> 2001/12/14/ </DATE>
<TIME>  </TIME>
<AUTHOR> Derya SAZAK  </AUTHOR>
<HEADLINE>
Derviş Baykal görüşmesi 
</HEADLINE>
<TEXT>

     Ekonomiden sorumlu Devlet Bakanı Kemal Derviş, IMF ile yapılacak 3 yıllık yeni "stand by" anlaşması öncesinde muhalefet liderlerini bilgilendirme turuna çıktı. 
     Ziyaretin bayram öncesine rastlaması, 2001 yılı sonunda Cumhuriyet tarihinin en ağır iktisadi krizinden çıkılmakta olduğuna ilişkin iyimser beklentilere girilmesi, Derviş'in muhalefet liderlerince hayli anlayışlı duygularla kabul görmesine ortam hazırladı. 
     Başbakan Bülent Ecevit de 2002 yılı bütçe görüşmelerinde Meclis'te eleştirileri yanıtlarken umutlu konuştu. 
     Ancak olumlu sayılabilecek gelişmelere karşın, Türkiye'nin ekonomik ve toplumsal sorunları Saatli Maarif Takvimi'ndeki "31 Aralık" yaprağını koparmakla uçup gidecek değil. Ülkenin ağır bir borç yükü altında olduğunu en başta Derviş söylüyor. Hedef enflasyonda hangisi gerçekçi yüzde 35 mi, 50 mi Meçhul. IMF de 10 milyar dolarlık ek yardımı, Devlet İhale, Tütün ve Borçlanma yasaları gibi "yapısal reform"ların tamamlanmasına bağlıyor. 
     Reform yorgunu Meclis, bayramdan sonra bunları çıkarmak zorunda. 
     Ek yardımın 10 milyar dolar yerine 7 milyar dolara indirileceği konusundaki kimi söylentilere Derviş, Baykal'ı ziyaretten ayrılırken son noktayı koydu. Kesinti söz konusu olmayacaktı. 
     Baykal ve Derviş'in dostlukları eski CHP liderinin Bakan'ı öpüşerek karşılaması kameralardan kaçmadı. 
     İçeride konuşulanlara gelince... 
     CHP Genel Başkanı Baykal'ın görüşleri 3 noktada toplandı 
     1- Türkiye krizden borç ödeyerek değil, büyümeyle çıkar. Artık üretim düşünülmeli, reel sektör harekete geçirilerek, istihdam yaratılmalıdır. 
     2- Makro ekonomik dengeleri tutturma uğruna sosyal politikalar ihmal edilirse, Arjantin'deki olayları yaşayabiliriz, işsizlik, yoksullaşma ve gelir adaletsizliği karşısında süratle önlem alınmalıdır. IMF ile yeni bir anlaşma aşamasında devleti küçülteceğiz diye Türkiye gerçekleri gözden kaçırılırsa sosyal tepki, kurulmakta olan hassas dengeleri bozabilir. Halkın sıkıntısına çare bulunmalıdır. 
     3- Hükümet içi koordinasyon çok önemlidir, dışarıdan bakıldığında Derviş'in zorluğu görülüyor, koalisyonun uyumundan kaynaklanan sorunlar da programın uygulanmasını aksatabilir. 
     CHP lideri bu tespitlerine karşın Kemal Derviş'i hayli rahatlamış gördüğünü belirtiyor. 
     3 yıllık yeni "stand by" anlaşmasının bir erken seçim olasılığı karşısında muhalefetçe ne ölçüde bağlayıcı olduğu konusunda Deniz Baykal'a bir soru yönelttik. 
     Deniz Bey, CHP'nin stratejisi açısından 2002 yılını şöyle değerlendirdi 
     "Türkiye açısından yeni bir hedef, hükümetin AB'den müzakerelere başlama konusunda bir takvim almasıdır. 
     AB ile üyelik görüşmeleri başlar, IMF'den sağlanan ek kaynakla kriz biraz hafiflerse, hükümet misyonunu tamamlamış olur ve 2002 sonbaharında seçime gidilir. Türkiye için en hayırlısı budur." 
     İyimserliğin nedeni anlaşılıyor. 
     
     







Cumhurbaşkanı, partiler vs. 


İşte adalet... 


Eşit işe eşit ücret 


Türk insanının Avrupa hülyası... 


Sezer faktörü 


Türban, YÖK ve zencilerin pipisi 


Olumlu gelişmenin altında kamu bankaları da var 


Laeken zirvesinden beklenen... 


Vur, kır, parçala bu maçı kazan 


Cumhurbaşkanım susma, sustukça sıra sana gelecek 


Bush değil, Fisk tuzağa düştü 


Derviş Baykal görüşmesi 


Bankada pişer, süpermarkete de 
düşer 


L L eşkıyalarım... 


Mersin’de sel ürünü de seracıları da sildi süpürdü 


</TEXT>
</DOC>
