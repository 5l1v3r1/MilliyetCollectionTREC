<DOC>
<DOCNO> 96286 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/17/son/sondun26.html </URL>
<DATE> 2002/07/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Arafat, Rus Komünist Partisi liderine mektup yazdı. 
</HEADLINE>
<TEXT>

     Rus Dışişleri Bakanlığı, Ortadoğu'daki duruma ilişkin yetkililerle temasta bulunması için bölgeye bir temsilci gönderdi. 
     Dışişleri Bakanı İgor İvanov, Rus temsilci Andrei Vdovin'in temaslarda bulunması için Ortadoğu'ya gönderildiğini açıkladı. 
     Bu arada, Filistin lideri Yaser Arafat, Rusya Komünist Partisi lideri Gennadi Züganov'a gönderdiği mektupta, bölgede barış için arabuluculuk çabalarına yardımcı olmasını istedi. 
     Arafat, mektubunda Züganov'a, ''BM, barış sürecinin destekçileri ve uluslararası kuruluşlarla temaslarınızda, İsrail işgal ordusunun kanlı ve acımasız savaşını durdurmak için elinizden geleni yapacağınızı umuyorum'' dedi. 
     Rus parlamentosunun etkili üyelerinden olan ancak Moskova'nın Ortadoğu politikasında resmi rolü bulunmayan Züganov, Filistinlilere desteğini açıkça ortaya koyarken, bu ay içinde Arafat'a bir destek mektubu göndermişti. 
     Rus Dışişleri Bakanlığı da bugün yaptığı açıklamada, Filistinli militanların dün Batı Şeria'da bir Yahudi yerleşim birimi yakınında düzenlediği, 8 kişinin öldüğü saldırıyı kınamış ve ''uluslararası toplumun bu 'provokasyona' yanıt vermemesi ve bölgede şiddete dayalı gelişmelerin esiri olmaması gerektiğini'' belirtmişti. 
     Öte yandan, Malezya Başbakanı Mahathir Muhammed, ABD Başkanı George Bush'un, Arafat liderliğindeki Filistin yönetiminin değiştirilmesi çağrılarına tepki gösterdi. 
     Muhammed, yaptığı açıklamada, ''eğer başka bir ülke ya da bir süper gücün liderimizin kim olacağına ve hangi güce sahip olacağına karar vermesine izin verirsek dünyada başka özgürlük kalmaz'' dedi. 
     Ortadoğu konusunda oluşturulan ''dörtlü'' grubun temsilcilerinin dün akşam New York'ta yaptığı toplantıda ABD, ''Filistin lideri Yaser Arafat'ın dışlanması ve barış yolunda atılacak adımların önkoşulu olarak İsrail'in güvenliğinin sağlanması'' politikasına dayanan yeni strateji konusunda BM, AB ve Rusya'yı ikna edememişti. 
     





</TEXT>
</DOC>
