<DOC>
<DOCNO> 63749 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/23/yazar/uras.html </URL>
<DATE> 2002/01/23/ </DATE>
<TIME>  </TIME>
<AUTHOR> Güngör URAS  </AUTHOR>
<HEADLINE>
ABD ile ticaretin ilk meyvesi 14 Seahawk 
</HEADLINE>
<TEXT>

     Evliya Çelebi rüyasında peygamber efendimizin huzuruna çıkmış. Peygamber efendimiz, "Dile benden ne dilersin " diyerek sual eylediğinde, Evliye Çelebi, "Şefaat ya Resulullah" diyecek yerde, dili sürçmüş, "Seyahat ya Resulullah" demiş. Ömür boyu yollara düşmüş. Ömür boyu bir oradan bir buraya dolanıp durmuş. 
     İşte o biçim... Herhalde Sayın Ecevit, ABD Başkanı Bush’un huzuruna çıktığında, "Bizden mal alın" diyecek yerde dili sürçtü. "Biz sizden mal alalım" dedi. Veya Başkan Bush, söylediğini ters anladı. 
     
İhracat dedik, ithalat oldu      Türk halkı ABD’ye mal satmak heyecanı ile gözlerini ovuştururken, ABD, Türkiye’ye mal satmaya başladı bile... Anadolu Ajansı’nın "Washington mahreçli" haberine göre Türk Deniz Kuvvetleri’nin ihtiyacı olan 14 adet Seahawk deniz helikopterinin kredi ile Türkiye’ye satılması için Başkan Bush gerekeni yaptı. 
     Helikopterler için Türkiye’ye kredi imkanı tanınıyor. Türkiye’nin dış borcu 324 milyon dolar artıyor. 
     İhracat yapacak iken ithalat yapmanın çelişkisi yanında, askeri borçları sildirecek iken artırmanın çelişkisi de dikkati çekiyor. 
     
Borç da artıyor      Hatırlanacağı gibi Sayın Ecevit’in gezi gündemine aldığı maddelerden biri de, ABD’den satın alınan silah ve askeri malzeme nedeniyle oluşan 5 milyar dolar dolayındaki borcun anapara ve faizinin silinmesi idi. 
     Daha önceki tarihlerdeki silah ve askeri malzeme alımı nedeniyle oluşan borç ve faizi silinmiyor. Bu alım ile artıyor. 
     Bir nokta daha var Satın alınan 14 deniz helikopteri için krediyi ABD İthalat ve İhracat Bankası, Eximbank veriyor. Böylece askeri amaçla kullanılan kredi nedeniyle Türkiye’nin ekonomi amaç ile kullanabileceği kredi limiti daralıyor. Küçülüyor. 
     Anadolu Ajansı’nın haberine göre Skorsky Aircraft şirketinin imal ettiği bu helikopterin alımı için ABD Eximbank kredisinin kullanılmasına Sayın Ecevit’in Washington’a geçen hafta yaptığı ziyaret sırasında karar verildi. 
     Anadolu Ajansı’nın haberine göre, Türk Silahlı Kuvvetleri’nin ABD’den almaya karar verdiği 50 adet S - 70 Black Hawk tipi askeri nakliye ve genel maksat helikopterinin satışına destek için ABD Eximbank’ı 1.3 milyar dolarlık kredi açtı. 
     
Satamayana satarlar      Bu kredinin yaklaşık 1 milyar dolarlık bölümü Kara Şahin olarak bilinen Black Hawk helikopterlerinin alımına tahsis edildi. 
     Gene Anadolu Ajansı’nın haberine göre, Başkan Bush’un, Savunma Bakanlığı’nın Pentagon’un ve Dışişleri Bakanlığı’nın desteği ile gerçekleşen bu 14 adet Seahawk deniz helikopteri ile ilgili kredili satışın önümüzdeki haftalarda ABD Kongresi tarafından onaylanması bekleniyor. 
     Türk Silahlı Kuvvetleri’nin ihtiyacı var ki bu alımlar yapılıyor. Bu yazının amacı 14 helikopterin satın alınmasını sorgulamak değil. Amaç Sayın Ecevit’in ABD gezisinin ilk meyvesini kamuoyuna duyurmak. Bir de ticaretin ana kuralını hatırlatmak "Satamayana, satarlar." 
     Günümüzde her ilişkinin sonunda bir "alışveriş" var... Uçak dolusu işadamı ile mal satmaya gittik. Bir şey satamadan "dakika sıfır, gol bir" mal aldık. Borç sildirecek iken borcu artırdık, geldik... 
     
     







Kürtçe eğitim 


Çin Çinnnn... 


Ankara - Şam köprüsü 


Mini demokrasi yerine gerçek demokrasi... 


Kimin değirmenine 


Hocalara verilen söz tutulmalıdır 


Neredeyse şıkır şıkır oynayacağız 


Saddam'ın suyu ABD'nin kulpu 


Model olma şansları 


Farkı yaratan Türk kadınlarıdır 


Yücelen Sorun yok, çözüm arayışı var 


Rahatı kaçırma uzmanları... 


Dünya Bankası ve IMF, İstanbul'da 1955'te toplanmış 


"Temiz" kapitalizm var mıdır 


ABD ile ticaretin ilk meyvesi 14 Seahawk 


</TEXT>
</DOC>
