<DOC>
<DOCNO> 57806 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/18/son/sontur17.html </URL>
<DATE> 2001/12/18/ </DATE>
<TIME>  </TIME>
<AUTHOR>  </AUTHOR>
<HEADLINE>
3 metre çığ altında cep telefonlu imdat.. 
</HEADLINE>
<TEXT>

     Ardahan'da, Ilgar Dağı eteklerinde yol açma çalışması sırasında, çığ altında kalan Karayolları'nda görevli kar püskürtme aracı operatörü Erdal Işık, üzerinde biriken 3 metre kalınlığındaki karın altından, cep telefonu ile 156 Jandarma İmdat'ı arayıp yerini bildirerek yardım istedi. Jandarma timlerinin 3 saat süren çalışmasının ardından Işık, kurtarıldı. 
     Ardahan'da Ilgar Dağı eteklerindeki, Posof-Ardahan Karayolu'nun 10. kilometresinde, yolda kar temizleme çalışması yapan, Ardahan Karayolları Şefliği'nde görevli kar püskürtme aracı operatörü Erdal Işık, çalışması sırasında çığ altında kaldı. 
     Üzerinde 3 metre kalınlığında kar biriken Işık, yanında bulunan cep telefonu ile 156 Jandarma İmdat'ı arayarak, çığ altında kaldığını söyledi ve yerini bildirdi. Jandarma timleri, jet-skilerle belirtilen bölgeye giderek, 3 saat süren çalışmanın ardından Işık'ı kurtardı. 
     Ardahan Devlet Hastanesi'ne kaldırılan Işık'ın sağlık durumunun iyi olduğu bildirildi. 
     
     Hayat kurtarıyorlar 
     Bu arada, Doğu Anadolu Bölgesi'ni etkisi altına alan yoğun kar yağışı nedeniyle yollardaki tehlikeler devam ediyor. 
     Ardahan İl Jandarma Komutanlığı yetkilileri, araçların kış mevsimi şartlarına göre yeterli güvenlik önlemi almadan yola çıktıklarını, bu nedenle şehirlerarası yollarda birçok aracın mahsur kaldığını bildirdiler. 
     Mahsur kalan araçların kısa sürede kurtarılması için belirli noktalarda, bu konuda eğitim gören jandarma timlerinin jet-skilerle hazır bekletildiğini belirten yetkililer, son olarak Göle-Ardahan karayolunun 15. kilometresinde, 9 araçta ve 1 otobüste mahsur kalan 21 kişinin kurtarıldığını kaydettiler. 
     Vatandaşların, uyarılalara rağmen, yol şartlarına göre genellikle hazırlıksız olduklarını vurgulayan yetkililer, kar ve tipi nedeniyle şartları kötü olan yollara hazırlıksız araçların bırakılmadığını söylediler. 
     






</TEXT>
</DOC>
