<DOC>
<DOCNO> 53117 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/20/dunya/dun02.html </URL>
<DATE> 2001/11/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Kabil'de sinema günleri 
</HEADLINE>
<TEXT>

     DIŞ HABERLER SERVİSİ 

     Müzik, sinema, TV ve akla gelen her tür eğlenceyi yasaklayan Taliban'ın Kabil'i terk etmesinden sonra halk sinemayla hasret giderdi. Tabii 5 yıl aradan sonra yapılan halka açık ilk film gösterimi de bu özlemin acısını çıkarmak isteyenler yüzünden izdihama neden oldu. 
     "Uruj" Yükselme adlı Afgan filmini izlemek için gelenlerin sayısı, Bahtar Sineması'nın 600 kişilik kapasitesini neredeyse beş kat aşınca, birbirini ezen kalabalığa polis dipçikle müdühale etti. Müdahale sırasında iki kişi gözaltına alınıp sinema yerine karakola giderken, filmin başlaması sırasında salondan büyük alkışlar yükseldi. "Uruj" filminde, 1980'li yıllardaki Sovyet işgaline karşı savaşan üç mücahit kahramanın öyküsü anlatılıyor. 
     Eylül 1996'da Kabil'i ele geçiren ve meşru hükümeti yıkan Taliban, sadece radyodan propaganda yayını yapıyordu. 
     
Kabil TV yayına hazır      Taliban yönetiminin emriyle 5 yıl önce yayınına son verilen Afganistan'ın Kabil Televizyonu da yayına hazır hale getirildi. Kabil TV Müdürü Humayün Ravi, savaş sırasında zarar görmüş ve 1996'dan beri boş olan televizyon istasyonunun mühendisler tarafından onarıldığını ve canlı yayına başlamaya hazır hale getirildiğini söyledi. 
     5 yıllık bir işsizlik sürecinden sonra meslek hayatına yeniden başlayacak kadın haber spikeri Lida Azimi ise, beyaz baş örtüsü ve gözlükleri ile yaptığı açıklamada, çok mutlu olduğunu, hayatın artık kendisi için daha zevk alınabilir hale geldiğini söyledi ve "Taliban Afganistan'dayken bütün gün evdeydim, çalışamıyordum" dedi. 
     Taliban'ın iktidara gelmesiyle Afganistan'da televizyon yayınlarına son verilmiş, kadınların çalışması yasaklanmıştı. Tüm risklerine rağmen, bazı varlıklı Afganlar uydu antenleriyle yabancı televizyon kanallarını seyrediyorlardı. 
     



 DÜNYA 













</TEXT>
</DOC>
