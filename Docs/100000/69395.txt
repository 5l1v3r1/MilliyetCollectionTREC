<DOC>
<DOCNO> 69395 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/25/yasam/yas03.html </URL>
<DATE> 2002/02/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Doktor bayrama hasta mezara 
</HEADLINE>
<TEXT>

Hastayı doktor izinde’ diye solunum cihazına bağlamadılar. Yetmedi öyle bir tedavi masrafı çıkardılar ki para bulunana kadar hasta öldü 
     ALİYE ÇETİNKAYA Konya DHA 

     Konya’da akciğer, kalp ve böbreklerinden rahatsız olan sağır ve dilsiz Ayşe Avcı 30 , Numune Hastanesi’nin personeli bayram yaparken ölüme gitti. Acil Bakım Servisi sorumlusunun 4 günlük bayram izninde olması nedeniyle solunum cihazına bağlanamayan, 130 milyon liralık tedavi faturası ödenmediği için başka hastaneye sevki 4 saat geciktirilen Avcı’nın, sonunda hastaneden cenazesi çıktı. 
     Akciğerlerinde anemi oluşan Avcı, bayramın ikinci günü rahatsızlanınca Numune Hastanesi’ne getirildi. Avcı’nın ertesi gün solunum cihazına bağlanması gerekiyordu. "Birth" adlı bu cihazının kullanılması için onayı gereken servis sorumlusu Doktor Başer Cander, 4 günlük bayram iznindeydi. İddiaya göre, durumu ağırlaşan Ayşe Avcı’yı diğer personel de solunum cihazına bağlamadı. 
     
Fatura tartışması      Bunun üzerine Avcı’nın hayati tehlikesi nedeniyle Tıp Fakültesi Hastanesi’ne sevkine karar verildi. Ancak bu kez de hastane 130 milyon liralık tedavi faturası çıkardı. Tedavi masrafı ödenmeden sevki yapılmadı. 
     Ayşe Avcı’nın ağabeyi Kenan Avcı sevk işlemlerini beklerken "Kardeşim ölüyor. Şimdi bu parayı ödeyemem. Kardeşimin ücretsiz tedavi olma hakkı var. Yine de isterseniz senet yapalım" diyerek kendini yerden yere attı. 
     Özürlü kardeşinin ücretsiz tedavi olabilmesi için sağlık karnesine sahip olduğunu söyleyen ağabeyi Kenan Avcı, bu karneyi yerden yere vurarak hastaneyi birbirine kattı. Baygınlık geçiren Kenan Avcı, Gözlem Odası’na alınırken bu kez de serviste görevli hemşireler iddiaya göre "Çıkartın bu adamı buradan. Zaten yerimiz yok, bir de bununla mı uğraşalım" dedi. 
     
4 saat bekledi ve öldü      Tıp Fakültesi Hastanesi’ne sevki için işlemler tam 4 saat sonra tamamlandı. Ambulans kapının önünde hazır edilirken Ayşe Avcı’nın öldüğü haberi geldi. Acı haberi alan Kenan Avcı, "Sağır ve dilsiz kardeşim gün görmedi. Gencecik yaşında öldürdünüz onu" diyerek feryat etti... 
     
Dayı Ahmet Göksu "Yeğenim, doktorlar, hemşirelerin gözü önünde can verdi. Kimse müdahale etmedi. Hepsiyle kanun önünde hesaplaşacağız" dedi. 
Hastaneden savunma      Avcı’ya müdahale eden Dr. Celalettin Aydın, hastanın kalp, akciğer ve böbrek yetmezliği bulunduğunu belirterek şunları söyledi " Solunum cihazına bağlanması gerekiyordu. Ama personel izinli olduğu için Birth’ cihazına bağlanamadı. Bir umut diye Tıp Fakültesi’ne gönderdik. Durumu kritikti Bağlansaydı da yaşamazdı." 



 YAŞAM 



















</TEXT>
</DOC>
