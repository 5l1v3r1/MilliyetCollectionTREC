<DOC>
<DOCNO> 93488 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/03/son/soneko10.html </URL>
<DATE> 2002/07/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Piyasalar sallanıyor... Dolar fırladı, borsa çöktü.. 
</HEADLINE>
<TEXT>

     İstanbul Menkul Kıymetler Borsası İMKB Ulusal 100 endeksi haftanın üçüncü işlem gününde 8 bin 514 puana kadar gerilerken, dolar Kapalıçarşı'da 1 milyon 665 bin liraya kadar yükseldi. 
     Sabah açılışta 9,081.18 puandan güne başlayan Ulusal 100 Endeksi, seans içinde minimum 8 bin 514 puana kadar geriledi. Endeks saat 11.50 itibariyle dünkü kapanışa göre 416.21 puanlık düşüşle 8,718.76 seviyelerinde seyrediyor. Dünkü kapanışa göre ortalama değer kaybı da yüzde 4.56 düzeyinde bulunuyor. 
     Bankalararası piyasadaki dolar kotasyonlarında satışta 1 milyon 672 bin liraya kadar çıkan dolar şu sıralarda 1 milyon 655 bin liraya kadar gerilemiş bulunuyor. 
     Serbest piyasada sabah açılışta 1 milyon 629 bin lira olan doların satış fiyatı da 1 milyon 665 bin liraya kadar çıktı. 1 milyon 615 bin lira satış fiyatıyla güne başlayan Euro'nun satış fiyatı ise şu sıralarda 1 milyon 630 bin lira. 
     Yapı Kredi Yatırım Araştırma Müdürü Mehmet Gerz, global piyasalardaki sert satışların ve Başbakan Bülent Ecevit'in ayrılması için üzerinde giderek artan medya baskısının Borsa'da satışları getirdiğini söyledi. 
     Siyasi belirsizliklerin Borsa'nın önünü görmesini zorlaştırdığını ifade eden Gerz, ayrıca Euro'nun dolara karşı yükselmesinin ardından baskı altında olan doların da 2-3 gündür kendini toparlamasının piyasada panik yarattığını kaydetti. 
     Meksa Yatırım Araştırma Müdürü Ahmet Uğurlu da, şu anda mali istikrarın düzgün olduğunu ancak siyasi belirsizliklerin ekonomik hedeflerin önüne geçmemesi gerektiğini kaydetti. 
     

     
</TEXT>
</DOC>
