<DOC>
<DOCNO> 65617 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/03/ekonomi/eko09.html </URL>
<DATE> 2002/02/03/ </DATE>
<TIME>  </TIME>
<AUTHOR>  </AUTHOR>
<HEADLINE>
13,100 seviyesi desteğe dönüştü 
</HEADLINE>
<TEXT>

Endeksin uzun vadeli göstergeleri önceki haftalarda başlayan satış eğilimini kırdı 
     Zeynep Candan AKTAŞ 

     Hafta içinde 12,070 seviyesine dek süren satış eğiliminin ardından haftanın son iki günü hızla toparlanan endeks kapanışı önemli direnç seviyesi olan 13,100'ün üzerinde gerçekleştirdi. 
     Cuma günü birinci seansta 13,500'ün test edilmesinin ardından bir miktar k r realizasyonu gelince kapanış 13,375 puandan gerçekleşti. Endeksin kısa vadeli göstergeleri aşırı satımlardan başlayan alım sinyallerini sürdürüyorlar. 
     
Destekler 13,100 - 12,700’de      Uzun vadeli göstergelerde ise iki hafta önce başlayan satış sinyalleri endeksin son iki günlük çıkışından sonra kırıldı. Uzun vadelilerden sadece Stochastic aşırı satım bölgelerine ulaşabildi. Diğer göstergeler kararsız bölgelerde tutunma eğiliminde. Bu göstergeler ışığında önümüzdeki hafta için endeksin destekleri 13,100 ve 12,700 iken dirençler 13,700 ve 14,200 seviyesinde bulunuyor. 
     Bir önceki zirve seviyesi olan 15,000 yukarı yönde kırılmadıkça endeksin bu çıkışını tepki alımı olarak değerlendirmek gerekir. Ancak endekste yer alan bazı senetlerin bu çıkış ile bir önceki zirvelerinin üstüne çıkmaları hareketin yukarı yönde devam etme olasılığının da ihmal edilmemesi gerektiğini gösteriyor. 
     Özellikle bankacılık kesimi hisselerinde yaşanan sert satış eğilimiyle hızlanan düşüşün yine bankacılık kesimi hisselerine gelen alımlarla durmuş olması önümüzdeki hafta dikkatlerin mali kesim hisselerinde yoğunlaşacağının sinyallerini veriyor. 
     Ulusal 100 endeksinde mali kesim hisselerinin ağırlığının fazla olması ve yine bu grup hisselerde nisbeten işlem derinliğinin bulunması yerli ve yabancı portföy yatırımlarının bu hisselerde yoğunlaşmasına neden oluyor. 
     Bu nedenle önümüzdeki hafta öncü göstergeler mali sektör hisseleri olacak gibi görünüyor. Bu hisselerde önceki zirvelerin kırılmasına yönelik olası ataklar endekse de büyük oranda yansıyacaktır. 
     Ancak bir önceki zirve seviyelerinde yaşanan yoğun hacim nedeniyle yukarı doğru atakların da hacimle desteklenmesi gerekiyor. 
     Bu arada piyasadaki her senedin salınımının farklı olduğu gözardı edilmemeli. Bazı senetler güçlü bir çıkış eğilimi içinde görülürken, az da olsa bazı senetler düşüş eğilimine yeni giriyorlar. Bu nedenle senet bazlı analizler yapmak, vade ve portföy yapısını çeşitlendirmek riskin azaltılmasına yardımcı olacaktır. 
     Bol kazançlı haftalar dileğiyle. 
     



 EKONOMİ 
















</TEXT>
</DOC>
