<DOC>
<DOCNO> 80198 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/24/son/sontur09.html </URL>
<DATE> 2002/04/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Tayyip Erdoğan Genelkurmay Başkanı'na sert yanıt verdi 
</HEADLINE>
<TEXT>

     AK Parti Genel Başkanı Recep Tayyip Erdoğan, Genelkurmay Başkanı Orgeneral Hüseyin Kıvrıkoğlu'nun, egemenliğin millete verildiği bir bayram gününde, 10 yıl önce yapılmış bir konuşmayı dün söylenmiş bir söz gibi cevaplandırmasının demokrasiye gölge düşürdüğünü söyledi. 
     AK Parti Genel Başkanı Recep Tayyip Erdoğan, Genelkurmay Başkanı Orgeneral Hüseyin Kıvrıkoğlu'nun kendisiyle ilgili ''talihsiz bir beyanda bulunduğunu'' ifade ederek, ''Sayın Kıvrıkoğlu'nun beyanlarındaki kişilik haklarımıza dönük zedeleyici ifadeler için, hukuki girişim haklarımızı saklı tuttuğumuzu da belirtiyorum'' dedi. 
     Bilindiği gibi Genelkurmay Başkanı Orgeneral Hüseyin Kıvrıkoğlu, Tayyip Erdoğan'ın televizyonlarda yayınlanan kaseti için şunları söylemişti 
     "Bu konuda adli işleme başladık. Sonuna kadar takip edeceğiz. Bir defa normal bir insanın söyleyeceği sözler değildir. Tamamiyle ağızdan çıkanla beynin irtibatı olmadan söylenmiş söz olarak kabul ediyorum." Orgeneral Kıvrıkoğlu'nun sözleri üzerine geceyarısı toplanan Ak Parti MYK'sı 4 saatlik toplantı yapmıştı. Tayyip Erdoğan Genelkurmay Başkanı'na yanıtını partisinin bu sabah yapılan grup toplantısında verdi. 
     ''Bugüne kadar çıkmış ve bundan sonra çıkabilecek kasetler'' hakkında açıklama yapmada yarar gördüğünü vurgulayan Erdoğan, şöyle konuştu 
     ''Bu konuşmalar 10 yıl önce yapılmıştır. Ne yazık ki, o zamanlar Türkiye'de siyaset kutuplaşma üzerine yapılıyordu. Abartı, heyecan, retorik ve slogan hakimdi. Öyle ki, meydanlarda, Cumhurbaşkanı'nın başına gökkubbenin indirilebileceği bile söyleniyordu. 10 yıl önce biz de bu atmosfer içinde siyaset yapıyorduk. Bu dönemde yaptığımız konuşmalarda, bugün asla tasvip etmediğimiz ifadeler var. Geçmiş, hatasıyla sevabıyla bizim geçmişimizdir. Türkiye belli yollardan geçerek bugünlere geldi. Bizler o yolları, hayatın önümüze koyduğu seçeneklerle kendimize göre yürüdük. Kimse kendi seçeneklerini tamamen kendisi üretmiyor. Bu seçeneklerin açtığı yolda, geleceği tamamen görerek karar da veremiyor. Belli şeyleri yaşayarak daha iyi görüyorsunuz. Ve yaşamın öğrettikleri de daha kalıcı oluyor.'' Erdoğan, Türkiye'nin siyasi tarihinin bir parçası olan ve kendi hayatının gençlik yıllarına denk düşen bir devir yaşadıklarına işaret ederek, ''Ancak geçen süre içerisinde muhasebesini yaptık, özeleştirisinde bulunduk. Bu tip siyasetin ne halkımıza ne de ülkeye fayda kazandırmadığını gördük. O zaman yaptığımız konuşmalara temel teşkil eden fikirlerimizi ciddi bir eleştiriye tabi tuttuk. Geçmişteki kimi fikirlerimizin sağlam altyapıya sahip olmadığını gördük, üzerine samimiyetle gittik'' diye konuştu. 
     Temel ahlaki değerlerinin hiçbir zaman değişmediğini belirten Erdoğan, siyasetin ve dünyadaki gelişmelerin getirdiği değişime ve gelişime kendilerini samimiyetle açık tuttuklarını bildirdi. Türkiye, millet ve devlet adına daha iyi neler yapılabileceğini düşündüklerini, bunun için geniş istişare ve tartışmalar yaptıklarını kaydeden Erdoğan, bu amaçla yeni bir siyasi parti kurduklarını ve yeni bir siyaset anlayışını ortaya koyduklarını ifade etti. 
     
     ''BİZİ BUGÜNKÜ PROGRAMIMIZLA DEĞERLENDİRİN'' 

     ''Bizi herkes bugünkü programımızla, bugünkü hedef ve sözlerimizdeki samimiyetle değerlendirmelidir'' diyen Erdoğan, şunları kaydetti. 
     ''Bunu defalarca tekrarlamamıza ve ilan etmemize rağmen, Sayın Kıvrıkoğlu'nun, egemenliğin millete verildiği bir bayram gününde 10 yıl önce yapılmış bir konuşmayı dün söylenmiş bir söz gibi cevaplandırması, Türk demokrasisine maalesef gölge düşürmüştür.'' 
     
</TEXT>
</DOC>
