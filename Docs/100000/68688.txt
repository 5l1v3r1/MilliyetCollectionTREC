<DOC>
<DOCNO> 68688 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/20/son/sonspo07.html </URL>
<DATE> 2002/02/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe gurbetçi futbolcu Mehmet Erdoğan'ı denedi 
</HEADLINE>
<TEXT>

     Fenerbahçe, Denizlispor ile yapacağı lig maçının hazırlıklarını, bu sabah tek idmanla sürdürdü. 
     Teknik direktör Werner Lorant yönetiminde, Samandıra Tesisleri'nde gerçekleştirilen ve yaklaşık 1.5 saat süren idmanda sarı-lacivertli futbolcular topla çalıştıktan sonra, şut çalışması yapıp, antrenmanı koşuyla tamamladı. 
     Sakatlığı süren Simao'nun takımdan ayrı çalıştığı idmana, gribal enfeksiyon nedeniyle antrenmanlara katılmayan Johnson da geldi. 
     
     Rapaiç formda 

     Antrenmanda, şut çalışmasının 2. bölümünde Alman teknik adam, takımı 2 gruba ayırdı. Bu çalışmada şutu kaleyi bulmayan futbolcunun yer aldığı gruba Lorant, topluca koşu cezası verdi. 
     Fenerbahçeli futbolcular şut çalışmasında genelde isabetli vuruşlar yaparken, günün en formda oyuncusu ise Galatasaray maçının yıldızı Rapaiç oldu. 
     Bu arada idman bitiminde Lorant ile yardımcıları, saha ortasında kaptan Ogün ile bir süre görüştü. 
     Fenerbahçe, hazırlıklarını yarın yapacağı tek idmanla sürdürecek. 
     
     Gurbetçi oyuncu denendi 

     Fenerbahçe'nin bu sabahki idmanına, denenmek için gurbetçi oyuncu Mehmet Erdoğan da katıldı. 
     Fransa Ligi takımlarından Paris Saint Germain'in altyapısında, santrfor mevkiinde yer aldığı bildirilen 19 yaşındaki Mehmet Erdoğan, antrenmanda vasat bir görüntü çizdi. 
     






</TEXT>
</DOC>
