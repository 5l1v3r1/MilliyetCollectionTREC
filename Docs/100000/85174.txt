<DOC>
<DOCNO> 85174 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/21/spor/aspo.html </URL>
<DATE> 2002/05/21/ </DATE>
<TIME>  </TIME>
<AUTHOR>  </AUTHOR>
<HEADLINE>
BİR YUDUM FUTBOL 
</HEADLINE>
<TEXT>

A Milli Takımımız, Hong Kong Karması’nı yenerken zorlanmadı, ama yoğun nem nedeniyle beklenen oyununu da ortaya koyamadı. Hasan Şaş sahanın yıldızıydı 
Hakan perdeyi açtı      NEM yüzünden yüzme havuzunu andıran bir ortamda sahaya çıkan millilerimiz Hong Kong Karması’nı rahat bir futboldan sonra 2 - 0 ile geçti. Şenol Güneş her iki yarıda, iki ayrı on biri sahaya sürerken, futbolcularımızın özellikle tempo yakalamakta çok zorlandıkları görüldü. 21. dakikada Hasan Şaş’ın kendi çabasıyla yarattığı penaltıyı sahaya kaptan olarak çıkan Hakan Şükür ağlara gönderince üstünlüğü yakaladık. 45’te yine Hasan Şaş ilk yarının skorunu belirledi. 
     
G.Afrika ile final      İKİNCİ yarıda daha kontrollü oynadık. Özellikle Tugay ve Mustafa İzzet orta sahayı paslarıyla ele geçirdiler. Hakan’ın yerine tek forvet oynayan İlhan Mansız yakaladığı üç net pozisyondan yararlanamadı. Rakibin hücum girişimleri etkisiz kalırken, tribünlerdeki 50 kadar Türk taraftar da oyuncularımıza destek verdi. İskoçya’yı 2 - 0 yenen Güney Afrika ile perşembe günü final maçına çıkacağız. 
     
Güneş memnunAy - Yıldızlı ekibin hocası, Hong Kong maçında tüm oyuncuların son durumunu gördüğünü söyledi, "Finaller öncesi bu tür sınavlar büyük avantaj" diye konuştu 
     Pozisyonlar verdik’ 
     A Milli Takım Teknik Direktörü Şenol Güneş, Hong Kong Karması önünde hem olumlu, hem de olumsuz görüntüler verdiklerini belirtti. Rakibin gücü kadar mücadele ettiğini ancak genel görüntüden memnun olduğunu kaydeden Güneş, "Tüm futbolcuların son performanslarını görme şansı buldum. Her iki yarıda da rakibimize pozisyonlar verdik. İlk yarıda pas yüzdemiz düşük olmasına rağmen iki gol bulduk" diye konuştu. 
     
     İkinci yarı ataktık’ 
     İKİNCİ yarıdaki kadronun daha kolektif oynadığına dikkat çeken Güneş, "Bu kez atak oynadık, pozisyon ürettik, fakat gol atamadık. Ancak unutulmasın ki, aynı Hong Kong Çin’le kendi sahasında berabere kaldı. Güney Afrika ile yapacağımız karşılaşma daha zevkli ve çekişmeli geçecek. Çünkü hem teknikler, hem de iyi top yapıyorlar. Finaller öncesinde bu tür maçlar bizim için büyük avantaj" ifadelerini kullandı. 
     
Yıldıray Baştürk oynamadı      TEKNİK Direktör Şenol Güneş, Hong Kong maçında Rüştü konusunda riske girmedi ve tecrübeli file bekçisine görev vermedi. Güneş, Yıldıray’ı da moralsiz olduğu için sahaya sürmediğini belirtti, "Finallere kadar kafaca hazır olur" diye konuştu. Yıldıray ise "Üst üste final maçları oynadım. Hem fizik, hem de zihinsel olarak yorgun düştüm" açıklamasını yaptı. 
     
Çinliler bilet avında      DÜNYA Kupası’ndaki rakiplerimizden Çin’den yaklaşık 25 bin biletli seyircinin finalleri takip edeceği açıklandı. Çin seyahat şirketleri, maçlar için ayrılan 15 bin biletin yanı sıra, Çinli futbolseverlerin Güney Kore’deki şirketler ve karaborsadan da bilet toplamaya devam ettiklerini ve rakamın 25 bini aşacağını ifade ettiler. Bu arada Çin’in son üç hazırlık maçında gol atamaması da sıkıntı yarattı. 
     
Kore’de grev korkusu      GÜNEY Kore’nin ikinci en büyük sendikası, işçiler üzerindeki engellemelerin kaldırılmaması halinde, hükümeti Dünya Kupası sırasında grev kararı almakla tehdit etti. Enerji alanındaki işten çıkarmaları da eleştiren sendika, yarından itibaren 70 bin işçinin protesto gösterilerine başlayacağı uyarısında bulundu. G.Kore Devlet Başkanı Kim ise yasadışı grev ve gösterilerden kaçınılması çağrısı yaptı. 
     
Yürüyüş yaptılar      HONG Kong Karması maçı öncesinde A Milli Takımımız kamp yapılan otelin önünde toplu olarak yürüyüş yaptı. Ay - Yıldızlı kafilenin parktaki yürüyüşü, aşırı nem nedeniyle kısa sürdü. Yürüyüş sırasında Ay-Yıldızlı futbolcuların rutubet nedeniyle tişörtleri adeta sırılsıklam oldu. 
     
Hagi indirimi      GOLCÜ futbolcularımızdan Hakan Şükür, 770 dolarlık DVD için, satıcıdan 20 dolarlık indirim istedi. Ancak dükkan sahibi 770 dolarda ısrar etti. Bunun üzerine Hong Kong’da yaşayan bir Türk, "Onlar Hagi’nin arkadaşları" deyince satıcının tavrı birden değişti ve Hakan DVD’sine indirimli olarak kavuştu. 
     
Cep telefonuna hücum      A Milli Takım oyuncuları dün sabah gruplar halinde şehir merkezini dolaştılar, Türkiye’deki dostlarına 12 cep telefonu aldılar. Ay - Yıldızlı futbolcular elektronik eşyalarının alımlarında adeta kıran kırana pazarlık yaptılar. Son teknoloji ürünlerini inceleyerek, alışveriş rekoru kırdılar. 
     
Türkiye Çin’den iyi’      KARŞILAŞMA bitiminde gazetecilerin sorularını yanıtlayan Hong Kong’un Brezilyalı futbolcularından Filho, Türkiye’nin Çin’den çok daha iyi olduğunu söyledi. Filho, "Türk oyuncuların teknik kapasiteleri yüksek. Brezilya’nın ardından ikinci tura çıkarlar. Bu takım iyi işler yapabilir" dedi. 
     



 SPOR 



























</TEXT>
</DOC>
