<DOC>
<DOCNO> 63951 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/24/son/sondun05.html </URL>
<DATE> 2002/01/24/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD basını "Müşerref Atattürk'ü örnek alıyor.." 
</HEADLINE>
<TEXT>

     ABD'de yayımlanan Christian Science Monitor Gazetesi, Pakistan Devlet Başkanı Pervez Müşerref'in, Atatürk'ü örnek alarak, ülkesine Türkiye modelini yerleştirmeye çalıştığını yazdı. 
     Gazetenin İslamabad çıkışlı, ''Pakistan İçin Türk Yolu'' başlıklı haber-yorumunda, Müşerref'in ''modern kafalı bir Müslüman devlet'' oluşturmak istediği anlatıldı. 
     Yorumda, Müşerref'in 11 Eylül'den beri değiştiği ve ABD'nin terörizmle savaşına destek verdiği kaydedilirken, kendisinin aşırı dincilere karşı son zamanlarda aldığı önlemlere değinildi. 
     ''Müşerref, Osmanlı İmparatorluğu'nun çöküşünün ardından cami ile devleti ayıran Türk lider Kemal Atatürk'ün yerel bir versiyonu mu '' sorusunu yönelten gazete, Pakistan Devlet Başkanı'nın Atatürk'ü örnek aldığını sık sık dile getirdiği ve çocukluğunun 7 yılını Türkiye'de geçirdiğine dikkat çekildi. Gazete, Müşerref'in Atatürk'ü, ''en hayran olduğum kişi'' olarak nitelediğini belirtti. 
     Gazete, pek çok alanda savaş vermek zorunda olan Müşerref'in, ABD'nin Taliban ve El Kaide'ye karşı savaşında işbirliği yaparken, halkının ''Batı'nın İslam'a karşı savaşına katılıyor'' izlenimini edinmesini engellemeye çalıştığını yazdı. 
     Müşerref'i en zorlayacak konunun medreselerin yeniden düzenlenmesi olduğunu kaydeden gazete, Pakistan'daki medreselerin Afganistan'da Taliban benzeri aşırı dincilerin yetişmesine katkıda bulunduğunu savundu. 
     Yeni medreselerin yetkili kuruluşlara kayıt yaptırması ve yabancı öğrencilerin kendi hükümetlerinden vize ve özel izin almaları gibi kurallar getirmeye çalışan Pakistan Devlet Başkanı, bir süre önce yaptığı bir konuşmada, ''camilerin ve medreselerin kötüye kullanılmasını engellemeliyiz. Cami ve medreseler, siyasi ve tarikatçı önyargıları yaymakta kullanılmamalı'' demişti. 
     






</TEXT>
</DOC>
