<DOC>
<DOCNO> 76322 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/04/spor/ymese.html </URL>
<DATE> 2002/04/04/ </DATE>
<TIME>  </TIME>
<AUTHOR> BİLAL MEŞE  </AUTHOR>
<HEADLINE>
90 Dakika 
</HEADLINE>
<TEXT>

     Beşiktaş kantarda "ağır" basan taraftı... Ama bırakın finali bir kenara, futbolda önceden "tahmin" yapmak kadar yanlış bir şey olamaz. 
     Kocaelispor, ofansif futboldan çok, savunma ağırlıklı bir taktikle mücadele etti. Hikmet Karaman, Beşiktaş’ın orta alandaki etkili oyuncularından Baya, Tümer ve Tayfur’a "kilit" vururken, alan savunmasını tercih etti. Karaman’ın bu taktiği doğruydu... Beşiktaş, Kocaelispor "kilidini" açmak ve gole gidebilmek için her türlü varyasyonu denedi. Göbek bindirmelerinde zorlandı, kanatlardan rakip kaleye yüklendi. Nitekim, ilk yarıda kanatlardan pozisyon üretti, yakaladığı fırsatları iki kez Tümer, İlhan Mansız ve Baya ile harcadı. 
     Oyunu kontrol altında tutan Kocaelispor ilk yarının uzatma dakikalarında golü buldu. Bu dakikada Nuri sağdan hareketlenen Yordanov’u kaçırdı, Yordanov ortaladı, Cihan penaltı noktası üzerinden fileleri gördü 0-1 
     Hani futbolda bir laf vardır "Atamayana atarlar"... 
     Şimdi Kartal’ın harcadıklarına bakalım.. 
     Dakika 21 Kaptan Tayfur, ceza alanında kolay buluştuğu topu kontrol edemedi ve büyük fırsatı kaçırdı. 
     Dakika 31 Tümer orta alandan süratle indi, Nuri’yi geçti, sol çaprazdan sert vurdu, Ahmet’ten geri döndü. 
     Dakika 35 Tümer orta alanda yay üzerinde bekleyen Baya’yı topla buluşturdu. Baya, İlhan Mansız’a aktardı. Golcü futbolcu sert vurdu, yine Ahmet’ten döndü. 
     Karşılaşmanın ikinci yarısına gol umuduyla başlayan Beşiktaş, İbrahim şokunu yaşadı. 52.dakikada İbrahim çift sarı karttan oyun dışı kalırken, Kartal’ın kolunu - kanadını kırdı ve kupanın kaderini belirledi. 
     On kişi kaldıktan sonra Kocaelispor kalesine yüklenen Beşiktaş, savunma güvenliğini unuttu. 60.dakikada Yordanov, uzun topla Lazarov’u buluşturdu. Bu oyuncu önce savunmayı, sonra kaleci Myhre’yi geçti, topu tavana çaktı 2-0 
     Bu gol Beşiktaş’ın kupa umutlarını silip, süpürdü. Kartal, strese girdi, şuursuz ataklar tazeledi, ancak disiplini elden bırakmayan Kocaeli’yi aşamadı. 
     Aslında Kocaeli şov peşindeydi. Dakika 83 Kaan Dobra sert vurdu, Myhre topu elinden kaçırdı 3-0 
     Ve Kartal iflas etti... 
     Dakika 84 Serdar ceza alanı dışından sert vurdu, top Myhre’den döndü, Serdar ikinci kez dokundu 4-0 
     İki hedefle yola çıkan Beşiktaş kupanın sapına kadar uzandı, ne var ki Bursa Atatürk Stadı’ndan eli boş döndü. 
     Kazanan daima haklıdır... 
     Kocaelispor akıllı oynadı, attığı gollerle kupanın haklı sahibi oldu... 
     Körfez’e, Avrupa’da başarılar diliyoruz. 
     



 SPOR 






























</TEXT>
</DOC>
