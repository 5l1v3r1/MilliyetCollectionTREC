<DOC>
<DOCNO> 67666 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/14/son/sonspo17.html </URL>
<DATE> 2002/02/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Cansun "Fenerbahçe ile anlaştık, 1100 taraftarımız maça gidecek'' 
</HEADLINE>
<TEXT>

     İstanbul İl Spor Güvenlik Kurulu Toplantısı'na katılan Galatasaray Kulübü Başkanı Mehmet Cansun, Fenerbahçe ile bilet konusunda anlaştıklarını ve karşılaşmayı 1100 sarı-kırmızılı taraftarın izleyeceğini söyledi. 
     Mehmet Cansun, statta rakip takımın güvenli bir biçimde maç izleyebileceği yalnızca kendilerine ayrılan yerin bulunduğunu anlatarak, ''Sonuçta 52 bin kişilik statta 1000 ya da 2 bin Galatasaray taraftarının bulunması fazla fark etmez. Güvenlik gerekçesiyle bilet verilemediği belirtildi ve bu konuda aramızda sorun kalmadı'' dedi. 
     Bu maç için böyle bir taraftarın kabul edildiğini kaydeden Cansun, ancak UEFA'nın düzenleyeceği maçlarda böyle birşeyin kabul edilmeyeceğine dikkati çekti. 
     
     "Medeniyet sınavı" 

     Cansun, Fenerbahçe-Galatasaray maçı için ilginç bir yorumda bulunarak, ''Bu bir sportmenlik, medeniyet sınavıdır'' dedi. 
     Spor anlayışı içinde, sahada en sert ve acımasız rekabeti yapacaklarını vurgulayan Cansun, ancak bunu yaparken, birbirlerinin kafasını gözünü kırmadan gerçekleştireceklerini anlattı. 
     Saha içinde çekişmenin normal olduğunu belirten Cansun, bunun saha dışında gerçekleşmemesini sağlamanın kendilerinin görevi olduğunu kaydetti. 
     Cansun, taraftarlara iyi mesajlar vermeleri durumunda olayların gerçekleşmesinin önüne geçebileceklerini de söyledi. 
     
     Skor tahmini 1-0 

     Fenerbahçe ile yapacakları zorlu maç için skor tahmininde bulunan Cansun, ''1-0 kazanırsak, bizim için iyi olur'' dedi. 
     Karşılaşmayı kendisinin de taraftarlarla birlikte izlemek istediğini, ancak protokol yüzünden bunun gerçekleşmeyeceğini kaydeden Cansun, ''Ancak belirleyeceğimiz bazı yöneticiler taraftarlarımızla birlikte maçı izleyeceklerdir'' dedi. 
     Cansun, Ali Sami Yen Stadı'nı bu maç sırasında taraftarlara açmak için girişimlere başladıklarını belirtirken, gerekli dilekçeyi yetkili organlara vereceklerini vurguladı. 
     
     Puro konusu 

     Cansun, toplantıda, bugün gazetelerde Aziz Yıldırım'ın söylediği kaydedilen ''Purosu benden'' sözünü okuduğunu belirtirken, ''Başkan Yıldırım Bende puro yok diyor'' diyerek espri yaptı. 
     Yıldırım, Cansun'un bu sitemi üzerine ise gülerek, ''Sayın başkan ben içmiyorum diye söyledim. İstiyorsanız getirtiriz'' diye konuştu. 
     Bu arada toplantıya katılan Galatasaray Kulübü Futbol Şubesi Üyesi Abdurrahim Albayrak, karşılaşmanın hakemi olarak Ali Aydın'ın belirlenmesi konusunda, ''Bizim bütün hakemlere güvenimiz sonsuzdur. 
     Aydın'a da güveniyoruz. Biz sahada yürürken hata yapıyoruz. Onlar da hata yapabilir, büyütmemek lazım'' dedi. 
     






</TEXT>
</DOC>
