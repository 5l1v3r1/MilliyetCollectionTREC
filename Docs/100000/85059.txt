<DOC>
<DOCNO> 85059 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/20/son/soneko06.html </URL>
<DATE> 2002/05/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye, MAN'ın üretim merkezi oluyor... 
</HEADLINE>
<TEXT>

     MAN Türkiye'nin Ankara fabrikasında günlük otobüs üretimini 4.5 adetten 8.5 adede çıkaran tesislerin açılış töreni yarın yapılacak. 
     Tesisin açılışının, Devlet Bakanı ve Başbakan Yardımcısı Mesut Yılmaz tarafından yapılması bekleniyor. 
     Edinilen bilgiye göre, MAN bu ilave kapasite için, şimdiye kadar 45 milyon euro tutarında yatırım yaptı. 
     MAN Türkiye, yakın gelecekte de üretim kapasitesini günlük 12.5 adede çıkararak, Türkiye'yi Avrupa'nın otobüs üretim merkezi haline getirmeyi planlıyor. 
     
     MAN TÜRKİYE'NİN ÜRETİM VE CİROSU 
     2000 yılında 719 adet adet otobüs üretimi gerçekleştiren MAN Türkiye, 2001 yılında ise krize rağmen 685 adetlik üretim yaptı. 
     İç satışı 2000 yılında 152 milyon euroyu bulan MAN Türkiye'nin 2001 yılı satışları 66 milyon euroya gerilerken, aynı dönemde ihracatı 51 milyon eurodan 93 milyon euroya yükseldi. 
     Krizden etkilenmeyen MAN Türkiye, 2000 yıl sonunda 1.705 kişi olan istihdamını da 2001 sonu itibariyle 1.878 kişiye çıkardı. 
     Verilen bilgiye göre 1966 yılında, yüzde 33 sermayesi Alman MAN AG'ye ait olarak İstanbul'da kurulan MAN Türkiye, 1986 yılında Ankara'da önce kamyon, sonra da otobüs üretimine başladı. 
     MAN Türkiye'nin sermayesi içinde, MAN AG'nin hisse oranı 1995 yılında yüzde 100'e ulaştı. 
     MAN AG'nin Türkiye dışında, Almanya, Avusturya, Polonya, İngiltere ve Güney Afrika'da fabrikaları bulunuyor. 
     





</TEXT>
</DOC>
