<DOC>
<DOCNO> 79323 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/19/son/sontur10.html </URL>
<DATE> 2002/04/19/ </DATE>
<TIME>  </TIME>
<AUTHOR>  </AUTHOR>
<HEADLINE>
ANAP'tan Mehmet Ali Bayar'a Cem Boyner benzetmesi... 
</HEADLINE>
<TEXT>

     ANAP Grup Başkanvekili Nihat Gökbulut, DTP Genel Başkanlığı'na getirileceği bildirilen Mehmet Ali Bayar'ı, Cem Boyner'e benzetti. Gökbulut, ''Türk siyasi hayatından, parlak görünen pek çok siyasetçi kayan bir yıldız gibi gitmiştir'' dedi. 
     Gökbulut, TBMM'de düzenlediği basın toplantısında, iç ve dış gelişmeleri değerlendirdi. 
     İsrail'in, Filistin'de gerçekleştirdiği katliamların kabul edilemez olduğunu belirten Gökbulut, İsrail'in yaptığı uygulamaların insan haklarına aykırı olduğunu vurguladı. 
     Türkiye'nin olaylara seyirci kalamayacağını ifade eden Gökbulut, M-60 tanklarının yenilenmesi ihalesinin İsrail'e verilmesinin stratejik açıdan doğru, zamanlama açısından yanlış olduğunu söyledi. 
     Gökbulut, teröre karşı savaş açan ABD'nin, İsrail'in devlet terörünü görmezlik gelmesinin de inandırıcılığını yitirmesine yol açabileceğini kaydetti. 
     Mehmet Ali Bayar'ın ''merkez sağı toparlamak için DTP'nin başına getirileceğine'' ilişkin yorumları da bir soru üzerine değerlendiren Gökbulut, şunları söyledi 
     ''Mehmet Ali Bayar'ı, geçmişteki Cem Boyner hikayesine benzetiyorum. Sayın Boyner geçmişte vizyonu olan, parlak, mükemmel tahsili olan ve basın ile kamuoyunun desteklediği bir siyasetçiydi. 
     Ancak, Türk siyasi hayatından çok parlak görünen siyasetçiler aynen kayan yıldızlar gibi gitmiştir. Türkiye'de ekonomik kriz dolayısıyla oluşan siyasi boşlukta her kesimin siyasi iştahı kabarmaktadır. Ancak Türkiye'nin problemlerine gerçekten çözüm üretmeyecek hiçbir parti ve o partiyi temsil eden kişilerin Türk siyasi hayatında yaşam bulacağına inanmıyorum. 
     Sayın Cem Boyner de yüzde 43'ün altında oy aldığı takdirde istifa edeceğini belirtmişti, binde 4.3 oy aldı. Tahminleri sadece rakam olarak birbirine yakın gerçekleşti ama oran farklı... 
     Mehmet Ali Bayar, belki bireysel olarak çok cazip bir insandır. 
     Ama ben şuna inanıyorum Türkiye'de binlerce cazip insan vardır. 
     Önemli olan kişilerin cazibesi değil ürettikleri projelerdir.'' 
     
     RECET TAYYİP ERDOĞAN 
     Gökbulut, gazetecilerin, AK Parti Genel Başkanı Recep Tayyip Erdoğan hakkında Anayasa Mahkemesi'nin gerekçeli kararını hatırlatmaları üzerine şöyle konuştu 
     ''Siyaset yapanların bir ayağı hukukta diğer ayağı siyasetin içindedir. Siyasetle hukuk su ve toprak gibidir. Karışım iyi ayarlanmazsa çamur olur, eğer iyi ayarlanırsa da bol ürün alırsınız. 
     Türkiye'de ve dünyada hukuk gözardı edilerek siyaset yapılamaz.'' 
     





</TEXT>
</DOC>
