<DOC>
<DOCNO> 75359 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/29/son/sontur08.html </URL>
<DATE> 2002/03/29/ </DATE>
<TIME>  </TIME>
<AUTHOR>  </AUTHOR>
<HEADLINE>
"Ayasofya kilise olarak açılsın" talebi reddildi 
</HEADLINE>
<TEXT>

     Avrupa Konseyi Parlamenter Meclisi ''Ayasofya'nın kilise olarak açılmasına'' ilişkin önergeyi işleme almadı. 
     Avrupa Konseyi Parlamenter Meclisi Başkan Yardımcısı ve Türk Delegasyonu Başkanı Uluç Gürkan, Parlamento'da düzenlediği basın toplantısında Saint Petersburg kentinde yapılan toplantı ile ilgili bilgi verdi. 
     Gürkan, AKPM üyelerinden Romen Vadim Tudar öncülüğünde 27 milletvekilinin imzasıyla verilen önergenin işleme alınmaması ile ilgili istemlerinin, 22 milletvekilinin katıldığı bir oylama sonucunda 20 oyla kabul edildiğini bildirdi. 
     İstanbul'un, ''Constantinapole, işgal altındaki görkemli Hıristiyan kenti'' olarak tanımlandığı ve Ayasofya'nın kilise olarak hizmete açılmasının istendiği önergeye yönelik tepkisine başta Macar ve İngiliz parlamenterlerin destek verdiği bildiren Gürkan, ''Sonuçta istekleri delice bir girişim olarak kaldı'' dedi. Saint Petersburg'daki toplantıda yaptığı konuşmada, bu tür istemlerin gündeme alınarak tartışılmasının başka ülkelerin de isteklerde bulunmasına yol açabileceği uyarısında bulunduğunu kaydeden Gürkan, ''Yunanistan'da dans salonu olarak kullanılan bir kilise var. Türkiye de bunun cami olarak kullanılmasını isteyebilir. Bir gün IRA, Protestan kilisesine çevrilen Katolik kiliselerinin iadesini isteyebilir'' diye konuştu. Bu tür girişimlerin ''Din düşmanlığı'' sonucunu doğurabileceğini bildiren Gürkan, ''Kimse Pandora'nın kutusunu açmasın'' diye konuştu. 
     Önergenin bilgi için Kültür Komisyonu'na gönderilmesine de bunun önergeye ''belge'' niteliği kazandıracağı gerekçesiyle karşı çıktıklarını anlatan Gürkan, ''Sonuçta bildiğimiz kadarıyla bugüne kadar uygulanmayan bir yöntemle önergenin işleme alınması kabul edilmedi'' diye konuştu. 
     






</TEXT>
</DOC>
