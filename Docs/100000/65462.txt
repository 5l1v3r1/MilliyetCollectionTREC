<DOC>
<DOCNO> 65462 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/02/ekonomi/eko04.html </URL>
<DATE> 2002/02/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Sadece kriz kredilerine erteleme 
</HEADLINE>
<TEXT>

Ekonomik kriz nedeniyle ödeme sıkıntısına düşen şirketlerin kredileri toplam borcun yüzde 30’unun ödenmesi koşuluyla bir defaya özgü olarak yeniden yapılandırılacak 
     HARUN GÜREK Ankara 

     Kriz nedeniyle ödenemeyen kredilerin ertelenmesini ve bankalara kaynak aktarılmasını öngören yasanın yürürlüğe girdiği gün, Bankacılık Düzenleme ve Denetleme Kurulu BDDK da beş uygulama yönetmeliğini yayımladı. 
     Sadece beklenmedik ve geçici bir likidite sıkıntısı nedeniyle ödenemeyen krediler geçmiş faizleri dahil yeniden yapılandırılarak bir defaya özgü olmak üzere yeni bir ödeme planına bağlanacak ve şirketlere ek kredi sağlanabilecek. Krizden önceki dönemde usulsüz açılan ve batan krediler yeniden yapılandırılmayacak. 
     Ek kredi açılacak şirketin toplam borcunun yüzde 30’unu ödemiş olması gerekiyor. Bu oran, ek kredi açılmadan ödeme planına bağlanan kredilerde yüzde 15 olacak. 
     Bankalar, kendi grup şirketlerine açtıkları kriz nedeniyle ödenmeyen kredilerini de yeniden yapılandırabilecek ancak bu şirketlere ilave ya da yeni kredi açılamayacak. 
     
     Denetçiye de denetim 
     Kaynak aktarılacak bankalarda denetim yapacak bağımsız denetim şirketleri, BDDK’nın onayından geçecek. Denetim şirketleri, ortak olduğu, danışmanlığını yaptığı bankalarda denetim yapamayacak. Ücreti piyasa rayicinden farklıysa, o denetim şirketi, o bankayı denetleyemeyecek. 
     Bankacılık mevzuatına aykırı işlemlerin, suistimal ve hataların tespiti halinde, denetçi bu hususu ivedilikle BDDK’ya bildirecek. 
     
     Ev ödevi tamam 
     ANKARA Milliyet 

     IMF Türkiye Temsilcisi Odd Per Brekk, Türkiye’nin 10 milyar dolarlık yeni stand - by anlaşmasının görüşüleceği 4 Şubat’taki IMF İcra Direktörleri toplantısı için gerekli bütün ön adımları attığını söyledi. IMF Türkiye’ye, 2003 ve 2004 için ayrıca 2 milyar dolarlık yardımda bulunacak. Dünya Bankası da 1.3 milyar dolarlık Programlanmış Kamu ve Mali Sektör Özel Uyum kredisini kullandıracak. Banka ayrıca, bu yıl Türkiye’ye 3 milyar dolar tutarında kredi vermeyi planlıyor. Bu arada, IMF’nin ön koşullarından biri olan yolsuzlukla mücadele eylem planı kararnamesi, MHP’nin muhalefeti nedeniyle ertelendi ve ilk gözden geçirmenin şartı oldu. 
     



 EKONOMİ 




















</TEXT>
</DOC>
