<DOC>
<DOCNO> 69550 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/26/yasam/ayas.html </URL>
<DATE> 2002/02/26/ </DATE>
<TIME>  </TIME>
<AUTHOR>  </AUTHOR>
<HEADLINE>
O oyuncu doğdu 
</HEADLINE>
<TEXT>

Çocukken kurduğu tiyatroyla komşu bahçelere turneye giden Özgü Namal, şimdi hayatımın şansı’ dediği Yeditepe İstanbul’ dizisinde ülkenin en önemli oyuncularına rol arkadaşlığı yapıyor... 
     SEMRA KARDEŞOĞLU İstanbul 

     TRT 1’de yayınlanan Yeditepe İstanbul’ dizisinde canlandırdığı Duru rolüyle yıldızı parlayan Özgü Namal’ın hedefi bir sinema filminde rol almak. İstanbul Üniversitesi Devlet Konservatuvarı Tiyatro Bölümü son sınıf öğrencisi olan 24 yaşındaki Özgü’yü her görenler onu 16 - 17 yaşında bir lise öğrencisi zannediyor. Belki de bu nedenden dolayı liseli rollerinden kurtulabilmiş değil. 
     "Kendimi bildim bileli tiyatroya meraklıyım" diyen Özgü, daha 11 yaşındayken Bağlarbaşı’nda oturdukları mahallede arkadaşlarıyla bir tiyatro grubu bile kurmuş. Oyunları yazan, yöneten ve başrolü de kendisine veren Özgü Namal, bu işten epey de para kazanmış. O dönemi şöyle anlatıyor 
     "Anneannemin bahçesini açık hava tiyatrosuna dönüştürmüştük. İzleyenlere bilet kesiyordum. Gelenlere de komşumuzun yaptığı kek ve limonatayı ikram ediyorduk. O dönemde kazandığım paralarla okul harçlıklarımı çıkarttım. Turne olarak da komşu evlerin bahçesine giderdik. 14 yaşında tiyatro kursuna gitmek istediğimi söyledim babama. O da beni Enis Fosforoğlu Tiyatrosu’na götürdü. Ortam çok hoşuma gitti. Liseyi bitirinci de önce Müjdat Gezen Sanat Merkezi’ne ardından da konservatuara girdim." 
     
     Bu hayatımın şansı 
     Öğrencilik döneminden itibaren TV dizilerinde rol alan Namal, aynı zamanda Tiyatro Fora’nın da oyuncusu. Yeditepe İstanbul’un kendisi için büyük bir şans olduğunu söyleyen Namal, sözlerini şöyle sürdürdü 
     "Teklif geldiğinde ve Zuhal Olcay’ın kızını oynayacağımı söylediklerinde heyecandan kalbim duracak gibi oldum. Hepsi birbirinden iyi oyuncularla birarada olmak, hayatımın en büyük şansı. Dizinin sevilmesinde sanırım en büyük etken, oyuncu kalitesi yanında eski mahalle havasını yansıtması oldu. Benim büyüdüğüm mahalle de böyle bir hava da olduğu için geçmiş özlemimi de gideriyorum." 
     
     Herkes bana kızıyor 
     Özgü Namal’ın canlandırdığı Duru’, dizinin başında annesinin sevimli, sakin kızı iken son dönemde asi bir genç olup çıktı. Peki izleyicileri bu durumu nasıl karşılıyor Özgü, bu soruyu şöyle yanıtlıyor 
     "Duru, babasız büyümüş bir kız. Son bölümlerde kendisinden yaşça büyük birine aşık oluyor ve annesiyle çekişiyor. Aslında tek isteği, kendisini annesine kanıtlamak. Ama izleyici beni sokakta gördüğünde çok kızıyor. Sen sakin bir kızdın, ne oldu sana, annene neden böyle yapıyorsun ’ gibi şeyler soruyorlar. Onlara bunun rol olduğunu anlatmam güç oluyor." 
     



 YAŞAM 















</TEXT>
</DOC>
