<DOC>
<DOCNO> 98197 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/26/son/sonspo04.html </URL>
<DATE> 2002/07/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Dev transferde sona doğru... Milan, Rivaldo ile imzalıyor... 
</HEADLINE>
<TEXT>

     Brezilyalı yıldız futbolcu Rivaldo'yu almak için görüşmelerini sürdüren AC Milan'ın anlaşma sağlamaya çok yakın olduğu belirtiliyor. 
     İtalyan basınında yer alan haberlerde Rivaldo'nun artık Milan'da olduğu iddia edilirken, bu akşama kadar resmi açıklamanın yapılacağı kaydediliyor. 
     Brezilya'nın San Paolo kentinde Rivaldo ve menajeri ile görüşen Milanlı yöneticilerin, ünlü futbolcuya 2 yıllığına 4.8 milyon Euro önerdiği öne sürüldü. 
     Barcelona'dan sezon başına 6 milyon Euro kazanan Rivaldo'nun Milan forması altında alacağı reklam gelirleri ile hemen hemen aynı miktarda para kazanacağı ifade ediliyor. 31 yaşında olan futbolcunun geleceğini garanti altına almak için kontratı 2 yıllık değil 3 yıllık istediği, taraflar arasındaki görüşmelerin devam ettiği bildiriliyor. 
     Şimdiden teknik direktör Carlo Ancelotti'nin nasıl bir taktik uygulayacağını tartışan İtalyan medyası, Rivaldo'nun gelmesiyle Shevchenko-İnzaghi ikilisinden birinin dışarıda kalacak olmasının takım içinde huzuru kaçıracağını savunuyor. 
     





</TEXT>
</DOC>
