<DOC>
<DOCNO> 73148 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/18/ekonomi/aeko.html </URL>
<DATE> 2002/03/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Telekom için son şans 
</HEADLINE>
<TEXT>

Telekomünikasyon Kurumu Başkanı Fatih Mehmet Yurdal, Türk Telekom’un özelleştirilmesi için Ulaştırma Bakanlığı’na rapor verdiklerini, yabancı yatırımcıların bu raporu beklediklerini söyledi 
     İSMAİL ŞAHİN 

     Telekomünikasyon Kurumu Başkanı Fatih Mehmet Yurdal, Türk Telekom’un tekelinde bulunan hizmetlerin bir an önce özelleştirilmesi için Ulaştırma Bakanlığı’na ve Bakanlar kurulu’na rapor verdiklerini belirterek, "Yabancılar bu raporun sonucunu bekliyor. Bu raporun sonucu eğer olumlu olursa yabancılar gelmeye hazır" dedi. Pazarı açmanın yeterli olmadığını söyleyen Yurdal, etkin mevzuatın da çok önemli olduğunu söyledi. 
     Yabancıların, telekomünikasyon sektöründeki global krizin yıl sonunda biteceğini umduklarını söyleyen Yurdal, dolayısıyla Türk Telekom’da hisse satışının önümüzdeki yılın başında gündeme geleceğini bildirdi. Dün başlayan Dünya Telekomünikasyon Kalkınma Konferansı kapsamında salı günü yabancılarla birlikte bir üst kurul toplantısı düzenleyeceklerini söyleyen Yurdal şöyle devam etti 
     "Salı günü yabancılarla birlikte bir iş planı ortaya koyacağız. Bu iş planını toplantı sırasında onaylayıp bir hafta boyunca konferansta dağıtılması için hemen baskı yapan firmaya vereceğiz. Bu iş planında neyin ne zaman yapılacağını yabancılar görecek. Onlar da ona göre hazırlıklarını yapıp Türk Telekom dahil Türkiye’de telekomünikasyon pazarına girmek üzere çalışmalarına başlayacaklar." 
     Yabancı yatırımcıların Telekomünikasyon Kurumu’nun regülasyonlarını beklediklerini belirten Yurdal, yabancıların somut adımlar beklediklerini bildirdi. Yurdal, Telekomünikasyon Kurumu’nun ara bağlantının nasıl olacağı, tarifelerin nasıl ayarlanacağını ortaya koymadan yabancı yatırımcıların Türkiye’ye gelmeyi düşünmediklerini belirtti. 
     
İstanbul’da dev kongre      Uluslararası Telekomünikasyon Birliği’nin ITU düzenlediği ve Türkiye Telekomünikasyon Kurulu’nun ev sahipliğini üstlendiği Dünya Telekomünikasyon Kalkınma Konferansı World Telecommunication Development Conference WTDC - 2002 İstanbul’da başlıyor. 
     18 - 27 Mart tarihleri arasında Lütfi Kırdar Kongre Sarayı’nda yapılacak konferansa ITU üyesi 189 ülkenin telekomünikasyon otoriteleri katılacak. Önemli kararların alınacağı WTDC - 02’ye 170 ülkeden 1200 delegenin katılması bekleniyor. 
     Konferanslarda gerçekleştirilecek toplantılarla dünyada internet kullanımı ve altyapısı, sabit ve mobil telefonların kulanımı ve yaygınlaştırılması, az gelişmiş ve gelişmiş ülkeler arasındaki teknoloji, mevzuat farklarının ortadan kaldırılması için önerilen plan ve politikalar netleştirilecek. 
     ITU Genel Sekreteri Yoshio Utsumi ve Telekomünikasyon Kurulu Başkanı Fatih Mehmet Yurdal’ın katılımıyla duzenlenen konferansın tanıtım toplantısında 2002 Dünya Telekomünikasyon Kalkınma Raporu ile Telekomünikasyonda Reform Trendleri konulu çalışmalar açıklandı. Ayrıca iletişim teknolojilerinin global bir bilgi toplumu oluşturduğuna dikkat çekildi. 
     



 EKONOMİ 



















</TEXT>
</DOC>
