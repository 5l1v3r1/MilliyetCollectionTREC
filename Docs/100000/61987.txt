<DOC>
<DOCNO> 61987 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/13/guncel/gun05.html </URL>
<DATE> 2002/01/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Sezer’ler torun mu bekliyor 
</HEADLINE>
<TEXT>

Alışverişe çıktılar, elektrikli bebek salıncağına baktılar 
     ANKARA Milliyet 

     Cumhurbaşkanı Ahmet Necdet Sezer ve eşi Semra Sezer, hafta sonu yine birlikte alışverişe çıktı. Sezer ve eşi, sivil plakalı bir araç ve az sayıda korumayla dün öğle saatlerinde Bilkent’teki Real Alışveriş Merkezi’ne geldi. Sezer çifti, market bölümünde gıda alışverişi yaparken, çeşitli yiyeceklerin yanı sıra maden suyu ve kola aldı. Sezer, kasiyere ödemesini yaptıktan sonra korumalar alınan ürünleri araca taşıdı. Daha sonra Ankuva alışveriş merkezine geçen Sezer çifti, bir vitrinde yer alan elektrikli bebek salıncağını dikkatle inceledi. Sezerler’in salıncak ilgisi, "Sezer Ailesi’ne yeni bir torun mu geliyor " sorusunu akla getirdi. Spor kıyafetli Sezer çifti, alışveriş ve gezileri sırasında vatandaşlarla selamlaştı ve bazı vatandaşların yeni yıllarını da kutladı. Cumhurbaşkanı Sezer, ne kadarlık alışveriş yaptıklarına ilişkin soruları yanıtsız bırakırken, gazetecilere yakalanmamak için alışverişi kısa kestiklerini söyledi. 
     



 GÜNCEL 

























</TEXT>
</DOC>
