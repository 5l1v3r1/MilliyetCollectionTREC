<DOC>
<DOCNO> 72982 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/16/son/sonspo23.html </URL>
<DATE> 2002/03/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Hakan Şükür formayı Bonazzoli'ye kaptırdı 
</HEADLINE>
<TEXT>

     İtalya Birinci Futbol Ligi'nin 27. haftasında Perugia deplasmanına giden Parma, ligde kalmak için puan arayacak. 
     İtalya'da ligin alt sıralarında verilen mücadelede 31 puanla 13. sırada bulunan Parma'nın, kendisiyle aynı durumda bulunan 33 puanla 10. sıradaki Perugia'dan en az 1 puan alması gerekiyor. Ocak ayında Parma'ya transfer olan Hakan Şükür, geldiği ilk haftalara oranla formunda düşüş gösterirken, Perugia karşısında yedek kulübesinde oturması bekleniyor. 
     İtalyan spor gazetelerindeki haberlerde de, Parma'nın Teknik Direktörü Carmignani'nin Hakan Şükür'ü yedekler arasında bırakıp yerine daha önceden ilk 11'de oynayan Bonazzoli'yi alacağı belirtiliyor. 
     Bu arada şampiyonluk mücadelesi veren lider Roma ile aynı puanda bulunmasına karşın averajla 2. sırada yer alan İnter deplasmanda Lecce ile oynayacak. 
     UEFA Kupası'nda kendi sahasında oynadığı maçta Valencia ile 1-1 berabere kalan İnter'de hedef, ligde kalma mücadelesi veren birinci ligin tek güney takımı Lecce'den 3 puan almak olarak gösteriliyor. 
     Sakatlıktan kurtulan Emre Belözoğlu, Valencia maçında olduğu gibi Lecce maçında da kadroda bulunuyor. 
     Sakatlığı devam eden Okan Buruk'un ise tedavisine devam ediliyor. 
     İtalya'daki diğer Türk futbolculardan AC Milan'da oynayan Ümit Davala ise Torino ile pazar akşamı TSİ 21.30'da başlayacak maç kadrosunda yer alıyor. 
     






</TEXT>
</DOC>
