<DOC>
<DOCNO> 80729 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/27/son/soneko03.html </URL>
<DATE> 2002/04/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Uluslararası borsalarda dolar geriledi 
</HEADLINE>
<TEXT>

     Uluslararası borsalarda bu hafta ABD Doları önemli para birimleri karşısında gerilerken, altın fiyatları son iki yılın en yüksek düzeyine çıktı. 
     ABD Doları'nın gerilemesinde ve altın fiyatlarının yükselmesinde Ortadoğu'daki şiddetin tırmanmasından kaynaklanan endişeler etkili oldu. 
     Yatırımcılar paralarını dolardan altına, hisse senedinden tahvile kaydırarak güvence aradılar. 
     New York Borsası geçen hafta, ABD'yi vuran 11 Eylül saldırılarının olduğu haftadan bu yana en kötü haftalık performansını gösterdi. 
     ABD ekonomisinin durgunluktan çıktığını gösteren verilerin artmasına rağmen, şirketlerin karlılıklarıyla ilgili olumsuz beklentiler hisse senedi fiyatlarının düşmesine neden oldu. 
     Borsanın temel göstergelerinden Dow Jones haftayı yüzde 3.4'lük 346.39 puan azalışla psikolojik 10 bin puan sınırının altına inerek 9,910.72 puanda tamamladı. 
     Borsanın diğer önemli göstergesi Nasdaq Endeksi de yüzde 7.4'lük 132.94 puan azalışla 1,663.89 puana indi. 
     Londra borsasında ise petrol ve iletişim sektörlerinin zayıf performansı temel gösterge FTSE 100 Endeksini aşağı çekti. FTSE 100 Endeksi haftayı 84.6 puan kayıpla 5,159.0 puanda tamamladı. 
     Hafta için de inişli çıkışlı bir grafik çizen Tokyo Borsası ise Cuma günü Pazartesi gününe göre 29.38 puan artışla 11,541.39 puanda kapandı. 
     





</TEXT>
</DOC>
