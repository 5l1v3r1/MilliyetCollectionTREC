<DOC>
<DOCNO> 83885 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/14/son/sondun05.html </URL>
<DATE> 2002/05/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Bir şirket, havasını kirlettiği kasabayı satın almak zorunda kaldı 
</HEADLINE>
<TEXT>

     ABD'de bir sanayi kuruluşu, havasını kirlettiği kasabada yaşayan halkın şikayeti üzerine, tüm kasabayı rayiç bedelinin 3 katı para ödeyerek satın almak zorunda kaldı. 
     ABD'nin Ohio eyaletinde ''American Electric Power'' şirketi, havasını kirlettiği Cheshire kasabasını 20 milyon dolara satın aldı. 
     Çevre Koruma Ajansı, bundan 2 yıl önce adı geçen şirketi ''temiz hava yasasını'' ihlal etmek ve kasabanın havasını kirletmekle suçlamıştı. Şirket, bu iddiayı reddetmekle birlikte, kasabada yaşayanların tek tek açacakları davalarla uğraşmak ve kamuoyu önünde zor durumda kalmaktan kurtulmak amacıyla, 20 milyon dolar ödeyerek kasabanın tamamını satın almayı tercih etti. 
     Yetkililer, kasabada yaşayan 221 kişinin, ''gelecek günlerde paralarını ve bavullarını alarak, bir daha dönmemek üzere kasabadan ayrılacağını'' bildirdiler. 
     Emlakçılar, elektrik şirketinin ev sahiplerine rayiç bedelin 3 katı ödemede bulunduğuna dikkat çektiler. Resmen açıklanmamakla birlikte, kasabadaki evlerin her biri için şirketin 150 bin dolar ödediğini belirten emlakçılar, şirket satın almasa, evlerin kirli hava nedeniyle başkası tarafından satın alınmasına olanak bulunmadığını da ifade ettiler. 
     Kasabadan ayrılanlar, şirketi dava etmeyeceklerine dair birer taahhütname imzalayacaklar. 
     Amerika'da bir kasabanın tamamının satılması, son derece az görülen bir olay. Daha küçük çapta bir olay 1973 yılında meydana gelmiş ve Love Canal ile Times Beach bölgelerindeki bazı evler, yine çevre sorunları nedeniyle resmi makamlar tarafından satın alınmıştı. 
     Ancak o tarihte binaları, çevreyi kirleten şirket değil hükümet satın almıştı. 
     





</TEXT>
</DOC>
