<DOC>
<DOCNO> 62675 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/17/guncel/gun07.html </URL>
<DATE> 2002/01/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Askerin sosyolog danışmanı oldu 
</HEADLINE>
<TEXT>

Genelkurmay’a strateji üretecek merkezin karar organında emekli paşalarla birlikte bir sosyolog da yer aldı. Prof. Birsen Gökçe, Güneydoğu ve göç uzmanı 
     UTKU ÇAKIRÖZER - ÜMİT BEKTAŞ Ankara 

     Genelkurmay Başkanı Orgeneral Hüseyin Kıvrıkoğlu, Genelkurmay Stratejik Araştırmalar Etüd Merkezi’nin SAREM 15 kişilik akademisyenler kurulunda bir sosyoloji profesörüne de görev verdi. Hacettepe Üniversitesi öğretim görevlisi ve Sosyoloji Derneği Başkanı Prof. Birsen Gökçe, başta Güneydoğu sorunu ve toplum - siyaset ilişkisi olmak üzere Türk toplumuyla ilgili çeşitli alanlarda askerler için strateji üretecek. Açılışı 8 Ocak’ta Kıvrıkoğlu tarafından yapılan SAREM’in karar organı olan Uzmanlar Kurulu’nda emekli paşalarla birlikte görev alacak 15 akademisyen titiz bir tarama süreci sonunda Genelkurmay tarafından belirlendi. İsimleri gizli tutulan tarih, uluslararası ilişkiler ve ekonomi uzmanlarının yanı sıra kurula 40 yıldır sosyolog olarak çalışan Prof. Gökçe de davet edildi. Gökçe’nin uzmanlığı, generallerle birlikte strateji üreteceği alanların işaretini de veriyor. 
     İlk araştırmalarını gecekondular, gençlik ve Anadolu köyleri üzerine gerçekleştiren Gökçe, son yıllarda Güneydoğu Anadolu’nun sosyo - ekonomik kalkınması konusuna ağırlık verdi. "Doğu ve Güneydoğu’da Göç", "Etnik Yapı ve Bölgesel Dengesizlik", gibi yazılar yazan Prof. Gökçe, Birecik Barajı’nın suları altında kalan Halfeti’de yaşayanların yeniden yerleştirilmesi projesinde de yöneticilik yaptı. Gökçe, Milliyet’e şu değerlendirmede bulundu "Sosyolojiye gereksinim duyulması, devlet kurumlarına sosyolojinin girmesi ve bilimsel verilerin dikkate alınması bir hoca için ulaşmayı istediği en büyük hedeftir. Merkezde görev verildiği için çok mutluyum." 
     



 GÜNCEL 
























</TEXT>
</DOC>
