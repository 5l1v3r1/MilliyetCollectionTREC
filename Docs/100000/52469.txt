<DOC>
<DOCNO> 52469 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/15/son/sonspo08.html </URL>
<DATE> 2001/11/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Avusturya Milli Takımı dağılıyor... 
</HEADLINE>
<TEXT>

     A Milliler, Avusturya'yı 5-0'lık ezici bir skorla devre dışı bırakarak, Dünya Kupası finallerine katılmayı hak ederken, Avusturya milli takımının dağılmasına da neden oldular. 
     İstanbul'daki 5-0'lık yenilgiden sonra Viyana'ya dönen Avusturyalı milli futbolculardan kaleci Wohlfart ile Vukoviç ve İvice Vastiç, ''milli takımdan ayrıldıklarını'' açıkladılar. 
     Avusturya Televizyonu ORF , sabah haber bülteninde Wolfahrt, Vukoviç ve İvica Vastiç'in ''ayrılma'' haberini duyurdu ve ''üç futbolcunun bundan böyle milli formayı giymek istemediklerini'' bildirdi. 
     Görevde kalıp kalmayacağı henüz kesin olarak bilinmeyen teknik direktör Otto Bariç de maçtan sonra ORF'ye yaptığı açıklamada, milli takımdan memnun olmadığını belirtmiş ve ''milli takımın tümüyle yenilenmesi gerektiğini'' savunmuştu. 
     Bu arada, Viyana'daki ilk maçtan sonra VIP salonunda Der Standard gazetesinin spor yazarı Johann Skocek'e sözlü ve fiziki saldırıda bulunan kaleci Franz Wohlfart hakkında Federasyon disiplin kurulunda açılan soruşturmanın ise sürdüğü belirtiliyor. 
     Öte yandan Avusturya Futbol Federasyonu Başkanı Beppo Mauhart, gelecek yıl nisan ayında yapılacak seçimlerde yeniden aday olacağını açıkladı. 18 yıldan beri federasyon başkanlığı görevinde bulunan Beppo Mauhart, Kurier gazetesine yaptığı açıklamada, teknik direktör Otto Bariç'in görevde kalıp kalmayacağı konusunun ise en geç 24 Ocak'ta yapılacak Avrupa Şampiyonası kuralarından önce açıklığa kavuşacağını kaydetti. 
     






</TEXT>
</DOC>
