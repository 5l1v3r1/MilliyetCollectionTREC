<DOC>
<DOCNO> 85612 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/23/spor/ykocaomer.html </URL>
<DATE> 2002/05/23/ </DATE>
<TIME>  </TIME>
<AUTHOR> YAVUZ KOCAÖMER  </AUTHOR>
<HEADLINE>
Engellilerde spor 
</HEADLINE>
<TEXT>

     Hangi engel grubuna dahil olursa olsunlar, engelli insanlar için sporun önemi çok büyüktür. Öncelikle spor, engelli insanların kendine öz güvenini artırır. Sonra rehabilitasyonlarına büyük ölçüde katkıda bulunur. Bugün ülkemizde ve batıda sporun içinde olmadığı bir rehabilitasyon programı yok gibidir. Ayrıca spor, engelli insanların toplumla kaynaşmasını sağlar. Spor yaparak adlarını duyuran engelli insanlar, uluslararası yarışmalarda ülkelerini temsil ederek birçok başarıya imza atarlar. 
     Ayrıca engelliler sporu, engelsiz insanlar için de büyük bir derstir. Sporla ilgisi olmayan insanlar, engellilerin gösterdikleri çaba, elde ettikleri başarılar karşısında utanarak, kendileri de spora başlarlar. Canlı örnekleri bugüne kadar çevremizde hep yaşadık. Ülkemizde engelliler sporu çok eski bir geçmişe sahip olmamakla birlikte, son 12 yıldır ve bunun özellikle son 5 yılı büyük aşama göstermiştir. Daha üç yıl gibi kısa bir süre önce, 18 bedensel engelli spor kulübü bulunan ülkemizde bugün bu sayı 50’yi geçmiştir. 
     Görme engelliler bundan iki sene evveline kadar sadece iki kulüple temsil edilirken, bu rakam 10’a çıkmış ve süratle artmaktadır. Bütün bu olumlu gelişmeler, Gençlik ve Spor Genel Müdürlüğü’nün, Türkiye Engelliler Spor Federasyonu’nu 2000 yılında dörde bölerek, her engelli grubuna bir federasyon kurmasıyla büyük hız kazanmıştır. 
     Şimdi artık bundan sonra, engelli sporcularımızdan ve kulüplerinden de beklenen, ülkemizi çeşitli uluslararası yarışmalarda ve 2004 Atina Paralimpik Oyunları’nda layıkıyla temsil etmek için çalışmalarına hız vermeleridir. Ancak böylece engelliler sporuna artan ilgi karşısında dudak bükenler, "Sakatın da sporu mu olurmuş " diyenler de gerekli cevabı alacaklardır. 
     
     



 SPOR 






























</TEXT>
</DOC>
