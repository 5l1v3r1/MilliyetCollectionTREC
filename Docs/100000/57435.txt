<DOC>
<DOCNO> 57435 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/16/siyaset/siy01.html </URL>
<DATE> 2001/12/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Sanatçı vekil Ediz Hun’dan çarpıcı sözler 
</HEADLINE>
<TEXT>
Kimseyi motive etmedim’ 
Türk sinemasının "İyi huylu" jönü ANAP milletvekili Ediz Hun, halkın kendisini h l sanatçı olarak gördüğünü söyledi 
     HAKAN ŞANLITÜRK Ankara 

     1999 seçimlerinde İstanbul'dan milletvekili seçilerek parlamentoya giren Türk sinemasının "iyi huylu, yakışıklı jönü," ANAP Genel Başkan Yardımcısı Ediz Hun, halkın kendisini halen sanatçı olarak gördüğünü söyledi. Oynadığı filmlerde rol arkadaşlığı yaptığı kadın sanatçılar için "Maço erkek değilim. Hiç motive etmedim" diyen Hun'a göre, film yönetmenleri, rol arkadaşları arasında duygusal bir havanın oluşmasını teşvik ediyor. Milliyet'le sohbet eden Hun, 1971 yılında tanıştığı eşi Berna Hanım için "28 yıllık evliyim. Eşimi hiç aldatmadım" dedi. Hun, eşinin "kıskanç biri" olmadığını da söyledi. 
     
     Seks filmlerine kızınca 
     Ses Dergisi'nin yarışmasıyla birlikte sanat yaşamı başlayan Hun, 1974'te sinemada başgösteren porno tarzı yapıtların ardından sinemaya küstüğünü belirtti. Ardından kızını ve eşini alarak üniversite eğitimi için Norveç'e gittiğini söyleyen Hun, 6 yıllık Oslo yaşamı sırasında Deniz Bilimleri branşında eğitimini tamamlamış. 
     Hun, aileden disiplinli. Ayakkabıları sürekli boyalı ve parlak. Milletvekili olduktan sonra, Ankara'ya yerleşen ancak başkentte "bekar" kalan Hun, yemeklerini kendisi pişiriyor. Eviyle ilgilenen temizlikçi bayana hiç bulaşık bırakmadığını söyleyen Hun, "Kadın eve geldiğinde dağınıklık bulamaz. Sadece toz alır, süpürür" dedi. 
     Hun, Başbakan Bülent Ecevit'le sıkça yaşadığı bir olayı da "Sayın Ecevit beni her gördüğünde, Ediz Bey, sizi gördüğümde aklıma hayvan hakları geliyor’ diyor. Rahşan Ecevit de kedilere düşkünmüş" diye anlattı. 
     
     Dokunulmazlık kalksın 
     "Parti kimliği doğruları söylememe engel değil" diyen Hun, "İnsanlar, insanca yaşayabilecekleri gelire sahip olmalı. Bunu vermeyi başaramayanların yerine, verebilecek olanların geleceğini bilmeliyiz" dedi. Dokunulmazlığın kaldırılmasından yana olan Hun, ABD Başkanı’na "Çılgın kovboy" nitelemesi yaparak, "Galiba savaşı çok seviyor" dedi. 
     



 SİYASET 















</TEXT>
</DOC>
