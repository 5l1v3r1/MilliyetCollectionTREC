<DOC>
<DOCNO> 87015 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/30/son/sonspo11.html </URL>
<DATE> 2002/05/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Scolari "Türkiye'yi gören onlara saygı duyuyor" 
</HEADLINE>
<TEXT>

     17. Dünya Kupası finallerinde 3 Haziran Pazartesi günü grubundaki ilk maçında Türkiye'nin rakibi Brezilya'nın teknik direktörü Felipao Scolari, ''Türkiye Milli Takımı'nı gören ona saygı duyuyor'' dedi. 
     İtalyan spor gazetesi La Gazzetta dello Sport, dün Türk gazetecilerin diğer yabancı gazetecilerle birlikte Brezilya'nın kampına alınmamasının ardından teknik direktör Scolari'nin Brezilya basınına yaptığı açıklamalara yer verdi. 
     ''Biz Brezilyalıyız. Ronaldo, Rivaldo, Ronaldinhomuz var. Felipao, Türkiye'den çok fazla korkabilir miyiz'' sorusuna teknik adam, ''Türkiye'yi gören ona saygı gösteriyor. Büyük takımlarda oynayan yıldız futbolcuları var. Eğer Brezilya isek bunu sahada göstermek zorundayız'' yanıtını verdi. 
     Scolari, Türkiye'ye karşı takımının oyun anlayışını da şöyle anlattı 
     ''Topu ayağında tutan, 6 futbolcuyla saldıran bir Türkiye gördüm. Juninho ile kaliteyi kazanacağız. Presten çıkmak, topla hareket etmek ve Rivaldo, Ronaldo, Ronaldinho bölgesine hızlı ulaşmak daha kolay olacak. Kleberson daha fazla kapatıyordu ama biz dengesiz bir takım değiliz. Edmilson çıkıp, orta sahada Emerson'un yanına geçebiliyor. Defansta sadece Lucio ve Roque kalıyor. Türkiye ileride sadece Hakan Şükür'ü bırakıyor, yeter. Rivaldo, Ronaldinho ile değişebilir ve bu şekilde hücumumuzda her şey değişebilir. Bu özgürlük bize daha iyiyi veriyor ve antrenmanlarda kendimizi geliştirmemiz iyi gitti.'' 
     
     BREZİLYA 8'DE 8 PENALTI KAÇIRDI 
     Öte yandan gazetede, Brezilya Milli Takımı'nın dün yaptığı antrenmanda, ilginç bir şekilde Brezilyalı futbolculardan 8'inin arka arkaya penaltı kaçırdığı belirtildi. Scolari'nin penaltı atışı çalışmalarında sırasıyla Ronaldinho, Ronaldo, Rivaldo, Juninho, Edilson, Denilson, Luizao ve Kleberson'a ''Sen kullan'' diye şans verdiği, ama tüm futbolcuların penaltıyı kaçırdığı ifade edildi. 
     Bu arada, Brezilya-Türkiye arasında 3 Haziran'da oynanacak maç için bazı Brezilyalı gazetecilerin İstanbul'a giderek, Türkiye'deki ortamı aktarmak üzere haber yapacakları öğrenildi. 
     





</TEXT>
</DOC>
