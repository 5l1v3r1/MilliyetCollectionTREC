<DOC>
<DOCNO> 83981 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/14/son/sontur06.html </URL>
<DATE> 2002/05/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Kutan ''Başbakan'ın hastalığı geçici gibi algılanmıyor'' 
</HEADLINE>
<TEXT>

     SP Genel Başkanı Recai Kutan, ''Başbakan'ın bedensel ve zihinsel kapasitesinin düştüğü ve bu nedenle görevini yapamayacağına inananların sayısı giderek artıyor'' dedi. 
     Kutan, partisinin grup toplantısında yaptığı konuşmada, Başbakan Bülent Ecevit'in rahatsızlığının, ''yürürlükteki siyasal sistemin'', Türkiye'nin sorunlarını çözemeyeceğini bir kere daha gösterdiğini söyledi. 
     Anayasal ve fiili baskıların arasında sıkıştığını iddia ettiği siyaset kurumunun, çözüm üretmekten giderek uzaklaştığını kaydeden Kutan, öte yandan yeni küresel ilişkileri ve dengeleri okuyamayan yönetici seçkinlerin, belirsizlikler karşısında giderek daha çok içe kapandığını bildirdi. 
     Hükümetin 3 yıldır iş başında bulunduğunu hatırlatan Kutan, ülkede hiçbir şeyin yolunda gitmediğini savundu. 
     Herkes gibi Başbakan'ın da hastalanabileceğini, hastaneye kaldırılabileceğini, ameliyat olabileceğini, evinde de dinlenebileceğini anlatan Kutan, Başbakan'ın rahatsızlığı üzerinden siyaset yapmanın, hastalığı siyaset malzemesi haline getirmenin ahlaki olmadığını dile getirdi. Ancak, bugün Türkiye'de yaşananların iki sebepten dolayı basit bir hastalık tartışmasının ötesinde olduğunu ifade eden Kutan, şöyle konuştu 
     ''Öncelikle, Başbakan'ın son 10 günlük tablosu geçici bir rahatsızlık olarak algılanmıyor. Sayın Başbakan'ın bedensel ve zihinsel kapasitesinin giderek düştüğü ve bu nedenle görevini yapamayacağına inananların sayısını giderek artıyor. 
     İkinci sebep bundan önemlidir. Eğer sorun, sadece Başbakan'ın rahatsızlığı nedeniyle görevini yapamaması olsaydı, partisi ya da Hükümet bir başka ismi göreve getirir, iş biterdi. Bu da olmasa, yani hükümet başbakan sorununu çözemiyorsa, Meclis ayrı bir hükümet çıkarırdı. 
     Ama Türkiye'nin yaşadığı kriz, Başbakanlık sorunun ötesindedir. 
     Bize göre, 57. Hükümet'in görev yaptığı üç yılda, Türkiye'nin yönetim sorunu saklanamayacak şekilde ortaya çıkmıştır. 
     Evet, görünürde yönetemeyen bir başbakan ve yönetemeyen bir hükümetle karşı karşıyayız.'' Son haftalarda Meclis'in, RTÜK ve Af Yasalarıyla gündeminin işgal edildiğini öne süren Kutan, Hükümet ortaklarının, birkaç medya patronunun isteğini yerine getirmek ve bir kaç mahkumun affedilmesi konusunda, bu yasaları Türkiye'nin öncelikli sorunu haline getirdiğini iddia etti. 
     
     ''İHANET...'' 

     Hükümeti oluşturan partilerin liderlerinin Kıbrıs konusunda da farklı açıklamalarda bulunduğunu anlatan Kutan, ''birinin söylediğini öbürü yalanlıyor, öbürünün söylediğini üçüncüsü ihanet olarak yorumluyor'' dedi. 
     Türkiye'de siyaset kurumunun hep sorunlu olduğunu ifade eden Kutan, gerginliklere ve sorunlara rağmen siyasetin bir şekilde kendisine alan açmak için gayret gösterdiğini söyledi. Kutan, şöyle devam etti 
     ''İlk defa bu hükümet döneminde siyaset kurumu, siyasi aktörler eliyle bu derece geri plana atılmaktadır. 
     Bugün, bu hükümetin tutumu dolayısıyla sokaktaki insan siyasetten ümidini kesmiş durumdadır. Bugün öyle bir noktaya gelindik ki, vatansever olmanın ön koşulu siyasetçiyi sevmemek, siyaset kurumuna güvenmemek, onu kötülemek oldu. Ecevit'e, Bahçeli'ye ve Yılmaz'a bakanlar, siyasetin Türkiye'nin hiçbir sorununu çözemeyeceğine inanmaktadırlar... 
     Sorunları çözebilir diye peşine düşeceği muhalefet partileri, devlet seçkinlerinin koydukları sınırlara takılmaktadır. Sivil toplum örgütleri zaten öteden beri hiç etkili olamamıştır. 
     Bu güvensizlik ve umutsuzluk, Türkiye için iki yönelişi gündeme getirmiştir. Birincisi, siyaseti tamamen devre dışı ederek, bütünüyle faşizan eğilimlerin pençesine düşmektir. Dünyadaki gelişmeler ve dünya sisteminin yarattığı hayal kırıklıkları bu eğilimleri beslemektedir. 
     Ayrıca belirsizlikler karşısında güvenlik ve varlık konusunda paniğe kapılan siyasi elit de bu eğilimleri körükleyebilir. İkinci ve daha zor ama ülkenin önünü açacak olan eğilim, siyasetin dışında başka yolun olmadığının anlaşılmasıdır. Aslında özellikle kanaat önderi konumundaki insanlarda her geçen gün bu eğilim artmaktadır.'' 
     





</TEXT>
</DOC>
