<DOC>
<DOCNO> 89706 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/13/son/sontur20.html </URL>
<DATE> 2002/06/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Prof. Işıkara "Stadyumların tel örgüleri mutlaka kaldırılmalı" 
</HEADLINE>
<TEXT>

     Boğaziçi Üniversitesi Kandilli Rasathanesi ve Deprem Araştırma Enstitüsü Müdürü Prof. Dr. Ahmet Mete Işıkara, Türkiye'nin bir deprem ülkesi olduğu gerçeğinin unutulmamasını isteyerek, ''Bu gerçeği unutma lüksümüz yok'' dedi. 
     Prof. Dr. Işıkara, A Milli Futbol Takımı'nın Dünya Kupası'nda ikinci tura yükselmesini, ''7 şiddetinde bir deprem'' olarak niteledi. 
     Prof. Dr. Işıkara, Jeofizik Mühendisleri Odası ile Ankara Milli Eğitim Müdürlüğü'nün, Atatürk Anadolu Meslek ve Kız Meslek Lisesi toplantı salonunda, ''Deprem ve Depremden Korunma Yolları'' konulu konferans verdi. 
     Ankara'daki bazı ilköğretim okullarının öğrencilerinin katıldığı konferansta Prof. Dr. Işıkara, 17 Ağustos depreminin ardından 57 il ve 32 ilçede eğitim çalışması yaptığını belirterek, çocukların çabuk 
     öğrendiğini, öğrendiklerini uyguladığını ve unutmadığını söyledi. 
     Prof. Dr. Işıkara, ''Ayrıca siz, bizim geleceğimizsiniz. Nereye giderseniz gidin, bu ülkenin deprem ülkesi olduğu gerçeğini unutmayacaksınız. Bu gerçeği unutma lüksümüz yok'' diye konuştu. 
     Prof. Dr. Işıkara, daha sonra, bilgisayar destekli sinevizyon gösterisi ile depremden korunma yollarını anlattı. 
     Türkiye'de depremin her zaman olabileceğini, ancak depremden korunmak için mutlaka önlem alınması gerektiğini vurgulayan Prof. Dr. 
     Işıkara, bugüne kadar Ankara merkezli bir depremin olmadığını, ancak çevresinde meydana gelen depremleri hissettiğini söyledi. 
     Prof. Dr. Işıkara, deprem söylentilerine itibar edilmemesini isterken, güneş ve ay gibi gök cisimlerinin hareketlerinden depremlerin meydana gelmeyeceğine dikkati çekti. 
     Depremden korunmanın en önemli yolunun binaların doğru inşa edilmesi olduğunu belirten Prof. Dr. Işıkara, kiralanacak veya satın alınacak evlerin deprem şartnamesine göre yapıldığının kontrol edilmesini istedi. Prof. Dr. Işıkara, güvenli yapının, güvenli zemin ve üst yapı olduğunu vurguladı. 
     Devlet Bakanı Kemal Derviş ile Türkan Şoray, Atilla Dormen, Yılmaz Erdoğan gibi sanatçıların depremden korunma yollarına ilişkin uyarına da yer verilen sinevizyon gösterisi eşliğinde Prof. Dr. Işıkara, yapısal olmayan hasarlara karşı okullarda, evlerde, işyerlerinde alınması gereken tedbirler hakkında bilgi sundu. 
     Bir deprem sırasında ''çömel, kapan ve tutun'' yöntemi ile depremden korunabilineceğini anlatan Prof. Dr. Işıkara, bu yöntemi salonda bulunan öğrencilere kendisi gösterdi, ardından öğrencilere uygulattı. 
     
     ÖĞRENCİLERDEN İLGİNÇ SORULAR 
     Öğrencilerin sorularını da yanıtlayan Prof. Dr. Işıkara ''Deprem sırasında yatalak halde olan bir insan nasıl depremden korunabilir '' sorusuna verdiği yanıtta, 17 Ağustos 2002 tarihinde engellilere yönelik bir toplantı yapılacağını ve bu konuda hazırlanan kitapçıkların da dağıtılacağını bildirdi. 
     ''Stadyumda maç izlerken deprem meydana gelirse ne yapmalıyız '' sorusunu da Prof. Dr. Işıkara, şöyle yanıtladı 
     ''Stadyumlarımızdaki tel örgüler mutlaka kaldırılmalı ve çıkışlar çok kapıdan sağlanmalıdır. Deprem yapı şartnamesine göre stadyumlar yapılmalı ve yapılanlar da depreme karşı güçlendirilmelidir. Ben Galatasaraylıyım, ancak Fenerbahçe Kulübü'ne stadyumunu depreme dayanıklı hale getirdiği için teşekkür ederim.'' Depreme hazır bir toplum için zorunlu deprem sigortasının mutlaka yaptırılması gerektiğini vurgulayan Prof. Dr. Işıkara, 17 Ağustos öncesi depreme yönelik tedbirlerin neden alınmadığını soran bir öğrenciye de ''İstanbul'da kar yağmadıkça Türkiye'ye kış gelmez'' karşılığını verdi. 
     ''Çin Halk Cumhuriyeti bugünkü maçta bizi yenseydi ve 2 milyar Çin halkı zıplasaydı deprem olur muydu '' şeklindeki bir soruyu ise ''olmazdı'' yanıtladı. 
     Zaman zaman sinevizyon gösterisinde yaşanan sorun nedeniyle zor durumda kalan Prof. Dr. Işıkara'ya, konferansın sonunda öğrenciler Türk Bayrağı sundular. Prof. Dr. Işıkara, öğrencilerin imza isteğini de yerine getirdi. 
     
     DÜNYA KUPASI YORUMU 
     Prof. Dr. Işıkara, 17. Dünya Kupası finallerinde A Milli Futbol Takımı'nın Çin Halk Cumhuriyeti ile oynadığı maçı 3-0 kazanarak ikinci tura yükselmesi ile ilgili gazetecilerin sorularını da yanıtladı. 
     Prof. Dr. şöyle konuştu 
     ''Çok sevinçliyim. Türkiyemiz için çok güzel bir olay. Büyük bir morale ihtiyacımız vardı. Bu morali bugün bulduk. 2. tur da kim karşımıza çıkacak Ama ikinci turu da geçebileceğimizi düşünüyorum. 
     Biraz sabırlı olmamız gerekiyor. Son üç maça dönüp baktığımız zaman eğer haksız penaltı olmasaydı, o maç 1-1 biterdi. Dolayısıyla Kosta Rika maçına daha başka bir motivasyonla çıkardık ve bugün o sıkıntıyı yaşamazdık.'' Türkiye'nin ikinci tura çıkmasının Türkiye'nin tanıtımı için çok iyi olacağını söyleyen Prof. Dr. Işıkara, Türk Milli Takımı'na 2 turda da başarı dileğinde bulundu. 
     Maçı, Sivil Savunma Genel Müdürlüğü'nde izlediğini ifade eden Prof. Dr. Işıkara, ''Milli Takım'ın ikinci tura atlaması ülkede sizce kaç şiddetinde bir deprem yarattı '' sorusuna karşılık ''bir 7'lik deprem oldu'' esprisini yaptı. 
     Maç sırasında büyük bir heyecan yaşadığını dile getiren Prof. Dr. 
     Işıkara, Dünya Kupası'ndaki favorisinin Brezilya olduğunu sözlerine ekledi. 
     





</TEXT>
</DOC>
