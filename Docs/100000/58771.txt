<DOC>
<DOCNO> 58771 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/24/son/sontur02.html </URL>
<DATE> 2001/12/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Bugünden itibaren Taksim ve Şişli'de minibüs yasağı var 
</HEADLINE>
<TEXT>

     İstanbul'da Ulaşım Koordinasyon Merkezi UKOME ve İl Trafik Komisyonu'nun aldığı karar gereği, minibüslerin Taksim ve Şişli'ye giriş yasağı dün gece saat 24.00'te başladı. 
     Ulaşımda toplu taşıma sisteminde yeniden yapılanma amacıyla, metro güzergahında çalışan İETT ve özel halk otobüsleri ile minibüslerin aynı güzergahta paralel çalışmalarını engellemek ve kent merkezindeki trafik yoğunluğunu önlemek amacıyla başlatılan uygulama gereği, Taksim Atatürk Kitaplığı yanındaki durakta bekleyen minibüslerin şoförleri, dün gece saat 24.00'te emniyet güçleri tarafından uyarılarak, bundan sonra Taksim'e girmemeleri istendi. 
     Bu arada minibüs şoförleri, kendilerine yılbaşına kadar süre tanınmasını istediler. 
     
     4. Levent son durak 
     UKOME'nin 27 Temmuz ve 20 Kasım'da, İl Trafik Komisyonu'nun da 29 Kasım 2001 tarihinde aldığı kararlar gereği, minibüslerin Taksim ve Şişli'ye girişleri 23 Aralık 2001 saat 24.00'ten itibaren yasaklanmıştı. 
     Karar gereğince, Sarıyer-Beşiktaş arasındaki 82 araçlık B-30, Sarıyer-Taksim arasındaki 109 araçlık B-31, Sarıyer-Şişli arasındaki 51 araçlık B-32 ve Gültepe-Levent arasındaki 40 araçlık B-33 numaralı 
     hatlarda çalışan minibüsler, bugünden itibaren Taksim ve Şişli'ye giremeyecekler. Alınan karar gereğince, bundan sonra B-30, B-31 ve B-32 numaralı hatlar tek bir hat adı altında toplanacak ve minibüsçüler kendilerine verilen 6 güzergahta dönüşümlü olarak çalışacak. Toplam 242 araçlık bu hattın sadece 90 aracının Beşiktaş'a girmesine izin verilirken, diğerleri 4. Levent Aktarma Merkezi'nde duracak. 40 araçlık B-33 hattında çalışan minibüslerin 10 adedi de Zincirlikuyu istikametinden Beşiktaş Yıldız Caddesi üzerinde bulunan sinyalize kavşakta dönüşümlü olarak çalışacak. Diğerleri ise 4. Levent Aktarma Merkezi'ni kullanacak. 
     






</TEXT>
</DOC>
