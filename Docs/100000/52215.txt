<DOC>
<DOCNO> 52215 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/14/yazar/bila.html </URL>
<DATE> 2001/11/14/ </DATE>
<TIME>  </TIME>
<AUTHOR> Fikret BİLA  </AUTHOR>
<HEADLINE>
Tasarruf önlemleri 
</HEADLINE>
<TEXT>

     Başbakanlık Müsteşarı Ahmet Şağar'ın başkanlığında yürütülen ve koalisyon liderleri tarafından ilke olarak benimsenen tasarruf önlemleri, sırayla yürürlüğe girecek. 
     Önce bütün kamu kurumları için uygulanacak olan emeklilik işlemlerinden başlayalım. 
     Kamu kurumunda çalışan işçilerden bazılarının sorunu emekliye ayrılamamaktı. Emeklilik hakkını kazandığı ve emekli olmak istediği halde bazı kamu işçilerinin emekli olamayışlarının nedeni, kıdem tazminatı yüküydü. Kamu kurumları emekli olacak işçilerin kıdem tazminatlarını ödeyecek mali güce sahip olamadıkları için emeklilik işlemi yapılmıyordu. 
     Başbakanlık'ta yapılan çalışmalar sonucunda Dünya Bankası'ndan kıdem tazminatı ödemelerinde kullanılmak üzere bir fon sağlandı. Bu fon sayesinde emekli işlemleri başlayacak. Emekli olmak isteyenlerden başlamak üzere kamu kurumlarında çalışan işçilerden emeklilik hakkını kazanmış olanlar emekli edilecekler. 
     Bütün kamu kesimini ilgilendiren bir diğer tasarruf önlemi ise kamu araçlarında uygulanacak. Makam aracı uygulaması en aza indirilecek. Bunu sağlamak için Başbakanlık Müsteşarlığı ve Maliye Bakanlığı'nın ortaklaşa bulduğu formül makam aracı yerine taksi parası ödenmesi. Saptanacak bazı makamlar için makam aracı verilmeyecek, makam sahibine işe gidiş ve gelişlerinde taksi parası ödenecek. Böylece makam aracının yakıt ve bakım gideri tasarruf edilecek. Şoförü ise ihtiyaç olan kurumlara verilecek veya eğitilerek başka bir kamu kurumunda değerlendirilecek. 
     Başbakanlık'ta bir sonraki aşamada daha üst makamlar için farklı bir uygulama düşünülüyor. Üst düzeydeki makam sahiplerine makam aracı ve şoför tahsisi yerine, bunlar için yapılacak harcamanın belli bir oranı tazminat olarak ödenecek ve makam sahibinin kendi olanaklarıyla işe gidip gelmesi önerilecek. Örneğin üst düzey bir makam sahibinin, şoförü için 500 milyon maaş, makam aracının yakıtı ve bakımı için 500 milyon lira olmak üzere toplam 1 milyar lira gider yapılıyorsa, makam sahibine bu paranın belli bir miktarı tazminat olarak ödenecek. Bu formül henüz proje aşamasında. 
     Genel ve önemli sayılabilecek bir diğer tasarruf önlemi ise kamu kesimi işçileri için geliştirilen seçenekli bir yöntem. Buna göre kamu işçilerine ya ikramiyelerinden birinin 2003 yılında ödenmesi ya da yılda bir ay ücretsiz izin uygulaması önerilecek. Bu seçenek sendikalarla değerlendirilecek. Sendika hangisini kabul ederse o uygulanacak. Ücretsiz izni kabul edenler için ya yılda bir ay veya her ay 3 gün ücretsiz izin uygulamasına geçilecek. 
     Bu arada Köy Hizmetleri, DSİ, Karayolları gibi kurumlarda bölge müdürlüklerinin kapatılması ve bölge müdürlüklerinde görevli personelin dağıtılması için çalışmalar sürdürülecek. 
     Tasarruf önlemlerinin genel ve önemli sayılabilecek unsurları bunlar. 
     Başbakanlık yetkilileri, tasarruf önlemleri içinde işten çıkarma olmayacağını da özellikle vurguluyor. 
     Gerekli altyapı hazırlıkları tamamlandıkça önlemler sırayla yürürlüğe girecek. 
     
     







Tesettür ve devlet 


Umut vurgunu 


Tasarruf önlemleri 


AB, Güney Kıbrıs için Türkiye’yi mi kaybedecek 


Karpuz - kavun ve kasa 


Hangi üniversite daha başarılı 2 


11 Eylül’ün getireceği fırsatlar 


Gerdanlık, seyranlık, mezarlık 


Rapor yolu gösteriyor 


Çatışma çalış 


Benim teröristim iyidir, ya senin ki .. 


Kötü devlet iyi müşteri... 


En eskisi değil, ama en kıdemlisi 


Eski bir öğle uykusu hik yesi 


Devlet büyüsün devletten geçinenler’ küçülsün 


</TEXT>
</DOC>
