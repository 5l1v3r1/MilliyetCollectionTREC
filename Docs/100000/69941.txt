<DOC>
<DOCNO> 69941 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/28/spor/spo05.html </URL>
<DATE> 2002/02/28/ </DATE>
<TIME>  </TIME>
<AUTHOR>  </AUTHOR>
<HEADLINE>
İspanya’da Osmanlı hattı 
</HEADLINE>
<TEXT>

Real Sociedad’daki futbol elçilerimiz el üstünde tutuluyor. Tayfun’a "Türk boğası" Nihat için de "San Sebastian’a gelen en kaliteli yabancı" değerlendirmesi yapılıyor 
     MEHMET ÇİFTÇİ 

     İSPANYA’NIN Real Sociedad takımında sağ kanatta görev yapan iki milli oyuncumuz Tayfun Korkut ve Nihat Kahveci’ye İspanyol basını "Osmanlı hattı" lakabını taktı. Nihat’ın transferiyle ligde kümede kalma bölgesinden üst sıralara doğru tırmanışa geçen takımda ikili, taraftarların da gönüllerinde taht kurdu. İspanyol basını ise milli oyuncularımıza "Conexion Otomana" Osmanlı hattı yakıştırmasını yapıyor. 
     NİHAT’IN transferine önceleri "Toshack kaprisi" gözüyle bakan taraftarlar ve medya, daha sonra fikrini değiştirip, "San Sebastian’a gelen en kaliteli yabancı" görüşünde birleşti. Performansıyla göz dolduran ve "Türk boğası" diye nitelendirilen Tayfun için "Tayfun’u sevenler derneği" kurulması da kendisine gösterilen sevginin kanıtı olarak gösteriliyor, Tayfun deplasmanlarda dahi ellerde Türk bayraklarıyla destekleniyor. 
     TAYFUN, Nihat’ın lisan sorununu da bizzat çözmeye çalışıyor. İspanya’da birçok kulübün transfer listesinde yer aldığını belirten Tayfun, "Türkiye’deki arkadaşlarım mutlaka yurt dışı deneyimi yaşamalı" dedi. İddialı konuşan Nihat ise, "Kümede kalırsak gelecek sezon kendimi ispatlayacağım. Hedefim Barcelona ya da Real Madrid’de oynamak. Bunu başaran ilk Türk olmak istiyorum" dedi. 
     



 SPOR 




















</TEXT>
</DOC>
